Consiglio Regionale della Valle d'Aosta - Oggetto del Consiglio n. 2481 del 26 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2481 del 26 luglio 1991 - Resoconto
OGGETTO N. 2481/IX Proposte per la realizzazione di uno
svincolo stradale in grado di migliorare il collegamento della
statale n. 406 con l'ingresso autostradale di Châtillon e con la
statale n. 26.
(Approvazione di mozione).
Presidente
Do lettura della mozione presentata dai
Consiglieri Maquignaz, Bich e Mostacchi:
Mozione Constatata l'insostenibile situazione che con sempre
maggiore frequenza si verifica all'incrocio tra la Statale n. 406 e
la Statale n. 26 nel Comune di Châtillon, a causa delle
interminabili code di autovetture che si formano nelle ore di
deflusso del traffico proveniente dalla Valtournenche;
Tenuto presente che tale situazione oltre a costituire danno per
l'economia della vallata è motivo di grande disagio per la
popolazione locale;
Ricordato che da tempo sono stati avviati studi e incontri per
risolvere il problema ma che allo stato attuale pare che nessuna
decisione, anche di larga massima, sia stata assunta;
Ritenuto necessario un preciso intervento della Regione per
superare l'attuale condizione di inerzia e procedere con decisione
alla risoluzione dell'annoso problema
impegna
la Giunta regionale a presentare, entro 60 giorni, in accordo
con il Comune e la Comunità Montana, proposte mirate a realizzare
in Comune di Châtillon uno svincolo stradale in grado di migliorare
il collegamento della Statale di Valtournenche con l'ingresso
autostradale di Châtillon-Saint-Vincent e con la Statale n. 26.
Presidente
Ha chiesto di illustrare la mozione il
Consigliere Maquignaz, ne ha facoltà.
Maquignaz (AI)
Solo due parole per illustrare
brevemente questa semplice mozione, che ha lo scopo di porre in
evidenza la situazione insostenibile e anche difficile che è venuta
a crearsi in questi anni all'incrocio fra la statale 406 e la
statale n. 26. Non soltanto, la stessa situazione si verifica nelle
altre valli, come nella valle di Gressoney, la Valle di Champoluc
ed altre zone della nostra Regione.
Abbiamo fatto riferimento alla valle del Cervino perché in
questa zona il problema si pone in termini particolarmente
drammatici, in quanto si creano degli ingorghi che possono creare
anche delle situazioni di pericolo, situazioni che creano disagio
alla popolazione locale che deve scendere e salire lungo la valle
del Cervinio, e quindi danni all'intera economia turistica della
vallata.
So che sono già stati fatti degli studi, che ci sono stati degli
incontri fra i comuni interessati insieme alla comunità montana e
so che si è lavorato nel migliore dei modi in questa direzione.
Però purtroppo, data la difficoltà della situazione dovuta anche al
territorio, abbiamo pensato bene di coinvolgere anche la Regione
non tanto per scavalcare i comuni o la comunità montana, nei
confronti della cui autonomia nutro il massimo rispetto, ma perché
abbiamo ritenuto che con l'autorità della Regione e il peso della
Regione, soprattutto nei rapporti con l'ANAS, forse si creavano le
condizioni per risolvere più facilmente questo annoso problema. Che
non è, mi rendo conto, di facile soluzione, perché bisogna tener
conto delle esigenze di tutti, del comune di Châtillon in primo
luogo, sul territorio del quale si deve trovare una soluzione, ma a
delle esigenze anche degli altri comuni, e quindi della intera
comunità.
La mozione aveva semplicemente lo scopo di mettere in evidenza
questo problema, che ormai dura da anni.
Presidente
E' aperta la discussione.
Ha chiesto di parlare il Consigliere Louvin, ne ha facoltà.
Louvin (UV)
Je partage le contenu de cette motion,
qui devrait quand même pouvoir étendre son domaine d'intervention
également au grave problème de la traversée du bourg de Châtillon,
de la part de milliers de voitures qui remontent en direction de
Valtournenche. C'est pour dire aux proposants s'ils veulent
éventuellement l'intégrer au sein du travail qui sera fait par les
commissions compétentes ou par l'Assessorat des Travaux Publics,
par un examen des problèmes de la circulation à l'intérieur du
bourg de Châtillon, qui devient un véritable bouchon en certains
moments et crée d'énormes problèmes de la circulation. Donc
d'essayer de régulariser la traversée de Châtillon dans une autre
direction que non pas celle toujours du bourg, sur laquelle la
circulation est devenue excessive.
Presidente
Ha chiesto di parlare l'Assessore dei
Lavori Pubblici Martin, ne ha facoltà.
Martin (ADP)
La Giunta condivide quanto viene
espresso in questa mozione, lo condivide e naturalmente insieme ai
comuni interessati e alla comunità montana ha già da tempo cercato
di affrontare il problema, anche se non si tratta di un problema di
facile soluzione, come è stato ricordato.
Il Consigliere Louvin mi ha preceduto in una affermazione molto
pertinente, quando ha detto che il problema non riguarda la
costruzione di uno svincolo tout court in Châtillon, ma riguarda
una soluzione viaria che sia più razionale; non servirebbe a nulla,
infatti, costruire uno svincolo e poi risolvere l'attuale
situazione che si verifica all'incrocio con la SS 26, ma non si
risolverebbe il problema viario di Châtillon, che è comunque un
problema.
Dicevo questo perché in effetti il problema è molto più
complesso, in quanto è il sistema viario complessivo che è in crisi
in quella zona. Dalla SAV nel mese di giugno è stato predisposto
uno studio - studio che è stato eseguito in base ad una convenzione
che esiste fra la comunità montana e la SAV, che ha lo scopo di
studiare la situazione viaria dell'innesto sulla SS 26,
dell'innesto nell'autostrada e della situazione viaria nella
Valtournenche - ed inviato un po' di tempo fa a tutti i comuni
della vallata e alla Regione. A questo studio è stato chiesto da
parte dei comuni della vallata e della Regione di dare delle
risposte, delle valutazioni entro il 31 luglio. Questo sarà
importante perché una volta avute le risposte da parte degli enti
interessati, ci potremo nuovamente riunire e potremo trarre delle
utile indicazioni che riguardano, ripeto, non solo il comune di
Châtillon, ma l'intera vallata.
Perché questo? Perché in effetti già oggi si verifica un po'
questo; si sta allargando la strada che porta verso la
Valtournenche, sono stati fatti degli interventi, altri sono
previsti, le strade regionali che dalla statale salgono verso le
valli laterali, e quindi si è cercato e si cercherà nel futuro
ancora di rendere più fluido il traffico che dal Breuil scende a
Châtillon, ma evidentemente questo non è sufficiente perché si è
solo trasportato il problema in fondo alla vallata.
Voglio ricordare fra l'altro che la SAV ha inserito nei propri
piani finanziari gli interventi per gli svincoli di Châtillon,
Verrès e Pont-Saint-Martin con un impegno di circa 75 miliardi che
certamente non saranno sufficienti a risolvere il problema, ed è in
questo senso che insieme all'ANAS e insieme alla Regione, bisogna
trovare il sistema per finanziare la parte residua. Comunque la SAV
è interessata a risolvere questo problema, ed è in questo senso, in
base alla convenzione fatta con la comunità montana, che ha
presentato questo studio.
Questo studio mette in rilievo come con un prevedibile aumento
di traffico, come si è verificato negli ultimi tempi, verso l'anno
2010 ci sia la paralisi totale nell'intera Valle d'Aosta se non si
troveranno delle soluzioni alternative.
Le soluzioni alternative quali sono? Sono, naturalmente oltre
all'autostrada, la SS 26, le strade regionali del luogo, ma
soprattutto altri sistemi di trasporto, e in questo caso non rimane
che la ferrovia perché già oggi si verificano delle situazioni di
congestione. La SAV fa presente come già oggi è presente un forte
stato di congestione nei confronti del traffico festivo proveniente
dalle località turistiche dirette verso Quincinetto. Questa
situazione di congestione si aggraverà con il tempo.
Qui si capisce già che il fatto di costruire comunque uno
svincolo a Châtillon, che al limite potrebbe anche risolvere il
traffico portando tutti più velocemente all'autostrada, non
risolverebbe comunque il problema perché l'autostrada si troverebbe
costretta, come è già successo in altri tronchi autostradali in
questi giorni, a chiudere i caselli perché l'immissione in
autostrada non è più possibile; c'è un traffico tale per cui
l'autostrada deve essere chiusa, non si può continuare a mettere
macchine in questa sede stradale oltre un certo limite. Questo si
verifica già adesso in alcuni giorni e in alcune ore di punta, per
cui a breve scadenza (ed è un risultato che penso sia molto
importante se lo otterremo) la SAV suggerisce di studiare un
sistema informativo che permetta all'automobilista di sapere
esattamente quali sono le condizioni del traffico in diverse
situazioni, di modo che possa o ritardare la partenza o possa
anticiparla, possa scegliere percorsi alternativi se sa che certi
percorsi sono intasati e cose di questo genere.
La SAV punta molto su questo sistema e penso che soprattutto in
futuro questo sarà il sistema che dovremo adottare.
E' stato presentato questo studio sul traffico, come dicevo; è
stato inviato da parte della comunità montana a tutti i comuni
interessati e anche alla Regione; si attendono le valutazioni dei
vari enti a questo studio e l'impegno che è stato assunto in una
riunione che si è svolta presso l'assessorato dei lavori pubblici
nel mese di giugno, è stato quello di valutare alcune proposte di
larga massima che sono state fatte a livello progettuale, per
cercare di superare il comune di Châtillon verso l'autostrada, per
poter dare risposte serie a questo annoso problema.
La Regione, in questa riunione, ha dato la propria disponibilità
a collaborare sia in termini di studio di fattibilità, sia in
termini finanziari, come certamente sarà necessario fare quando
saremo in possesso di una progettazione.
Abbiamo già provveduto a far conoscere alla comunità montana
alcune impressioni che abbiamo ricavato da questo studio, dicendo
appunto che proprio per Châtillon bisogna stare molto attenti a non
continuare a convogliare il traffico nel borgo, ma bisogna studiare
soluzioni che siano comunque diverse e che non interessino
l'attuale statale 26 (perché una delle possibili soluzioni era
anche quella di utilizzare in parte l'attuale SS 26 per quanto
riguarda la discesa che da Saint-Vincent viene verso Châtillon), in
quanto non risolverebbero di certo il problema.
Detto questo e forniti alcuni dati per integrare il problema,
per portare a conoscenza il consiglio di come si stanno svolgendo i
fatti, ripeto l'impegno della Giunta a seguire questo problema; ci
pare un problema molto importante che va seguito con la dovuta
attenzione.
Mi sembrerebbe poco onesto se ci impegnassimo a votare la
mozione così come è stata presentata, perché è impensabile che in
sessanta giorni si riesca a presentare un progetto in questo senso.
Proponevo, lasciando le premesse così come sono perché le
condividiamo, in quanto il problema esiste, una variante alla parte
deliberativa nel senso che impegna gli enti interessati e la
Regione a presentare delle soluzioni per questo problema. Proponevo
questo tipo di deliberato, se ai proponenti può andare bene:
Il
Consiglio regionale impegna la Giunta regionale a presentare, in
accordo con il Comune e la Comunità Montana, soluzioni in grado di
migliorare il collegamento della Statale di Valtournenche con la
Statale n. 26 e con l'ingresso autostradale di Châtillon
.
Non metterei i tempi perché non sono in grado di dire quali sono
questi tempi, ma come tutti potete ben capire è interesse della
Regione, dei comuni e della comunità montana fare in modo che
questo problema venga risolto al più presto. C'è questa convenzione
con la comunità montana, in cui sono presenti anche tutti gli altri
enti, mi pare quindi che si possa pensare che c'è la dovuta
attenzione per un problema che è di vitale importanza per la
viabilità nella nostra Regione e in una valle molto importante
della nostra Regione.
Se c'è questo accordo, penso che si possa tranquillamente votare
la mozione sulle cui premesse e sui cui contenuti tutti
concordiamo.
Presidente
Ha chiesto di parlare il Consigliere
Maquignaz, ne ha facoltà.
Maquignaz (AI)
Ringrazio l'Assessore dei Lavori
Pubblici per la risposta, che è stata anche articolata, e nella
quale ha messo in evidenza che il problema è ancora più ampio di
come è stato presentato nella mozione, in quanto è tutto il sistema
viario complessivo che è in difficoltà. Inoltre è emerso dallo
studio che è stato commissionato alla SAV, che si rischia
addirittura nei tempi lunghi una paralisi della intera Valle
d'Aosta.
Altresì ho preso atto del fatto che l'autostrada non sarebbe
addirittura in grado di assorbire il traffico che proviene dalla
Valle.
Quindi il problema non è di facile soluzione, merita grande
attenzione. Credo che sul deliberato proposto dall'Assessore si
possa concordare, quindi mi dichiaro d'accordo a votare la mozione
con le modifiche proposte dall'Assessore.
Presidente
Ha chiesto di parlare il Consigliere
Louvin per dichiarazione di voto, ne ha facoltà.
Louvin (UV)
J'ai entendu avec beaucoup de
préoccupation l'affirmation d'après laquelle nous allons vers une
paralysie totale du trafic de la circulation routière dans la
Région et j'estime qu'au delà du contenu de cette motion, au delà
du problème contingent, cette matière doit être immédiatement
affrontée de la part de ce Conseil par une planification future en
matière de circulation et en matière de construction de routes.
Je me demande s'il n'est pas utile que la commission compétente
se penche d'ores et déjà sur cette question non seulement pour
prendre connaissance des données que l'Assesseur a déjà à sa propre
disposition, mais également pour commencer à dresser un plan, à
prévoir des solutions.
Je ne crois pas qu'il y aura une croissance exponentielle du
trafic dans la Région, d'autres facteurs probablement
interviendront tôt ou tard à enrayer ce danger, mais il est
important que l'on se prépare à cette évolution, que l'on cherche
des chemins alternatifs.
L'idée d'une Onde Verde régionale est une idée qui ne peut être
qu'un remède partiel, limité à ce phénomène. Je pense que avant, ou
en même temps que nous planifions des grandes oeuvres de
circulation internationale dans la Région de l'autoroute au tunnel
ferroviaire, nous devons nous poser le problème de l'ensemble du
réseau que nous avons. Donc je demanderais à l'Assesseur de bien
vouloir prendre contact avec la commission, de bien vouloir
informer aussi ce Conseil des lignes de politique routière qui
seront suivies au cours des années prochaines.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ricollegandomi a quanto detto
dall'Assessore Martin e a quanto viene affermando ora il
Consigliere Louvin, credo che sarebbe interessante se questo studio
della SAV, che è stato citato dall'Assessore e che contiene delle
affermazioni non sorprendenti, ma comunque preoccupanti rispetto al
futuro del traffico in Valle d'Aosta, potesse essere esaminato
all'interno della III Commissione. Quindi chiederei all'Assessore
di trasmetterlo alla III Commissione, perché possa esaminarlo e
farne oggetto di una riflessione.
Presidente
Ha chiesto di parlare l'Assessore dei
Lavori Pubblici Martin, ne ha facoltà.
Martin (ADP)
Non c'è nessuna difficoltà a
trasmettere questo studio alla III Commissione, così come non c'è
nessuna difficoltà ad affrontare un dibattito serio su questo
argomento, che certamente merita una grande attenzione.
Mi pare però che alcune cose si stiano già facendo per andare
proprio in questa direzione. Fra le cose più importanti basta
ricordare gli studi che prevedono il tunnel ferroviario sotto il
G.S. Bernardo, senza dimenticare quello che l'Assessore Mafrica ha
cominciato a seguire, che è il tunnel sotto il Monte Bianco, per
scendere a problemi più specifici e di più facile soluzione, come
può essere l'intervento sulla strada cosiddetta alternativa, la
strada dell'Envers, sulla quale ho presentato una proposta di legge
che mi dispiace non abbia potuto essere discussa in questa tornata
di lavori, ma gli argomenti erano tanti e anche se la discuteremo a
settembre non succederà nulla. Però anche questo va nella direzione
di avere delle alternative viabili, sicure, oltre a quelle
principali che sono costituite oggi dall'autostrada e dalla
statale.
Per venire - passatemi la battuta - all'ultima decisione che
abbiamo assunto in questi giorni, che è quella di incentivare l'uso
della bicicletta, propostaci dal collega Riccarand, che forse, se
venisse accettata da tutti, sarebbe veramente la soluzione che
risolve tutti i problemi.
Presidente
Pongo in votazione la mozione nel testo
così emendato:
Mozione Constatata l'insostenibile situazione che con sempre
maggiore frequenza si verifica all'incrocio tra la Statale n. 406 e
la Statale n. 26 nel Comune di Châtillon, a causa delle
interminabili code di autovetture che si formano nelle ore di
deflusso del traffico proveniente dalla Valtournenche;
Tenuto presente che tale situazione oltre a costituire danno per
l'economia della vallata è motivo di grande disagio per la
popolazione locale;
Ricordato che da tempo sono stati avviati studi e incontri per
risolvere il problema ma che allo stato attuale pare che nessuna
decisione, anche di larga massima, sia stata assunta;
Ritenuto necessario un preciso intervento della Regione per
superare l'attuale condizione di inerzia e procedere con decisione
alla risoluzione dell'annoso problema
impegna
la Giunta regionale a presentare, in accordo con il Comune e la
Comunità Montana, soluzioni in grado di migliorare il collegamento
della Statale di Valtournenche con la Statale n. 26 e con
l'ingresso autostradale di Châtillon.
Esito della votazione
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK