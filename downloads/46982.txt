Consiglio Regionale della Valle d'Aosta - Oggetto del Consiglio n. 3330 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3330 del 21 febbraio 2024 - Resoconto
OGGETTO N. 3330/XVI - Interpellanza: "Interventi volti a
tutelare le acque potabili da inquinamenti da metalli
pesanti".
Bertin (Presidente) -
Punto n. 38. Consigliere Restano a
lei la parola.
Restano (GM) -
In quest'interpellanza parliamo di metalli
pesanti nell'acqua, in particolar modo di arsenico nelle acque
degli acquedotti valdostani.
Lo spunto ci è stato dato dalla notizia di stampa che abbiamo
potuto leggere nei primi mesi di febbraio, che ci informava della
presenza di arsenico nell'acquedotto dello Chécrouit a
Courmayeur.
Allora vale la pena, a beneficio del verbale, spiegare di cosa
stiamo trattando: l'arsenico è un metalloide, è un elemento chimico
che, allo stato elementare, si presenta sotto due forme, di colore
grigio e di colore giallo, è presente nell'ambiente in varie forme,
organico e inorganico, di origine sia naturale che
antropogenica.
È un componente naturale della crosta terrestre e si trova
generalmente in tracce in tutte le rocce, nel suolo, nell'acqua e
nell'aria.
Elevati livelli di arsenico nel suolo possono essere presenti
sia come depositi di minerali naturali che come contaminanti
derivanti dalle attività antropiche.
L'esposizione umana all'arsenico avviene principalmente
attraverso gli alimenti e, in misura minore, attraverso l'acqua da
bere e l'aria.
I composti inorganici dell'arsenico, quelli più pericolosi, sono
presenti nell'acqua, compresa quella destinata al consumo
umano.
L'arsenico è nocivo quindi per la salute e studi condotti su
popolazioni con esposizione croniche ad arsenico hanno documentato
effetti negativi su esiti riproduttivi, malattie neurologiche,
cardiovascolari, respiratorie, diabete e tumori.
Benché - però va detto - vi sia una notevole mole di dati
sull'associazione tra sviluppo di tumori e consumo di arsenico
nell'acqua da bere, rimane un'incertezza sui rischi effettivi.
L'Organizzazione Mondiale della Sanità ha proposto, come valore
limite per l'acqua potabile, la concentrazione di arsenico di 0,01
microgrammi/litro.
Gli studi epidemiologici su popolazioni residenti in aree con
acque di falda contenenti elevate concentrazioni di arsenico
mostrano un'associazione tra l'esposizione di tale sostanza e
l'aumento di rischio di malattie polmonari alla vescica e ai reni.
I composti inorganici dell'arsenico sono stati classificati
dall'Agenzia internazionale per la ricerca sul cancro nel gruppo 1,
cancerogeni umani, sulla base di sufficienti evidenze di
cancerogenicità nell'uomo e di limitate evidenze di cancerogenicità
negli animali.
È possibile ridurre la presenza di arsenico nell'acqua mediante
diverse metodiche: filtrazione attraverso membrane, precipitazioni
con idrossidi di ferro, assorbimento con ossidi di alluminio e
tecniche di scambio ionico e osmosi, che tendono a portare i
livelli di arsenico sotto il limite previsto dalla norma.
Il tenore di arsenico ammesso nelle acque termali è in misura
superiore a quanto previsto nelle acque minerali; per il loro uso,
infatti, oltre a essere molto limitato nel tempo, avviene sotto
controllo del medico.
Occorre però ricordare al Consiglio come l'anno scorso, a più
riprese, ho interessato il Governo regionale e tutti i colleghi
della problematica relativa alle acque potabili, alla loro qualità
e, nello specifico, alla presenza di metalli pesanti e di arsenico
negli acquedotti.
Segnalo infatti che lo scorso anno, come quest'anno, il 22 di
marzo si è celebrata la giornata mondiale dell'acqua e proprio in
tale occasione, nel corso del Consiglio, evidenziavo al Presidente
della Giunta e all'Assessore alla sanità che vi erano degli
inquinanti emergenti nelle acque potabili, e tra questi proprio
quello di cui stiamo parlando.
Successivamente chiedevo, attraverso il 116, tutti i dati
relativi agli inquinamenti da arsenico nei nostri acquedotti e
ancora, nel mese di marzo, invitavo l'Assessore a prendere in mano
la situazione, ad avere coraggio, gli dissi, ad organizzare un
convegno sulle acque, chiedevo di fornire i giusti indirizzi
politici per affrontare questa criticità.
In occasione delle varie iniziative ispettive, chiedevo di
procedere con la classificazione dei corsi d'acqua superficiali
utilizzati per alimentare gli acquedotti, di procedere con la
caratterizzazione di tutte le sorgenti.
A oggi, per quanto mi riguarda, poco si è visto, salvo poi la
notizia di cui stiamo parlando che, evidentemente, potrebbe essere
sfuggita al controllo dei vari filtri, perché sembrerebbe essere
l'unico caso.
A tale proposito, interpello il Governo regionale per conoscere
se le sorgenti che forniscono l'acquedotto dello Chécrouit sono
state classificate o caratterizzate a seconda della loro natura, se
in passato erano già stati rilevati valori di arsenico superiori ai
limiti, cosa si è fatto in questo ultimo anno sul tema specifico
degli inquinamenti da metalli pesanti e quali sono gli intendimenti
politici relativamente a queste problematiche, definiamole
emergenze.
Presidente -
Assessore Marzi per la risposta.
Marzi (SA) -
Se le sorgenti che forniscono l'acquedotto
dello Chécrouit sono state classificate e in quale data: la
sorgente che alimenta la zona di fornitura idropotabile di
Chécrouit nel Comune di Courmayeur è posta a 1.950 metri ed è stata
censita dal Comune, in qualità di gestore idropotabile, in data
primo ottobre 1997.
Nell'area interessata dalla zona di fornitura, quella di Plan
Chécrouit, Altiporto, Colle e Lavenchon, non sono presenti abitanti
residenti, ma numero sessanta immobili.
Di questi, tredici sono destinati ad attività
turistico-ricettiva - bar, ristorante ed affittacamere - e per la
parte restante seconde case, con utilizzo prevalente durante il
periodo di funzionalità del comprensorio sciistico e durante il
periodo estivo. Con riferimento al quesito, quindi, la sorgente è
monitorata e la situazione è sotto il controllo del Comune e degli
organi di controllo.
Dal punto di vista formale, è il decreto legislativo 18/2023, il
cosiddetto "Decreto acque consumo umano" che prevede che la
classificazione, valutazione e gestione del rischio delle aree di
alimentazione per i punti di prelievo concernente la qualità delle
acque destinate al consumo umano debba essere conclusa entro il 12
luglio del 2027, come stabilito - tra l'altro - dal piano di lavoro
del tavolo di coordinamento costituito con la delibera di Giunta
719/2023.
Pertanto, attualmente, la classificazione del rischio formale di
tale sorgente non è disponibile, ma ciò non significa che la tutela
della salute non sia assicurata.
Venendo alla domanda n. 2, se in passato sono già stati rilevati
valori di arsenico superiori ai limiti: alla struttura complessa
igiene degli alimenti e nutrizione dell'Azienda USL, deputata ai
controlli ufficiali alle valutazioni delle analisi eseguite in
autocontrollo dai fornitori, non risultano segnalazioni di non
conformità sino alla comunicazione da parte del Comune di
Courmayeur avvenuta in data 30 maggio 2023.
Sulla base dei monitoraggi eseguiti a partire da tale data,
venivano rilevati valori di 11.7 microgrammi/litro presso la
sorgente sita in località Plan Chécrouit e 12.6 microgrammi/litro
presso la vasca di accumulo della stessa sorgente.
Il parametro di legge è di 10 microgrammi/litro. Considerato il
margine d'incertezza pari a un massimo di 2.8 microgrammi/litro, i
valori sopra indicati potrebbero risultare quindi conformi.
Comunque, a scopo cautelativo, la struttura igiene degli
alimenti e nutrizione in data 4 luglio 2023 e primo dicembre 2023,
ha richiesto al Comune di Courmayeur la trasmissione tempestiva
delle soluzioni e gli eventuali provvedimenti correttivi necessari
al ripristino della qualità delle acque.
In data primo febbraio 2024 il Comune di Courmayeur comunicava
di aver adottato l'ordinanza sindacale con la quale ha vietato
l'utilizzo dell'acqua potabile.
Contestualmente il Comune chiedeva, ai competenti uffici
regionali, di valutare l'avvio di apposito iter per concessione di
deroga.
Nella comunicazione il Comune ha riferito essere allo studio
soluzioni tecniche alternative all'utilizzo della sorgente
Zermignes Forte Rey che saranno attuabili entro il 2025.
Il 13 febbraio sono pervenuti agli uffici da parte del Comune
tutti i documenti necessari ed è stato avviato, da parte della
struttura competente, l'iter di richiesta di deroga come previsto
dal decreto legislativo su richiamato, cioè il 18/2023.
Come lei sa, ma comunque è il caso di specificare, da questo
decreto legislativo l'eventuale deroga è concessa
dall'Amministrazione regionale ma è condizionata da assenso del
Ministero della Salute di concerto con il Ministro dell'ambiente e
della sicurezza energetica, che decide con decreto sul valore di
arsenico massimo ammissibile.
Riguardo all'origine dell'arsenico, tenuto conto della geologia
dell'area, esistono forti evidenze che tale parametro sia di chiara
origine naturale.
L'ARPA, nell'ambito dei procedimenti di riconoscimento del fondo
naturale, ha accertato la presenza naturale appunto di arsenico
nelle terre e rocce di aree limitrofe e geologicamente affini
all'area dello Chécrouit.
È anche indubbio che l'innalzamento dei valori di tale parametro
sia riconducibile ai cambiamenti climatici che hanno comportato una
riduzione della portata della sorgente che alimenta la zona di
fornitura che è scesa da 4 litri/secondo del 1997 a 2.5
litri/secondo del 2023) e una maggiore quindi concentrazione di
arsenico derivante.
Veniamo alla domanda n. 3, cosa si è fatto in quest'ultimo anno
sul tema specifico dell'inquinamento da parte di metalli pesanti:
l'Azienda USL e l'ARPA effettuano, come previsto nel Piano di
controllo regionale e pluriennale della sicurezza alimentare, le
analisi sulle acque destinate al consumo umano, interpretandone gli
esiti nella valutazione dell'idoneità al consumo umano stesso.
Il problema della possibile presenza di metalli pesanti nelle
acque è comunque monitorato anche dal BIM, di concerto con i comuni
interessati, e il BIM stesso ha avviato importanti interventi
mirati a ridurre questi fenomeni e a garantire la qualità
dell'acqua potabile sul territorio regionale, anche in seguito ai
fenomeni di siccità che hanno caratterizzato questi ultimi
anni.
Venendo alla risposta alla domanda n. 4, cioè quali sono gli
intendimenti politici relativamente a queste problematiche
emergenti: la Regione, da oltre un decennio, ha affrontato la
questione del superamento di alcuni parametri chimici nelle acque
potabili originati da cause naturali.
A seguito di un censimento puntuale, i diversi Comuni avevano
attivato misure d'integrazione o di reperimento da altre fonti per
fare fronte, appunto, a questi fenomeni d'inquinamento.
Sicuramente, causa anche i cambiamenti a cui stiamo assistendo e
la natura geologica di alcune aree del nostro territorio, tali
problematiche potranno mostrarsi più numerose e per questo sono
quindi da tempo affrontate in modo sistemico da parte di Regione,
Azienda ARPA e USL.
Come già evidenziato con l'approvazione del decreto legislativo
18/2023, con il quale è stata recepita la direttiva dell'Unione
Europea 2184/2020, concernente appunto la qualità delle acque
destinate al consumo umano, deve essere attuato un percorso
conoscitivo e di valutazione del rischio.
L'attuazione della direttiva va quindi sviluppata in un'ottica
di approccio sistemico all'intera filiera idropotabile, come tra
l'altro da lei rappresentato con quest'iniziativa.
A tale scopo, anche con l'attenzione da lei dimostrata sul tema,
è stato istituito il tavolo di coordinamento delle strutture
regionali, competente per la disciplina della qualità delle acque
destinate al consumo umano, costituito appunto con la delibera
719/2023 che ha, tra l'altro, il compito di seguire e realizzare
l'attuazione della direttiva stessa.
Tale tavolo opera in connessione con l'Osservatorio regionale
crisi idrica - che lei conosce bene, perché ha più volte
sottolineato l'attenzione al tema - costituito con un'altra
delibera, la 515 sempre dell'anno scorso, il quale monitora le
acque nel suo complesso, quindi nelle varie forme di consumo e
utilizzo, e l'Osservatorio tecnico politico sulla crisi idrica
istituito sempre con delibera 515/2023, sulla quale lei aveva anche
sollecitato un intervento di matrice sanitaria e non solo di natura
tecnica.
L'Osservatorio idrico, tra l'altro, a breve produrrà il primo
rapporto annuale in materia che sarà analizzato da tutte le
strutture regionali competenti, oltre alle periodiche riunioni per
rispettare il piano di lavoro di questi organi lavorativi in
stretto coordinamento in caso di emergenza sia di carenza idrica,
sia di analisi non conformi, quali tra l'altro questa dell'arsenico
che quest'iniziativa rileva.
Presidente -
Consigliere Restano per la replica.
Restano (GM) -
Effettivamente mi sono impegnato parecchio
sul tema della prevenzione della salute, in particolar modo su
quello delle acque, possiamo contare durante lo scorso anno almeno
cinque o sei interventi.
In particolar modo sono intervenuto quando ci siamo confrontati
sul Piano della salute e benessere sociale, proponendo un
emendamento a un ordine del giorno per modificare il Piano e
prevedere uno specifico argomento riguardante gli alimenti e
l'acqua, che naturalmente mi è stato bocciato. L'avevo fatto
perché, conoscendo un poco l'argomento, ritenevo che politicamente
si potesse fare di più.
Oggi - e in questi giorni ne abbiamo tirato le somme - devo dire
e puntualizzare che l'acqua, se proveniente da sorgente, deve
essere caratterizzata, e la caratterizzazione avviene attraverso
vari controlli nel corso di un anno e si formalizza con un
decreto.
Se si parla quindi di acqua di sorgente, il Sindaco doveva
esibire e portare alla nostra attenzione oggi un decreto di
caratterizzazione della sorgente.
Se la sorgente non è stata caratterizzata, un'eventuale
diluizione, perde di significato, perché l'acqua non è
riconosciuta, però al di là di queste specificazioni, la richiesta
è cosa facciamo politicamente, perché vedete, colleghi, il Piano
della salute e del benessere è stato approvato l'11.04.22 dalla
Giunta regionale, sono ormai trascorsi due anni e in questo
importante documento si parla che bisogna integrare i dati
epidemiologici e quelli ambientali disponibili, che bisogna fare
degli approfondimenti sull'ambiente e indagare le molteplici
interrelazioni tra ambiente e salute, promuovendo attività
informative e formative, integrate con le competenze degli
operatori del servizio sanitario regionale e dell'ARPA.
Lei nella sua risposta non mi ha detto niente di tutto questo e
rilevo che in altre regioni sono stati fatti degli approfondimenti
riguardo alla Valle dell'Adige. Se va a vedere, sono pubblicati
approfondimenti sulla natura delle rocce, sulla presenza
dell'arsenico e sulla qualità delle acque.
Ritengo che con le risorse di cui disponiamo si potrebbe fare un
lavoro di questo tipo. Se si prende lo sfizio di andare a vedere il
116 che mi è stato trasferito - non completo, perché c'erano troppi
dati da rispondere e io non mi sono permesso di sollecitare - vedrà
che l'arsenico è presente un poco ovunque, quindi è un problema da
un anno di tempo, data dove io l'ho rilevato, l'ho fatto rilevare
alla vostra attenzione, è stato rilevato il problema.
Ora politicamente, allo scorso Consiglio, il Presidente mi ha
detto: "Io non ho tempo di parlare di politica, io risolvo i
problemi".
È vero, glielo riconosciamo che s'impegna, ma qui proprio non
avete risolto niente, qui non siete sul pezzo.
Allora io vi esorto, colleghi, a impegnarvi un poco, perché non
si risolvono le questioni mettendo i soldi ma si risolvono con le
idee e i progetti, è inutile scrivere 300 pagine di Piano della
salute e del benessere e poi non applicarlo laddove la sua
applicazione potrebbe essere significativa per la prevenzione della
salute.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK