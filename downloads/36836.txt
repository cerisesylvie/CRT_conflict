Consiglio Regionale della Valle d'Aosta - Oggetto del Consiglio n. 752 del 9 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 752 del 9 ottobre 2014 - Resoconto
OGGETTO N. 752/XIV - Interpellanza: "Notizie in merito alle
sedi e al personale dipendente delle società "Nuova Università
Valdostana" e "Complesso Ospedaliero Umberto Parini".
Président
- La parole au Conseiller Guichardaz.
Guichardaz (PD-SIN.VDA) -
Grazie Presidente.
Siamo di nuovo qui a discutere di società a totale
partecipazione regionale, in questo caso di due società cosiddette
"di scopo", intendendo con tale definizione quelle società
finalizzate alla realizzazione di scopi specifici di interesse
pubblico. Le due società oggetto dell'interpellanza sono la NUV
S.r.l., che è l'acronimo di Nuova Università Valdostana e la COUP
S.r.l., che significa Complesso Ospedaliero Umberto Parini. Cosa
servono o cosa dovrebbero servire queste due società e quali sono
le caratteristiche che le rendono, appunto, di scopo? Beh, il nome
per esteso ci dà già qualche informazione: la NUV dovrebbe
occuparsi di tutte le questioni attinenti la nuova università, cioè
quella struttura, anzi quel complesso - perché qui parliamo di una
serie di interventi su una pluralità di strutture su un'area
piuttosto vasta -, che nelle intenzioni dovrebbe nascere nell'area
attualmente occupata dall'ex Caserma Testafochi. Riguardo invece
alla COUP, il mandato è quello di occuparsi della ristrutturazione
e dell'ampliamento ad est dell'Ospedale Umberto Parini. Sia in un
caso, sia nell'altro parliamo di opere di interesse strategico per
la nostra Regione, forse delle ultime grandi opere di cui ancora si
ragiona in prospettiva.
Queste due società furono costituite nel 2010, praticamente in
duplex
, cioè lo stesso modello adottato per una è stato
ripreso per l'altra. Le convenzioni stipulate congiuntamente tra
Regione, Finaosta e società partecipate infatti hanno praticamente
lo stesso schema e fissano una durata limitata, necessaria a
realizzare l'oggetto sociale, cioè la costruzione della nuova
università e del - detto tra virgolette - "nuovo ospedale". In
sintesi, la Giunta decise nel 2009 - si disse allora allo scopo di
velocizzare, di rendere più dinamiche le decisioni in merito alle
due opere - di trasferire funzioni originariamente in capo alla
Regione, nel caso della NUV in capo al Dipartimento opere pubbliche
edilizia residenziale, direttamente alle due società di scopo. Ai
vertici di NUV e di COUP furono insediati due Amministratori unici,
due persone individuate non si sa bene con quali criteri e
attraverso quali procedimenti selettivi che rispondono al nome di
Bruno Milanesio e Paolo Giunti. Ho letto un articolo dell'epoca, in
cui il Presidente della Regione, Rollandin, dichiarava in
riferimento a Milanesio:
"l'abbiamo scelto per la sua conoscenza
sia dei meccanismi della Regione, sia di quelli del Comune, il suo
compito sarà più che altro amministrativo e non certo tecnico"
,
intervista del 2010, questo tanto per spiegare in pillole i criteri
che furono adottati nella scelta dei due Amministratori o quanto
meno di uno di questi. Per la cronaca, gli Amministratori unici
hanno ricevuto un compenso di 95 mila euro annui fino a tutto il
2012 e da lì in poi 85.500 euro all'anno, credo in conseguenza di
una riduzione imposta, se non ricordo male, dal decreto-legge 78
del 2010.
Avremo modo di discutere dell'opportunità di mantenere in essere
queste due società, che personalmente - lo dico approfittando di
questi dieci minuti che mi sono concessi - ritengo superflue.
L'abbiamo già ribadito in più di un'occasione, non è un segreto per
quanto ci riguarda che noi crediamo che le funzioni e le attività
svolte dalla NUV e dalla COUP potrebbero tranquillamente ritornare
in capo alla Regione. Sarebbero anche più facilmente controllabili
e verificabili e, tra l'altro, le richieste di rinvio a giudizio
per il parcheggio dell'ospedale di cui si legge in questi giorni ci
fanno pensare che troppa operatività, troppo dinamismo a volte
possono entrare in conflitto con l'esigenza di trasparenza, che
soprattutto opere di questa portata richiedono.
Per tornare alle domande poste nell'interpellanza, faccio prima
due considerazioni sulla premessa e poi dirò nel dettaglio che cosa
chiediamo. Intanto è bene ribadire che la COUP e la NUV sono
società a totale partecipazione pubblica, quindi integralmente
pagate con i soldi dei cittadini. Le due società, per informazione,
percepivano solo per il loro funzionamento qualcosa come 800 mila
euro nei primi anni e oggi circa 700 mila euro, parlo della COUP,
la NUV costa un filo meno, mi sembra che quest'anno siano stati
stanziati qualcosa come 634 mila euro. Queste società fanno capo a
Finaosta, ma è la Regione a finanziare i costi di funzionamento
mediante specifici trasferimenti annuali. Pur essendo società a
totale finanziamento pubblico e quindi pagate dalla Regione, non è
dato sapere le modalità di scelta né dei consulenti, né dei
dipendenti, non è dato sapere con quali criteri vengano scelti i
fornitori ad esempio. Se accediamo alla sezione "Amministrazione
trasparente" presente sul sito delle due società, possiamo vedere
che gli incarichi a consulenti e collaboratori vengono assegnati
spesso per decisione dell'Amministratore unico; se clicchiamo la
voce "Personale", troviamo solamente la delibera di incarico
dell'Amministratore unico e il suo curriculum e nulla di nulla
rispetto all'organico. Diciamo che troviamo i tre nomi degli
amministrativi, contabili, informatici, non si capisce bene che
cosa fanno, per ciascuna società nel
link
, nella sezione
"Contatti" e anche il nome del responsabile unico del procedimento,
ma senza alcuna informazione accessoria sulle modalità di
assunzione, su che tipo di contratto utilizzano e via dicendo; se
poi digitiamo: "Bandi di concorso", sia in un caso che nell'altro
non troviamo assolutamente nulla.
Scorrendo il sito, ho potuto appurare che l'indirizzo della sede
delle due società è regione Borgnalle 10/E ad Aosta; tanto per
capirci, corrisponde all'edificio, dove attualmente c'è una sede
distaccata dell'USL. Ora, ho cercato qualche documento che mi
dicesse qualcosa su questi uffici e ho trovato due delibere datate
30 aprile 2010: la 1187 e la 1189, che ci informano che le due
società avevano individuato il giorno prima, 29 aprile, una sede
idonea all'insediamento della propria attività. Ripeto giusto per
far capire la dinamica. Il 29 aprile 2010, con nota protocollata
17/4/72/ASS, la società COUP S.r.l. comunicava di aver reperito una
sede idonea al prezzo di 407 mila euro, il 30 aprile, cioè il
giorno dopo, la Giunta regionale ne deliberava sostanzialmente
l'acquisto, di fatto la Regione conferiva mandato a Finaosta di
corrispondere alla società la cifra necessaria ad acquistare gli
uffici. Parlo della COUP, in quanto sulla delibera ci sono
indicazioni più precise e circostanziate sull'ubicazione, mentre
per la NUV la delibera non riporta alcuna indicazione né sulle
caratteristiche, né sull'indirizzo della sede e si limita a dire
che la società avrebbe individuato una sede idonea all'insediamento
della propria attività richiedendo in data 29 aprile 2010, cioè un
giorno prima che venisse fatta la delibera, un ulteriore versamento
di 393 mila euro a valere sul fondo della gestione speciale di
Finaosta S.p.A.. Sarei davvero curioso di sapere chi è il
celerissimo funzionario o dirigente, che nel giro di poche ore è
riuscito a fare l'istruttoria della pratica e ad emettere il parere
di legittimità di queste due delibere, che complessivamente ci sono
costate 800 mila euro.
Una delle due delibere ci informa che sarebbe costato di più
affittare i due uffici che non acquistarli, è proprio scritto
sopra, in tal modo credo si volesse giustificare una scelta
altrimenti difficile da far digerire ai cittadini, ma credo anche
alla Corte dei Conti visto che si tratta di beni acquistati con
soldi pubblici. Naturalmente io non sono così sicuro di tale
affermazione, considerato anche il fatto che si è sempre parlato di
società a termine: cinque-sei anni per la NUV, otto-nove per la
COUP e non di società a durata illimitata, diciamo che sono dati
molto ottimistici, perché poi vediamo che si moltiplicano sempre.
Nell'ipotesi che ogni ufficio avrebbe potuto costarci 1.200-1.500
euro al mese ad esagerare, la Regione o Finaosta avrebbero dovuto
sostenere una spesa media per decennio di 150-170 mila euro, sempre
ad esagerare, fatevi un po' i calcoli e poi mi dite... Tra l'altro,
mi sono informato e devo dire che alla Regione non è che manchino
strutture di proprietà che potrebbero essere adibite a sede dei due
uffici. A mio modesto parere, peraltro ne basterebbe uno da
duecento metri quadrati visto il numero dei dipendenti e le
funzioni svolte e non due da duecento metri quadrati, parliamo di
quattrocento metri quadrati d'ufficio. Abbiamo un patrimonio
immobiliare pletorico e, come abbiamo già avuto modo di dire,
difficile da valorizzare e da dismettere e noi che cosa facciamo?
Acquistiamo quattrocento metri quadrati di ufficio per metterci
dentro due società a scadenza.
Tornando all'interpellanza - e qui finisco -, chiediamo con
quali procedure si è provveduto ad assumere il personale, il tipo
di inquadramento contrattuale, il costo lordo d'azienda per ogni
dipendente, oltre ad ogni utile informazione per capire se la
scelta operata da queste due società a totale partecipazione
pubblica è stata fatta in maniera trasparente e seguendo procedure
pubbliche, appunto. Grazie.
Président
- Pour la réponse, la parole au Président
Rollandin.
Rollandin (UV) -
Prima di rispondere punto per punto a
quello che lei ha chiesto, va precisato che le società COUP e NUV,
proprio per la loro natura e per il loro scopo, danno totale
applicazione alle disposizioni in materia di pubblicità,
trasparenza e diffusione delle informazioni previste dal decreto 33
del 2013. Inoltre gli Amministratori delle due società hanno in
ogni occasione fornito un completo e dettagliato riscontro alle
richieste di documentazione, che sono state presentate e credo che
possa essere...questo detto con chiarezza.
Per quanto riguarda le due domande, la prima: "per quale motivo
si sono scelte queste sedi...", le sedi delle due società,
contrariamente a quanto ipotizzato, sono state reperite proprio
nell'ambito del patrimonio già di società collegate
all'Amministrazione regionale. I locali occupati dalle due società
in regione Borgnalle, infatti, erano fino a dicembre 2009 la sede
della Pila S.p.A. e quindi trasferendosi nella nuova...aveva
lasciato liberi questi locali. L'acquisto da parte delle società
NUV e COUP è avvenuto nel maggio 2010 sulla base di un contratto di
compravendita, in quanto non si applica il Codice dei contratti,
come previsto dall'articolo 19, comma primo, dello stesso
Codice.
Sulla seconda domanda:
"per avere informazioni relativamente
alle caratteristiche (metratura e vani), al costo di acquisto e
alle generalità del cessionario dei suddetti locali"
, credo di
aver già detto di chi era la proprietà: la Pila S.p.A.. Per quanto
riguarda questa domanda, la sede nuova è di circa 191 metri quadri,
suddivisa in tre vani per uffici, una sala riunioni, due servizi
igienici, un deposito e tre posti auto. Per quanto riguarda la
COUP, è di duecento metri quadrati, composti da quattro vani per
ufficio, una sala riunioni, due servizi igienici, tre locali di
servizio e due depositi e tre posti auto. Il costo di acquisto è
stato di 393 mila euro per la NUV e di 407 per la COUP, la
differenza di metratura...è nello stesso stabile, quindi il costo è
stato uguale.
"Per conoscere i nominativi dei dipendenti, le modalità di
assunzione..."
, per quanto riguarda questa domanda, le fornirò
l'elenco dettagliato e completo dei nominativi, non sto a leggerlo
essendo nomi... Le dirò quelle che sono le caratteristiche. Per
quanto riguarda la NUV, il personale è composto da quattro addetti
assunti a tempo indeterminato con contratto collettivo nazionale
dell'industria edile e sono un ingegnere per l'area tecnica,
responsabile unico del procedimento, con qualifica di quadro e con
un costo lordo aziendale di 83.085 euro; un'addetta all'area
amministrativa con qualifica di terzo livello e costo di 36.317
euro; un'addetta all'area contabile con il terzo livello e 36.317
euro; un'addetta all'area
desk
con qualifica di primo
livello e un costo lordo di 29.418 euro. Per quanto riguarda COUP,
i dipendenti sono quattro, assunti a tempo indeterminato, con
contratto sempre collettivo nazionale del terziario: sono un
ingegnere per l'area tecnica, responsabile unico del procedimento,
con qualifica di quadro e sempre lo stesso trattamento 87.421 euro;
un'addetta all'area amministrativa, 38.424 euro, con qualifica di
terzo livello; un'addetta all'area informativa archivistica, con
qualifica di terzo livello, con un costo di 38.995 euro e
un'addetta all'area contabile con un costo di 38.192. Per entrambe
le società i dipendenti sono stati selezionati dall'Amministrazione
sulla base della valutazione dei curricula presentati e di colloqui
valutativi. Le darò poi la copia dei nominativi che lei mi ha
chiesto. Grazie.
Presidente -
Per la replica, la parola al Consigliere
Guichardaz.
Guichardaz (PD-SIN.VDA) -
Grazie per la risposta.
Riguardo alla pubblicità e alla trasparenza rispettata, io non ho
messo in discussione, tant'è che ho fatto delle richieste
aggiuntive ed integrative; come ho detto, sul sito ho scorso
diversi capitoli, diverse sezioni, ho trovato alcune informazioni,
non altre. Devo dire che, per quanto ci costano gli addetti al
desk
, gli informatici e via dicendo, come già ebbi modo di
segnalare qualche tempo fa, questi due siti contengono delle
informazioni assolutamente minimali, in alcuni casi non si sa nulla
sul prosieguo del lavoro, in altri casi ci sono delle informazioni
smozzicate relativamente ai progetti. Io cioè credo che, per dei
costi medi di 200 mila euro all'anno solo per il personale, senza
considerare gli 85.500 percepiti dall'Amministratore unico, quindi
parliamo di circa 300 mila euro per ogni società, beh, ci si
potrebbe sforzare un po' di più e cercare anche di utilizzare quei
siti per rendere migliore l'informazione relativamente alle
attività di queste due società, che fossero già in proprietà della
Pila S.p.A. non cambia niente perché in ogni caso sono stati spesi
800 mila euro, non so se sono stati dati e poi tolti in bilancio,
questi due edifici sono costati 800 mila euro.
A mio parere, questi stabili sono assolutamente
sovradimensionati rispetto alle funzioni, lo posso dire con una
certa cognizione di fatto, perché per quasi quattrocento metri
quadrati di uffici...la invito a farsi un giro al Dipartimento di
prevenzione o agli uffici, per esempio, dell'USL, all'ex Maternità
o in altri uffici regionali e mi fa lei il calcolo in quattrocento
metri quadrati quanta gente riusciamo ad infilarci dentro, tenendo
magari anche solo conto dei parametri standard, dei minimi
stabiliti dalle norme. Per sei dipendenti, più due responsabili
unici del procedimento, quasi quattrocento metri quadrati è una
cosa che non sta né in cielo, né in terra! Considerato tra l'altro,
come ho avuto modo di dire nel corso dell'esposizione, che il
patrimonio immobiliare regionale, tema che abbiamo affrontato nello
scorso Consiglio, dispone di una pletora, davvero, di stabili, di
uffici, di appartamenti, che spesso e volentieri sono dati magari
in comodato d'uso gratuito ad associazioni o sono concessi ad
altri, mentre invece noi dobbiamo comprarci per 800 mila
euro...andando a moltiplicare in ogni caso il patrimonio regionale
di cui - l'Assessore però l'altro giorno ha preso atto - è
difficile fare un piano sia di valorizzazione, che di
dismissione.
Ci siamo cioè accollati, presi sulle spalle ulteriori
quattrocento metri quadrati, tra l'altro, per società a termine,
perché non è indifferente la questione! Se noi avessimo una
struttura destinata a rimanere nel tempo, va bene, ma qual è la
necessità di spendere 800 mila euro per uffici di una società che
dovrebbe durare in ipotesi quattro-cinque-sei anni e di un'altra
otto-nove anni? Non ha senso, cioè, da un punto di vista proprio di
razionalizzazione delle spese, questo diventa veramente, a nostro
parere, un modo di spendere i soldi pubblici e della collettività
quanto meno anomalo.
Rispetto poi agli assunti, noi continuiamo a rimanere convinti
che le società di scopo siano delle entità, dei contenitori che non
hanno più senso di esistere, in considerazione anche del fatto che
abbiamo un'infinità di dipendenti, che farebbero volentieri domanda
di mobilità per andare a lavorare magari in questi contesti, lo
sappiamo, fino all'anno scorso mi occupavo anche un po' di questi
aspetti...gente che ha delle competenze, gente che ha dei
curricula, tra l'altro, estremamente forniti, che sarebbe in grado
di adempiere tutte le funzioni che oggi sono adempiute da persone
di cui non si sa in alcun modo i criteri di assunzione, perché sono
capace anch'io di fare delle valutazioni sui curricula senza dire
poi quali sono esattamente i criteri e i punti qualificanti di
questo tipo di procedura.
Per concludere, quindi noi pensiamo che, relativamente a queste
due società di scopo, sia plausibile ragionare in termini di
reinternalizzazione. Risparmieremmo di botto 600 mila euro l'anno
solo di amministrazione di personale e credo che ne guadagnerebbe
anche l'efficacia, l'efficienza, visto e considerato ciò che in
questi giorni leggiamo sui giornali. Grazie.
Président -
Point 13 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK