Consiglio Regionale della Valle d'Aosta - Oggetto del Consiglio n. 3048 del 17 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3048 del 17 ottobre 2007 - Resoconto
OGGETTO N. 3048/XII - Interpellanza: "Emissioni di fumi
inquinanti nello stabilimento Cogne Acciai Speciali".
Interpellanza
Appreso che alcuni cittadini, residenti nelle vicinanze dello
stabilimento Cogne Acciai Speciali, hanno recentemente segnalato la
fuoriuscita di fumi diffusi dallo stabilimento stesso;
Rilevato come dalla "III Relazione sullo Stato dell'Ambiente"
di ARPA si evidenzi un significativo contributo nell'inquinamento
dell'aria da parte di CAS, ad esempio per quel che concerne il
biossido di azoto tale contributo è valutato intorno al 50% sul
totale delle fonti sull'area del Quartiere Dora;
Osservato che spesso l'impatto ambientale della CAS
sull'aria, in condizioni climatiche favorevoli alla dispersione dei
fumi, risulta mitigato;
il sottoscritto Consigliere regionale
Interpella
l'Assessore competente per sapere:
1) quali sistemi di abbattimento fumi secondari la Cogne
Acciai Speciali ha realizzato sulla linea dell'altoforno e se essi
funzionano regolarmente;
2) quali rilevazioni sono state fatte fino ad oggi per
monitorare la quantità e la qualità di questi fumi
secondari;
3) quale sia il programma di manutenzione seguito da CAS nei
riguardi dei sistemi di abbattimento di cui sopra;
4) se è intenzione del Governo regionale richiedere alla
Società stessa di dotarsi di idonei impianti di abbattimento per i
fumi secondari in modo tale da garantire la totale captazione ed
eliminazione dei fumi stessi.
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Si parla in questa iniziativa,
prendendo spunto da un fatto contingente, di una segnalazione da
parte di alcuni cittadini residenti nelle vicinanze dello
stabilimento "Cogne" di una fuoriuscita di fumi diffusi dallo
stabilimento stesso. Partendo da tale segnalazione e ricordandoci
che dalla lettura della terza relazione sullo stato dell'ambiente
da parte dell'Agenzia regionale per la protezione dell'ambiente,
relazione che tutti abbiamo apprezzato per la sua chiarezza e per
il contenuto articolato ed organico, viene evidenziato che in aree
che sono vicine allo stabilimento... ricordo che è uno stabilimento
che è soggetto a delle normative molto particolari, quella dei
grandi rischi industriali, con l'Assessore Cerise abbiamo condiviso
un'osservazione su un PUD rispetto all'opportunità di costruire
così vicino all'impianto di sodatura alcuni edifici residenziali,
insomma la situazione in quella zona... non voglio affermare non
avendone gli strumenti, né i dati... non è idilliaca, anzi vi sono
dei problemi per la vicinanza ad un impianto siderurgico con un
impatto ambientale, che ha diversi tipi di procedure di
autorizzazione di sostanze inquinanti emesse in atmosfera, quindi è
un impianto che nel ciclo produttivo ha queste emissioni ed è un
dato di fatto. Leggendo la relazione sullo stato dell'ambiente,
apprendiamo che il contributo dell'inquinamento dell'aria nella
zona in vicinanza dello stabilimento è molto importante, è un
significativo contributo, ad esempio per il biossido di azoto -
dice l'ARPA Valle d'Aosta - il contributo è valutato attorno al
50%, quindi non può essere sottaciuto o dimenticato, quindi è un
contributo importante. Altro dato di fatto: dobbiamo partire dal
presupposto che molto spesso, per la presenza di venti dominanti
che spazzano il fondovalle, tale contributo alle emissioni
inquinanti da parte di "CAS" è mitigato dalla presenza di questi
venti, ma, nonostante questo, vi sono degli episodi che alcuni
cittadini hanno portato a conoscenza degli organi competenti.
Quali sono le domande che rivolgiamo all'Assessore Cerise? In
riferimento a questo e alle 2 premesse che ho fatto, chiediamo:
"quali sono i sistemi di abbattimento dei fumi secondari...";
"quali sono le rilevazioni che sono state fatte fino ad oggi per
monitorare la quantità e la qualità di questi fumi secondari";
"quale sia il programma di manutenzione della CAS..." -
naturalmente sono domande rivolte all'Assessore tramite ARPA che
arriva alla "CAS" - "... nei riguardi dei sistemi di abbattimento
dei fumi secondari"; infine
"se è intenzione del Governo
regionale richiedere alla Società stessa di dotarsi di idonei
impianti di abbattimento per i fumi secondari in modo tale da
garantire la totale captazione ed eliminazione dei fumi
stessi"
.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda la questione relativa
al PUD, extra domande, il Comitato scientifico per l'ambiente ha
espresso una valutazione molto critica sull'opportunità di
realizzare questo, al momento credo che la pratica sia sospesa
anche in attesa di determinazione da parte dei vigili del fuoco per
quanto riguarda questioni di sicurezza.
Venendo all'interpellanza, devo fare una piccola cronistoria,
ossia, in considerazione della necessità di apportare delle
modifiche sostanziali al sistema di aspirazione ed abbattimento
delle emissioni, in particolare del forno chiamato "UHP" e del
convertitore "AOD" - devo citarli così, perché così sono siglati
nella mappatura delle fonti di emissione -, con nota 010/07/DC del
12 gennaio 2007, la "CAS" ha presentato all'ARPA una richiesta di
parere tecnico in merito ad un progetto di potenziamento
dell'impianto di aspirazione secondaria ed abbattimento delle
emissioni di detti impianti, considerati i maggiori responsabili
dei problemi lamentati. Nel parere formulato dall'ARPA il 2 aprile
2007 viene evidenziato che già l'attuale sistema di aspirazione
delle emissioni primarie e secondarie provenienti dalle fasi di
carica del forno fusorio, fusione, scorifica e spillaggio,
costituito da un'aspirazione primaria direttamente dal 4° foro del
forno e da una cappa di aspirazione secondaria, che deve
raccogliere quanto sfuggito dal primo sistema, corrisponde, da un
punto di vista efficientistico, ad una delle migliori tecniche
disponibili indicate nel DM 31 gennaio 2005. Tale decreto prevede
che l'aspirazione secondaria sia dimensionata in modo tale da
consentire di ottenere un'efficienza di aspirazione delle polveri
primarie e secondarie pari al 98%. Tuttavia il decreto non indica
alcun metodo di valutazione dell'efficienza dell'impianto di
aspirazione ed indica che le emissioni diffuse, non essendo
canalizzate, non sono misurabili direttamente. La normativa vigente
non indica poi alcun metodo per valutare l'effettiva efficienza di
aspirazione delle polveri in rapporto al 98% prescritto. Mancando
questa normativa tecnica specifica di riferimento, l'ARPA ha
condotto una propria valutazione dell'efficienza dell'impianto di
aspirazione facendo propri alcuni documenti specifici, non ultime
alcune pubblicazioni scientifiche dell'Associazione italiana degli
igienisti industriali, e l'allegato tecnico alla DGR n. 15957 del
30 dicembre 2003 della Regione Lombardia, che aveva dato delle
prescrizioni in tale senso. Le valutazioni tecniche evidenziano che
l'impianto nella configurazione attuale sia per capacità di
aspirazione, sia per logica di funzionamento delle serrande di
parzializzazione del flusso non è potenzialmente in grado di
captare idoneamente le emissioni diffuse che si producono in
determinate fasi dei processi di fusione e di affinazione
dell'acciaio liquido, quindi c'è un delta di dispersione.
L'intervento di potenziamento proposto dalla "CAS" viene invece
valutato positivamente in relazione ai parametri impiantistici di
dimensionamento, mentre viene evidenziata la necessità di
intervenire sulla logica di apertura delle serrande poste a monte
della cappa a servizio del forno "UHP" e della cappa a servizio del
convertitore "AOD" durante le fasi di carica del rottame al forno
"UHP". La realizzazione dell'intervento di miglioramento degli
impianti indicato nella proposta della "CAS" è previsto in 2 fasi:
una prima fase di potenziamento della superficie filtrante
dell'impianto di abbattimento, che è già stato autorizzato con
deliberazione della Giunta regionale n. 1405 del 25 maggio 2007 ed
è stato realizzato durante il periodo di fermo impianto dello
scorso agosto; una seconda fase di potenziamento della portata
dell'impianto di aspirazione, con le modalità indicate nel progetto
presentato in data 12 gennaio 2007, citato in premessa, fase che
sarà completata, così come specificato anche nella conferenza
conclusiva del procedimento per il rilascio dell'autorizzazione
integrata ambientale del 3 ottobre 2007, successivamente alla
verifica dell'efficacia della prima parte di impianto realizzato;
verifica necessaria per dimensionare correttamente il sistema di
aspirazione e comunque entro il 31 dicembre 2008. Tale data, entro
la quale il nuovo sistema di aspirazione e abbattimento dovrà
essere concluso, sarà inserito come prescrizione
nell'autorizzazione integrata ambientale che sarà rilasciata alla
"Cogne Acciai Speciali" entro il 30 ottobre 2007, come prescritto
dal decreto legislativo n. 59/2005.
Per quanto concerne le manutenzioni ed i controlli che l'impresa
deve assicurare su tutti gli impianti che emettono in atmosfera
agenti inquinanti, compresi gli impianti che saranno realizzati a
completamento del sistema secondario di aspirazione e trattamento
citato prima, l'autorizzazione integrata ambientale riporterà in
modo specifico le modalità e le tempistiche di effettuazione degli
stessi, con l'obbligo di istituire un registro in cui riportare
puntualmente tutte le manutenzioni effettuate.
Per quanto riguarda gli impianti preesistenti alla data di
entrata in vigore del DPR n. 203/1988, questi impianti potevano
proseguire nello svolgimento dell'attività avvalendosi di
un'autorizzazione tacita, prevista dall'articolo 12 dello stesso
decreto. Tale norma prevedeva che la formalizzazione
dell'autorizzazione da parte della Regione avveniva con la prima
richiesta di modifica o di sostituzione dell'impianto: questo
giustifica il fatto che la prima autorizzazione formale per il
punto "E 5" è del 1996. In ogni caso, anche in mancanza dell'atto
formale di autorizzazione, la "CAS" ha effettuato sin dall'inizio
gli autocontrolli annuali, successivamente prescritti con
l'autorizzazione citata: quella del 1996. Gli autocontrolli sono
stati regolarmente effettuati, la relativa documentazione trasmessa
alla Regione ed agli organi di controllo e non sono mai emersi
superamenti dei limiti fissati. Al fine comunque di rendere
efficienti ed efficaci i controlli effettuati dalla "CAS" anche in
autotutela, la Regione, l'ARPA e la "CAS" medesima hanno concordato
a partire dal 2003 un protocollo tecnico-operativo che riporta le
modalità e le tempistiche di esecuzione degli autocontrolli alle
emissioni. Esiste quindi una sorta di azione concertata per
monitorare costantemente lo stato della situazione ambientale per
quanto riguarda le emissioni.
Presidente
- La parola al Consigliere Segretario
Venturella.
Venturella (Arc-VA)
- Non c'è che dire, risposta
articolata, l'elencazione delle risposte corrisponde in maniera
precisa a quanto il nostro gruppo aveva chiesto, grazie, Assessore,
ci permetta però una piccola osservazione: tutta questa storia, la
storia delle emissioni in atmosfera di impianti che hanno la loro
importanza, proprio perché molto vicine ai centri residenziali... e
qui una piccola annotazione: il mio riferimento al PUD del
Quartiere Cogne era nel senso di condividere il parere del Comitato
tecnico scientifico, che ha espresso parere negativo su questo,
anche perché su tale argomento avevo fatto un'osservazione, quindi
credo che in questo caso il Comitato tecnico scientifico, proprio
perché non ne poteva fare a meno, non ha potuto far altro che dare
parere contrario, indicando che forse la costruzione di un centro
residenziale con una cinquantina di alloggi così vicini allo
stabilimento comportava dei problemi anche solo di convivenza e
vicinanza.
Per tornare al contenuto dell'interpellanza, dalla sua
esposizione quello che si evince è che negli anni... qui credo che
2 date siano importanti: quella della firma del protocollo tecnico
operativo del 2003 e quella del 2007 in cui è "CAS" stessa che
chiede, perché ogni tanto da questo Palazzo - non mi riferisco a
lei - in risposta a delle interpellanze, a delle giuste
osservazioni su alcuni problemi che abbiamo a livello di controllo
dei fumi, ci viene risposto: "siete sempre i soliti malfidenti,
disfattisti, fate di tutta un'erba un fascio", mentre non è vero.
Se la stessa "CAS" si rende conto, perché vi sono nello
stabilimento alcuni tecnici che si rendono conto che la situazione
è sì dal punto di vista delle norme a posto, ma è problematica
rispetto alla totale aspirazione dei fumi primari e secondari, è
chiaro che le segnalazioni dei cittadini avevano un loro
fondamento. Tutto ciò che il nostro gruppo, e non solo - penso ad
altri gruppi presenti in questo Consiglio -, aveva sollevato in
questo Consesso andava nella giusta direzione: quella
dell'osservazione, dell'esposizione in Consiglio del fatto come
denuncia, denuncia non all'autorità giudiziaria, ma denuncia di
quello che succedeva, quindi dibattito in Consiglio. Ora ci
riteniamo soddisfatti della sua risposta, ci riserviamo però di
approfondire e presentare nel prosieguo altre iniziative su questo
tema, perché l'utilizzo delle migliori tecnologie possibili nel
rispetto non solo dei residenti vicino a tali stabilimenti, ma
anche dei lavoratori è un argomento che non deve essere lasciato
nel dimenticatoio, non deve essere lasciato ai soli tecnici. Credo
che il Consiglio regionale sia la sede più opportuna per dibattere
di tutela della salute e dell'ambiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK