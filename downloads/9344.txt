Consiglio Regionale della Valle d'Aosta - Oggetto del Consiglio n. 363 del 22 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 363 del 22 febbraio 1989 - Resoconto
OGGETTO N. 363/IX - IMPEGNO DELLA GIUNTA REGIONALE A
GARANTIRE IL FUNZIONAMENTO DELLA FUNIVIA BUISSON-CHAMOIS ANCHE
NELLE ORE SERALI. (Reiezione di mozione).
PRESIDENTE:
Do lettura della mozione presentata dai
Consiglieri Chenuil, Mafrica, Tonino, Bajocco e Dolchi:
MOZIONE
RICORDATO che questo Consiglio ha più volte manifestato la
volontà di favorire il mantenimento della popolazione dei Comuni di
montagna, senza che questo costituisca per gli interessati motivo
di una più bassa qualità della vita;
VERIFICATO che la funivia Buisson-Chamois, unico collegamento
esistente tra il Comune di Chamois ed il fondo valle, rimane ferma
nelle ore serali;
RITENUTO giusto ed opportuno che sia consentito anche agli
abitanti di Chamois di poter fruire delle attività ricreative,
formative e culturali, che hanno luogo, a Châ tillon od in altri
Comuni, nelle ore serali;
il Consiglio regionale
della Valle d'Aosta
DELIBERA
di impegnare la Giunta regionale a prendere tutti i
provvedimenti necessari a garantire il funzionamento della funivia
Buisson-Chamois anche nelle ore serali, almeno fino a
mezzanotte.
PRESIDENTE:
Ha chiesto di illustrare la mozione il
Consigliere Chenuil, ne ha facoltà.
CHENUIL (PCI):
Questa mozione è stata presentata su
richiesta di numerosi abitanti di Chamois, i quali si trovano oggi
veramente in una situazione di disagio.
Se vogliamo mantenere in questo comune di montagna, che
attualmente conta 117 residenti, una qualità di vita decorosa, se
vogliamo che l’economia di questo paese, che è
formata dal turismo e dalla agricoltura, venga mantenuta e
potenziata, se vogliamo che i giovani di Chamois trovino una giusta
collocazione economica e sociale nel proprio paese, dobbiamo
intervenire potenziando quello che è il servizio di trasporto
funiviario. Chiediamo quindi alla Giunta di impegnarsi per far sì
che il servizio di trasporto sia effettuato dalle ore 7 alle ore
24, dando così la possibilità di rientro a tutti coloro che devono
scendere a valle anche nelle ore serali.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Dirò innanzitutto che su questa mozione la
maggioranza si asterrà, con queste motivazioni e con queste
precisazioni. L'attuale orario è stato concordato con
l'Amministrazione comunale di Chamois e prevede regolari corse fino
alle ore 20 e nei giorni di venerdì, sabato e domenica fino alle
ore 22. Sto parlando della situazione attuale perché con una nuova
funivia vedremo se sarà possibile fare qualcosa di diverso.
Oltre quest'ora non sono stati previsti ulteriori regolari
servizi per due motivi; il primo riguarda l'impossibilità di
organizzare dei turni di lavoro oltre le ore predette stante
l'attuale organico, anche se allargato. Voi sapete che alla funivia
Buisson-Chamois sono impegnate oltre 20 persone; proprio con gli
ultimi concorsi che si sono svolti in questi ultimi giorni abbiamo
completamente coperto tutta la dotazione organica prevista dalle
leggi. Il secondo attiene ad evidenti motivi di sicurezza che
inducono a limitare a casi eccezionali l'effettuazione di corse
notturne.
Quindi, allo stato attuale questa è la situazione; la nuova
funivia potrebbe introdurre degli elementi diversi e a quel momento
ci riserviamo di riesaminarla.
PRESIDENTE:
Ha chiesto di parlare il Consigliere Mafrica,
per dichiarazione di voto.
MAFRICA (PCI):
Per dichiarazione di voto, se vuole, ma io
ho diritto di replica come presentatore della mozione; ma non
voglio formalizzarmi su questo.
Noi abbiamo posto qui un problema che è stato sollevato dalla
popolazione. Può darsi che il Comune abbia concordato gli orari, su
questo non abbiamo motivi per mettere in dubbio l'affermazione
dell'Assessore, però numerosi abitanti di Chamois ci hanno posto
questo problema: "Noi vogliamo partecipare ad una riunione
politica, noi vogliamo andare al cinema, noi vogliamo andare ad
Aosta a sentire un concerto, non possiamo rientrare perché gli
orari della funivia sono questi".
Siccome ci pare che rientri nella politica di questa Regione il
mantenimento, per quanto possibile, della gente nella media e
nell'alta montagna, crediamo che questa mozione debba essere presa
in considerazione.
Si dice che ci sono problemi di organico; di questo ce ne
rendiamo conto e non è che con l'approvazione della mozione
riteniamo si debbano prolungare gli orari del personale attuale: è
una cosa da vedere. Però se si tratta di dare un servizio al Comune
più alto d'Europa, ad un Comune che ha sue caratteristiche
particolari perché è l'unico che non ha altri collegamenti, nella
miriade di persone impegnate nell'attività dell'Amministrazione
regionale si possono trovare quei due o tre che possono consentire
di effettuare questo servizio.
Si è parlato di motivi di sicurezza; dice l'Assessore: "Vedremo
con la nuova funivia". Esistono in altre regioni e in altri paesi
funivie che lavorano anche in ore notturne, quindi non è un
problema insolubile.
Insistiamo sul particolare valore sociale e culturale di un
intervento di questo tipo; non apprezziamo molto l'astensione della
Giunta e pensiamo di ritornare sull'argomento perché è un problema
che resta aperto.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 25;
Votanti: 8;
Favorevoli: 8;
Astenuti: 17. (Agnesod, Beneforti, Faval, Fosson, Lanièce,
Lanivi, Lavoyer, Limonet, Louvin, Maquignaz, Martin, Milanesio,
Mostacchi, Perrin, Rollandin, Vallet e Vièrin)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK