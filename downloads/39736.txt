Consiglio Regionale della Valle d'Aosta - Oggetto del Consiglio n. 2828 del 21 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2828 del 21 giugno 2017 - Resoconto
OGGETTO N. 2828/XIV - Progetto di legge: "Disposizioni
urgenti per il sostegno al comparto agricolo. Modificazioni alla
legge regionale 3 agosto 2016, N. 17 (Nuova disciplina degli aiuti
regionali in materia di agricoltura e di sviluppo rurale)".
(Approvazione di un ordine del giorno)
Rosset (Presidente)
- Con 29 presenti, possiamo iniziare
i lavori, ripartendo dal punto n. 31.01 che discutiamo insieme al
punto n. 33.01 (Progetto di legge: "Misure urgenti a sostegno del
comparto agricolo a fronte dei danni causati dalle calamità
naturali che hanno colpito la Regione autonoma Valle d'Aosta
nell'aprile 2017").
Ha chiesto la parola il consigliere Grosjean. Ne ha facoltà.
Grosjean (UVP) -
Bonjour à tous. Je dirai bonne été à
tous, vu qu'on est au premier jour d'été. Non avrei mai voluto
presentare questa legge, perché, se non fosse arrivata la gelata,
sarebbe stato molto meglio, però, ahimè, i cambiamenti climatici ci
portano a riflettere in modo completamente diverso. Quindi
l'Assessore, l'Assessorato, tutti gli organismi competenti si sono
attivati subito dopo il 18-19 aprile, quando c'è stato questo
improvviso abbassamento di temperatura, dove sin da subito si è
percepita una situazione di gravità e di danno economico molto
pesante per il settore agricolo, che è già in un momento di grande
difficoltà. Quindi approvo l'idea d'inserire in legge già
esistente, la legge n. 17 sull'agricoltura, un articolo che preveda
la possibilità d'intervenire laddove purtroppo si verificano delle
calamità naturali. In questo caso parliamo di gelo, ma potrebbe
essere la grandine e, ahimè, con il tempo che fa temo che fra un
po' parleremo anche di siccità, perché la situazione è veramente
molto drammatica. Siccità che ci dovrà fare riflettere anche
sull'utilizzo dell'acqua in agricoltura e sulla continua opera di
ottimizzazione e di miglioramento di questa risorsa. In un primo
momento, i danni, evidenti, sembravano riguardare il settore
frutticolo e il settore viticolo, ma non avevamo tenuto in
considerazione anche un altro settore nuovo: il settore
ortofrutticolo, orticolo più che altro, dove ci sono una serie di
aziende nuove, gestite perlopiù da giovani, dove hanno subito un
danno, ed è forse l'unica categoria che ha avuto un danno diretto e
una mancanza di reddito quantificabile sin da subito perché
lavorando - eravamo nel mese di aprile - sulle primizie, per quel
settore è il momento di mercato più importante, quello che dà anche
il maggiore reddito alle aziende.
Quindi perdere questa fase di mercato, sicuramente è molto
problematico. Sin da subito abbiamo pensato alla viticoltura e alla
frutticoltura, ma è venuto fuori subito dopo, grazie agli incontri
sul territorio, che anche un altro grosso settore, quello della
foraggicoltura, era colpito. Quindi da queste calamità naturali a
volte diventa veramente difficile capire quali siano le risultanze.
È arrivata sin da subito una proposta di legge, che poi presenterà
il collega Testolin e una proposta di legge dalla Giunta. In III
Commissione c'è stata una lunga, e direi proficua, discussione.
Abbiamo sentito anche le categorie interessate, ed è proprio da
loro che è scaturita sin da subito la proposta di fare un testo
unico, di non andare a dividerci in leggi diverse, e quindi in
Commissione siamo riusciti, raccogliendo le idee un po' da tutte e
due le leggi, a presentare un testo unico. È venuta fuori anche
tutta una serie di altre richieste o prospettive, anche una
proposta molto interessante da parte dei rappresentanti privati del
settore frutticolo, che è quella di creare, per esempio, una specie
di fondo mutualistico. Gli stessi agricoltori hanno affermato che è
arrivato il momento d'iniziare a pensare a un fondo mutualistico,
che evidentemente è una proposta che fa onore al settore e penso
che dovremmo poi magari riflettere sulla possibilità di aiutarli a
lavorare in questa direzione.
Come dicevo, è importante riuscire a inserire con questa nuova
legge questi articoli, pochi ma molto concreti, sulla legge n. 17,
per dare la possibilità d'intervento immediato e direi anche per
permettere di programmare, già a livello di bilancio, dei fondi per
queste evenienze, perché altrimenti si aspetta sempre di avere il
danno per poter poi correre a cercare d'intervenire e di trovare
delle soluzioni. È vero che ci sono le normative da rispettare;
abbiamo delle regole della Comunità europea che permettono gli
aiuti, ma solo in determinate condizioni e in determinate misure.
Per il risarcimento del danno primario sulla produzione, purtroppo,
è previsto da un regolamento comunitario che che tutte le aziende
siano assicurate. Qui c'è una grossa problematica con le
assicurazioni, perché purtroppo i parametri sono sempre stati
considerati troppo pesanti per le nostre aziende, quindi pochissime
sono assicurate. E la Comunità europea, il regolamento prevede che
chi non è assicurato può essere risarcito solo del 50 percento dei
danni. Mentre per chi è assicurato il risarcimento può arrivare a
quasi la copertura totale: il 90 percento. Quindi questa è un'altra
limitazione che effettivamente ci fa pensare che, probabilmente,
bisognerà studiare delle strategie alternative a questa misura.
Quindi non mi rimane che ringraziare tutti coloro che hanno
collaborato per la stesura e per la discussione di questa legge, in
particolare i componenti della III Commissione che hanno votato
all'unanimità questa misura, e tutti quello che hanno partecipato
alla discussione, nonché gli operatori di settore per averci
portato tutte le loro informazioni.
Adesso rimane da augurare un buon lavoro ai tecnici, che
dovranno predisporre la documentazione che gli agricoltori dovranno
presentare per poter accedere a queste misure, ma in tanti casi
bisognerà comunque aspettare la fine del ciclo, dell'annata, per
capire effettivamente qual è stato il danno reale. Quindi penso che
non ci debbano essere grossi dubbi sul fatto di accogliere
favorevolmente questa misura di sostegno.
Presidente -
Ha chiesto la parola il consigliere
Testolin. Ne ha facoltà.
Testolin (UV) -
. Solo una domanda preliminarmente:
facciamo la discussione generale?
Presidente -
Lei interviene come relatore del punto n.
33.01.
Testolin (UV) -
In realtà, in Commissione si era
concordata una presentazione da parte del Consigliere, così come è
stato, e poi gli interventi, il mio, come primo presentatore della
proposta di legge n. 102, ed evidentemente quelli degli altri
componenti della Commissione.
Solo per integrare un percorso già tracciato dal collega
Grosjean, che, come gruppi di opposizione, ci vede, direi,
soddisfatti per il raggiungimento di un accordo su una norma di
interesse comune e trasversale. Una norma dettata da una calamità
arrivata in maniera improvvisa e, fin da subito, ispirata non da
spirito di concorrenza ma da chiara attenzione verso una
problematica già valutata all'interno del progetto di legge dello
scorso anno (2016) che con questo provvedimento va ad essere
assolutamente integrato, perché lo scorso anno c'eravamo limitati,
per una questione di risorse economiche, a inserire a favore di
questo tipo di dinamica, di problematica, due aspetti che potevano
supportarne la possibilità di essere affrontata. Un aspetto era la
possibilità di andare a integrare degli interventi a sostegno dei
premi assicurativi a favore delle aziende che vogliono tutelarsi
con una assicurazione sui danni derivanti da calamità naturali;
l'altro era quello di aver introdotto la possibilità di
finanziamenti
ad hoc
per il reimpianto delle produzioni
colpite. Non avevamo inserito nella norma l'anno scorso - e non lo
nascondiamo - degli interventi a fondo perso, perché le risorse a
disposizione erano assolutamente limitate e, stante il fatto che
questo tipo di avversità atmosferiche fortunatamente erano
moltissimi anni che non lambivano la nostra regione, avevamo
preferito mantenere le risorse a disposizione per altri interventi
di un'urgenza più pressante: quindi sul mondo della zootecnia,
piuttosto che sui contributi ordinari ai consorzi. Detto questo,
evidentemente con il verificarsi di questa calamità atmosferica ci
siamo attivati, così come peraltro si è attivato immediatamente
anche il Governo regionale con tutta una serie di attenzioni per
verificare i danni. Credo che questo tipo di tematiche non debba
avere una connotazione politica, ma una messa a disposizione della
politica per risolvere il problema. Questo è stato.
Sono stati presentati due provvedimenti: una proposta di legge e
un disegno di legge che, evidentemente, concordavano sui punti
fondamentali racchiusi in questo disegno di legge presentato
direttamente dalla Commissione competente, che sono,
in
primis,
la possibilità di rimborsare i danni causati
dall'evento atmosferico e, in seconda battuta, riguardo ai danni
causati sugli impianti produttivi, reperire risorse finalizzate a
permettere il reimpianto delle attività produttive danneggiate.
Abbiamo accolto con favore l'indicazione, il suggerimento
presente nella proposta di legge - così come era presente anche nel
disegno di legge proposto dal Governo con percentuali diverse -
ovvero la possibilità d'introdurre dei contributi per questo tipo
d'intervento assolutamente straordinario, interventi che saranno
possibili fino al 100 percento delle spese sostenibili;
evidentemente non tanto perché si crede che bisogni tornare ai
contributi del 100 percento su qualsiasi tipo di sostegno, ma
perché di fronte a delle situazioni straordinarie - e se c'è la
disponibilità finanziaria all'interno delle risorse del bilancio
regionale - in casi estremi come questi si possa pensare di
sostenere in maniera forte i settori penalizzati non per loro
causa, ma per cause indipendenti dalla volontà degli operatori.
Questi due disegni di legge, quindi, avevano dei punti
assolutamente comuni, che sono stati recepiti all'interno di questa
norma, che andremo - credo - ad approvare oggi.
Sulla proposta di legge presentata dai gruppi di opposizione
erano presenti anche alcune iniziative che volevano essere di
stimolo per capire se ci fosse la possibilità di sostenere il
settore in maniera ancora più puntuale. Evidentemente siamo ben
coscienti che questo tipo di suggestioni deve fare i conti da una
parte con le tempistiche, dall'altra con delle normative pressanti,
nonché con interventi già programmati dall'Assessorato e con le
risorse finanziarie, che assolutamente bisognerebbe reperire.
Tengo comunque ad elencare queste proposte, perché alcune di
esse sono state messe in campo anche da altre realtà regionali,
quali quella trentina, per cercare di sostenere il settore in
criticità; una verteva sulla possibilità di sostenere le aziende
attraverso un finanziamento agevolato della durata di
diciotto/ventiquattro mesi, che avrebbe potuto facilitare la
possibilità di accesso al credito e quindi favorire la liquidità
delle aziende che- così come ha sottolineato il collega Grosjean
-nei prossimi mesi si troveranno in difficoltà, come, per esempio,
succederà per alcune aziende dell'orticoltura che si sono viste
azzerare i proventi derivanti dalla produzione di primizie che -
come diceva giustamente un rappresentante di categoria all'interno
della Commissione competente - rappresentano circa il 60 percento
delle necessità finanziarie per sviluppare l'attività ordinaria
dell'azienda all'interno del suo percorso di lavoro annuale. Quindi
questo era un po' l'obiettivo. Evidentemente non è un obiettivo che
può essere perseguito solo ed esclusivamente dalla politica,
dall'Amministrazione. Può essere un obiettivo che può essere
sollecitato anche ad altri organismi presenti sul territorio, quali
ad esempio gli istituti di credito piuttosto che la Confidi. Così
come, giustamente, è stato anche fatto nella provincia di Trento,
proprio per supportare con dei finanziamenti da 5 a 50 mila euro le
aziende colpite dal fenomeno delle gelate. Questo era un po' lo
spirito di questa proposta. Proposta che vedeva delle difficoltà di
applicazione, vedeva delle difficoltà di gestione e di reperimento
di risorse adeguate per questo tipo di attuazione.
La seconda proposta consisteva nel sostenere le associazioni dei
produttori con delle iniziative mirate e condivise con le
associazioni di categoria, potevano essere delle attività di
promozione specifica, a giustificazione di un eventuale aumento, o
propedeutiche a un aumento dei prezzi dovuto a questa criticità
relativamente a determinate colture che potevano essere state
particolarmente toccate. Voleva essere un po' di stimolo, per
cercare di creare un
fil rouge
che potesse accomunare tutta
una serie di attività, magari prese in carico direttamente
dall'Assessorato. Credo che la risposta in questo senso sia
arrivata da un impegno comunque dell'Assessorato stesso nel gestire
questo tipo di attenzione nei confronti del settore con Misure del
PSR o con altre attività già
in itinere
. Quindi prendiamo
buona nota e ci faremo comunque attenti vigili di questa
attenzione, che potrà e dovrà esserci nei confronti di questo tipo
di iniziative.
Terza suggestione. In maniera magari un po' embrionale, è quella
sottolineata dal collega Grosjean - che è stata espressa
all'interno delle audizioni consiliari anche dai rappresentanti dei
produttori, così come delle associazioni di categoria -
 relativa alla possibilità di allestire o pensare alla
predisposizione di un fondo mutualistico a partecipazione
pubblico/privata eventualmente con un intervento da parte
dell'Amministrazione regionale e un intervento assolutamente
indispensabile da parte delle associazione di categoria che possano
dare delle risposte più puntuali e più confacenti alle esigenze di
un territorio particolare come quello valdostano, caratterizzato da
una forte parcellizzazione, caratterizzato da situazioni di
produttori che si trovano ad affrontare situazioni diverse per la
dislocazione dei loro appezzamenti. Situazioni particolari che
possono verificarsi anche in campo zootecnico per quanto riguarda
problemi di siccità, piuttosto che altro, relativi al periodo
estivo in montagna, piuttosto che, come si è verificato adesso per
le gelate, nella zona bassa del territorio.
Quindi questo tipo di attenzione, questo tipo di possibilità di
mettere in piedi uno strumento che sia di più agevole lettura
rispetto ad altre possibilità di sostegno - come ad esempio quella
assicurativa, o interventi diretti da parte dell'Amministrazione -
credo che possa essere preso in considerazione. A questo proposito,
annuncio già il deposito di un ordine del giorno relativo a questo
argomento. Un ordine del giorno che eventualmente illustreremo nel
dettaglio più tardi. Un ordine del giorno che è già stato, per
correttezza, condiviso anche ieri con l'Assessore, per capire se ci
fossero gli spazi per lavorare congiuntamente per dare una risposta
di questo genere.
Questo è il percorso che ci ha permesso di arrivare oggi ad
avere un testo condiviso, un testo che vuole dare delle risposte
concrete al settore. Un testo che, per una volta, credo possa fare
anche onore alla politica, per come si è gestito, per l'attenzione
che c'è stata anche verso le associazioni, soprattutto verso i
produttori. Produttori che - in audizioni appositamente richieste
per verificare quali potevano essere le reali esigenze da parte del
mondo agricolo di fronte a questo tipo di problematiche -
 hanno esplicitato con forza la necessità di fare molta
attenzione a quelle che saranno le delibere applicative poi di
questa norma. Delibere applicative che - come è già stato accennato
in precedenza - dovranno calarsi in una realtà molto particolare;
dovranno fare molta attenzione per far sì che la corda non costi
più del sacco: che non si richieda talmente tanta documentazione,
siano posti talmente tanti paletti, per poter accedere a questo
tipo di contributi. Ben consci che questa è una difficoltà dettata
da normative non solo regionali, ma europee e nazionali.
Quindi la nostra disponibilità ancora a poter lavorare
congiuntamente con le strutture per condividere eventualmente le
criticità del settore. Questo è l'obiettivo che ci si era
prefissati all'inizio, sperando di dare una risposta puntuale in
tempi assolutamente accessibili a un settore che è stato messo in
ginocchio, anche se poi fortunatamente segnali di ripresa, sul
settore viticolo ad esempio, ci sono stati, ma ci sono aziende che
sono state fortemente toccate e che quindi dovranno fare ricorso a
questa norma.
L'altro aspetto dove si vuole ancora sollecitare il Governo e
l'Assessorato a lavorare con attenzione è quello, così come nelle
intenzioni paventate attraverso i comunicati stampa, di riuscire a
incidere anche sulle risorse nazionali che potrebbero sostenere in
maniera importante questo tipo di criticità, stante il fatto che
anche altre realtà regionali hanno subito gli stessi danni e le
stesse problematiche. Con questo credo che si possa chiudere, per
quanto mi concerne, un lavoro che è stato assolutamente proficuo e
sul quale continueremo a fare attenzione per il prosieguo
dell'attività.
Presidente -
Ha chiesto la parola il consigliere Nogara.
Ne ha facoltà. Ricordo che siamo in discussione generale sui due
testi di legge.
Nogara (UVP) -
Vorrei fare un intervento molto breve,
anche perché di questa legge ne abbiamo discusso a iosa,
soprattutto in Commissione. Ne sono testimoni tutti i membri della
III Commissione. Abbiamo discusso a lungo, abbiamo confrontato i
vari testi, quello della minoranza e quello presentato dalla Giunta
regionale, abbiamo addirittura fatto un gruppo di lavoro per
parlare di queste problematiche e, alla fine di tutto questo
iter,
come Commissione c'eravamo messi d'accordo su un
testo, quello presentato dalla Giunta regionale, integrato con una
richiesta fatta dalla minoranza, che era quella sulla 100 percento
dei reimpianti: richiesta accettata molto volentieri, perché aveva
veramente un senso: porta da un 60 percento a un possibile 100
percento. Alla luce di tutte queste cose, si era deciso che questa
era la legge della Commissione. È stata votata all'unanimità e
tutti d'accordo su questo fatto.
Se adesso però ricominciamo a discutere di nuovo, a mettere in
ballo gli anticipi, la pubblicità, la parte mutualistica - ho visto
che ora è arrivato un ordine del giorno, che discuteremo magari più
avanti - tanto valeva presentare le due leggi, le discutevamo qui
in Consiglio e poi si votavano.
Se ha un senso la Commissione, diciamo che usciamo con una legge
condivisa e siamo tutti d'accordo su questa fase, i vari membri
della Commissione hanno tutti votato all'unanimità, e poi ci
mettiamo di nuovo a dire "era meglio fare forse così, era meglio
mettere cosà", consigliere Testolin, poteva portare qui la sua
legge, la discutevamo, ognuno votava quello che sembrava più giusto
votare ed era finito lì. Non aveva senso fare tutte le capriole che
abbiamo fatto in Commissione per portare avanti questo testo
condiviso.
Io vi dico sinceramente che, come Presidente della Commissione,
sono stato veramente soddisfatto della discussione fatta in
Commissione. Abbiamo sentito una marea di gente, abbiamo lavorato
benissimo, abbiamo fatto un gruppo di lavoro ed è uscita questa
legge. E ringrazio tutti i membri della Commissione per come si è
lavorato, perché si è lavorato in modo costruttivo. Devo dire che
ho la fortuna di avere dei membri di Commissione competenti nel
settore, e qui devo ringraziare il consigliere Cretier, il
consigliere Isabellon e il consigliere Baccega, e nell'ultima
Commissione è venuto il consigliere Lanièce, con cui abbiamo
condiviso tutto; come Presidente della Commissione è chiaro che non
solo devo ringraziare quelli dell'opposizione, ma soprattutto i
miei collaboratori che sono la vicepresidente Morelli, il
consigliere Grosjean e il consigliere Norbiato.
Non avevo intenzione di intervenire, sono intervenuto solo per
questo motivo, non per altro: per chiarire che questo è stato un DL
condiviso, è stato un DL che si è provveduto a costituire, perché
c'era una mancanza nella legge n. 17 e con questo DL siamo
assolutamente sicuri che andremo incontro a tutte le necessità e le
problematiche degli agricoltori che hanno subito dei danni delle
gelate dell'aprile 2015 nei vari tipi di colture.
Poi mi riserverò nella seconda parte, quando si discuterà
dell'ordine del giorno, di affrontare questa problematica.
Presidente -
Ha chiesto la parola la consigliera Morelli.
Ne ha facoltà.
Morelli (ALPE) -
Poco da aggiungere a quanto detto con
competenza dal collega relatore Grosjean, se non per ribadire come
l'interesse nei confronti di questo argomento sia stato
assolutamente trasversale e condiviso. E per ribadire ugualmente
l'apprezzamento nei confronti dei colleghi di Commissione, in
particolare per chi vanta delle competenze particolari nella
materia, che sono certamente d'aiuto e che hanno favorito un
corretto svolgimento della discussione.
Soltanto alcune riflessioni su alcuni punti. Uno toccato già dal
collega Grosjean: quello del cambiamento climatico, che è sempre
più evidente e sempre più palpabile nella sua gravità. È vero, le
gelate tardive ci sono sempre state, la nostra regione è sempre
stata caratterizzata da un clima secco, abbiamo un indice di
precipitazioni che è pari a quello della Puglia, però è anche vero
che i cambiamenti climatici attuali sono molto più accentuati,
molto più repentini e hanno quindi conseguenze più gravi. Quindi è
necessario assolutamente - condivido, collega Grosjean - fare una
riflessione importante sull'utilizzo della risorsa primaria non
solo per l'agricoltura, ma sicuramente in particolare per
l'agricoltura, che è l'acqua. Sarà importante, nell'applicazione di
questa legge, affrontare adeguatamente la fase di valutazione.
Questa è stata una richiesta fatta da tutti i rappresentanti degli
agricoltori che abbiamo audito, con l'auspicio che le cose vengano
semplificate il più possibile e non venga richiesto agli
agricoltori di esibire pacchi di carta, di fatture, ma che si
cerchi di trovare un sistema di valutazione che possa dare risposte
in tempi brevi, risposte il più possibile equilibrate e rispondenti
alle necessità.
Concludo con un apprezzamento nei confronti del mondo agricolo,
che si è rivelato estremamente dignitoso. Nessuno si è
autocommiserato, anzi, vi è stato un atteggiamento di realismo e di
cercare di affrontare i problemi con positività. La questione del
fondo mutualistico è stata sollevata proprio da loro, ma con uno
spirito di auto-assunzione di responsabilità. Sono loro che
in
primis
hanno sollevato la questione e hanno dato la loro
disponibilità a mettersi in gioco. Naturalmente poi, rispetto a
questo, l'Amministrazione regionale dovrà fare la sua parte, ma
sicuramente questo loro porsi in prima persona, con spirito
responsabile e di iniziativa, è sicuramente apprezzabile. Quindi
noi naturalmente confermeremo con convinzione il nostro voto
favorevole.
Presidente -
Ha chiesto la parola il consigliere Cretier.
Ne ha facoltà.
Cretier (PD-SIN.VDA) -
. Sono membro effettivo della
Commissione e vorrei dire alcune cose a rischio di ripetermi, però
l'importante è dare un giudizio sull'operato e sulla proposta di
legge che abbiamo fatto come minoranza. Chiaramente abbiamo sentito
e audito le varie categorie, questo secondo me è un passaggio
importante perché ci fornisce ulteriori elementi di valutazione. In
particolare, grazie alla serietà delle persone che abbiamo audito,
e in particolare delle aziende, sono stati evidenziati anche
aspetti legati ad altri settori produttivi di cui forse all'inizio
i danni o non si vedevano, o non erano ancora stati segnalati. Come
proposta di legge, noi avevamo concepito la questione legata al
fatto che le aziende sono state tutte indistintamente colpite e
quindi bisognava trovare una misura per poter aiutare
indistintamente tutti quelli che hanno avuto i danni. Non solo le
aziende visibili. Abbiamo fatto insieme dei ragionamenti su altre
soluzioni, ma c'era il rischio di dirottare gli aiuti
esclusivamente alle aziende visibili sul mercato. Proprio con le
audizioni abbiamo potuto appurare che ci sono le aziende private,
ma ci sono anche tutti i soci delle cooperative, le cui aziende
hanno dimensioni veramente, per quel che riguarda la Valle d'Aosta,
minime e quindi bisogna pensare di trovare delle misure,
considerando le norme comunitarie e regionali per poter aiutare
indistintamente tutte le aziende.
In senso generale, l'opera fatta dalla Commissione è sicuramente
positiva. Se posso rispondere al collega Nogara, avevamo discusso
sull'eventualità di presentare degli emendamenti, ma come accordo
non è stato fatto. Abbiamo preferito parlarne direttamente con
l'Assessore per trovare un accordo su quella cosa che secondo noi
mancava, che era la questione di fare un banco di mutuo soccorso
per le aziende che hanno questi problemi, di prevederlo comunque e
nei mesi prossimi di riuscire a realizzare qualcosa in questo
senso. La Coldiretti in particolare aveva anche evidenziato il
sostegno alla promozione all'informazione. Chiaramente avevamo
discusso di avere una regia regionale, in modo da non portare danno
ulteriore e rendere la cosa visibile, ma era un sostegno
esclusivamente all'azienda.
Mi accodo anche alla collega Morelli e a tutti gli altri che mi
hanno preceduto; chiaramente il clima sta cambiando, le calamità
sono improvvise. Ha già citato le gelate tardive, ma spesso e
volentieri abbiamo queste cosiddette "bombe d'acqua" e delle
siccità prolungate, che purtroppo in molti casi neanche gli
impianti irrigui riescono a compensare, in particolare nei casi di
siccità.
Io credo che sia comunque importante alla fine che il testo sia
stato condiviso, e questo era anche collegato in generale alla
giornata di ieri, dove in qualche modo tutti hanno espresso la
volontà di dare delle risposte ai cittadini, in questo caso alle
aziende agricole.
Quindi noi siamo favorevoli al testo concordato e poi
successivamente andremo a discutere l'ordine del giorno.
Presidente -
Ha chiesto la parola il consigliere Lanièce.
Ne ha facoltà.
Lanièce (EPAV) -
Anche noi del gruppo Edelweiss Popolare
Autonomista Valdostano esprimiamo una valutazione positiva sul
testo di legge elaborato dalla III Commissione consiliare, che
rappresenta un punto d'incontro tra il disegno di legge regionale
n. 105, presentato dall'Assessorato, e la proposta di legge
regionale n. 102 presentata dai gruppi consiliari Union Valdôtaine,
EPAV e PD-SIN.VDA.
Come è ben noto a tutti, la gelata dell'aprile scorso ha causato
gravissimi danni all'agricoltura valdostana - gravissimi danni ai
vigneti, ai frutteti, alle produzioni orticole, senza dimenticare
le produzioni foraggere -  e ha messo in difficoltà numerose
aziende agricole. Una straordinaria ondata di gelo che ha colpito
parte del territorio valdostano, straordinaria così come il caldo
che precedentemente aveva favorito una precoce germinazione delle
colture. Da qui la necessità d'intervenire urgentemente a sostegno
di un settore importante, quale è quello agricolo. Da una parte le
associazioni di categoria si sono subito attivate a tutela delle
aziende colpite, confermando il massimo impegno per garantire a
queste realtà i giusti indennizzi sia a fronte del calo della
produzione sia a fronte dei danni subiti dagli impianti.
Dall'altra, la politica una volta tanto ha messo da parte la sua
riottosità, eterna contrapposizione tra maggioranza e minoranza,
cercando di fare sintesi nell'interesse del settore agricolo così
fortemente danneggiato. Da qui la presentazione di due iniziative
legislative finalizzate a cercare di dare risposte precise ed
urgenti atte a superare questa improvvisa criticità conseguente
alle inattese gelate che hanno coinvolto la nostra regione
nell'aprile scorso. Le due iniziative sono state oggetto di
un'approfondita discussione alla Commissione consiliare competente
e alla fine si è ritenuto opportuno fare una sintesi dei due testi
di legge e approvare in modo condiviso un nuovo testo di legge in
materia di aiuti per i danni causati da avversità atmosferiche,
assimilabili a calamità naturali. Il percorso di confronto svoltosi
in Commissione ha portato alla definizione di un testo comune
condiviso - come hanno già ribadito i colleghi che mi hanno
preceduto nei loro interventi - e ha permesso di analizzare la
tematica e di prendere atto - anche a seguito dell'audizione con le
associazioni e con i rappresentanti del mondo agricolo - della
necessità di snellezza e semplicità delle procedure di verifica e
calcoli di erogazione dei contributi, di cui l'Assessorato dovrà
tenere conto e farsi carico in sede di stesura delle delibere
applicative.
Si sottolinea inoltre con favore l'inserimento nel testo di
legge definitivo, così come proposto dai gruppi di minoranza, della
possibilità di prevedere contributi fino al 100 percento per i
reimpianti danneggiati dalla calamità, così come peraltro
consentito dalla normativa europea, dando così una risposta
straordinaria ad eventi particolarmente gravi.
Durante differenti audizioni dei rappresentanti del settore
agricolo - che si sono svolte nella III Commissione -, è emerso in
modo unanime un apprezzamento complessivo per l'attenzione rivolta
dalla politica al settore agricolo in occasione dell'evento
eccezionale sopra citato. Attenzione evidenziata nel dettaglio dei
contenuti delle due disposizioni legislative. In effetti
nell'audizione è emerso come il disegno di legge regionale n. 105
abbia recepito positivamente le istanze, in quanto va a integrare e
a completare la recente legge regionale (n. 17 del 3 agosto 2016),
prevedendo, in caso di avversità atmosferica assimilabile a
calamità naturale, aiuti per il ripristino del potenziale
produttivo danneggiato per compensare il produttore agricolo dei
danni subiti. Mentre il progetto di legge regionale n. 102 si
distingueva fondamentalmente per l'introduzione di un ulteriore
sostegno per la promozione e l'informazione a favore delle aziende
colpite dalla mancata produzione, per la previsione di un fondo
provvisorio di finanziamento agevolato e infine per la costituzione
di un fondo di riserva straordinario a favore dell'agricoltura per
eventuali future avversità atmosferiche, sempre assimilabili a
calamità naturali.
A fronte di tali considerazioni, le parti audite hanno richiesto
alla III Commissione consiliare permanente di predisporre, se
possibile, un testo di sintesi dei due documenti proposti, al fine
di semplificare il quadro di riferimento legislativo e garantire il
massimo sostegno possibile alle aziende coinvolte. È stato chiesto,
se possibile, che il testo votato potesse garantire: l'accesso alle
misure d'aiuto per danni subiti dalle avversità atmosferiche
assimilabili alle calamità naturali per tutte le produzioni
vitivinicole, ortofrutticole, apistiche, cerealicole, foraggere e
vegetali in genere, l'introduzione di aiuti per la compensazione
dei danni subiti, per il ripristino del potenziale produttivo
danneggiato e per la promozione e formazione a favore delle aziende
colpite al massimo delle percentuali possibili e comunque
compatibilmente al dispositivo finanziario individuato; la
previsione di un sistema di calcolo del danno in grado di
contemplare anche le superfici non ancora in produzione e
l'accettazione di eventuali perizie asseverate per la stima dei
danni forniti dalle aziende coinvolte; l'individuazione di
disposizioni finanziarie anche per l'anno 2017 al fine di poter
intervenire a favore delle aziende che hanno rilevato, sotto il
profilo commerciale, un immediato danno economico; la costituzione
di un fondo di riserva straordinario a favore del mondo agricolo,
adeguatamente alimentato nel corso degli anni, al fine di garantire
interventi rapidi in caso di eventi calamitosi futuri.
Inoltre sempre durante le audizioni è stato evidenziato da più
parti come gli effetti meteorologici che si sono registrati, con i
conseguenti danni apportati, rischiano di rientrare in una nuova
dimensione climatica differente rispetto al passato. Infatti sempre
più frequentemente gli effetti del cambiamento climatico nel mondo
si manifestano con calamità improvvise quali gelate, siccità, caldo
intenso, venti impetuosi, grandinate, piogge intense. Si tratta di
fenomeni con i quali saremo costretti a misurarci nei prossimi
anni, individuando forme di contrasto e di contenimento innovative,
pena lo sconvolgimento dei nostri cicli produttivi. Inoltre è
emersa anche la possibilità di verificare la possibilità di
sospendere per un anno il pagamento delle rate dei mutui a tasso
agevolato concessi tramite Finaosta.
Alcuni di questi suggerimenti sono stati recepiti, altri invece
saranno oggetto di approfondimento, come ad esempio quello della
costituzione di un fondo mutualistico a favore di tutto il settore
agricolo, in modo da garantire a tutto il settore agricolo uno
strumento di sostegno flessibile, più snello e adatto a supportare
le aziende agricole in caso di criticità importanti o
straordinarie. A proposito, come ha già annunciato il collega
Testolin, abbiamo presentato un ordine del giorno, con il quale
chiediamo al Governo regionale di verificare la possibilità -
previo confronto con le associazioni di categoria, con i
rappresentanti degli agricoltori, oltre che nella Commissione
competente - di predisporre un disegno di legge finalizzato alla
creazione di un fondo mutualistico a favore dell'intero settore
agricolo.
L'altro aspetto positivo riguarda anche l'azione svolta a
livello nazionale, assieme ad altre Regioni colpite dalle gelate,
finalizzata a ottenere il riconoscimento dello stato di calamità
per le regioni colpite da eventi atmosferici. Azione che vede la
nostra Regione come capofila e coordinatrice di un gruppo
politico-tecnico finalizzato a portare all'attenzione del Governo
italiano le gravi ripercussioni che gli eventi atmosferici hanno
avuto sui territori e di conseguenza anche sulle produzioni
agricole, in modo da sollecitare il finanziamento di un fondo di
solidarietà e di altre misure di sostegno, ovviamente complementari
rispetto alle misure fissate dal nostro testo di legge, grazie alle
quali si spera che gli agricoltori abbiano la possibilità di vedere
ulteriormente riconosciute le gravi perdite subite.
In conclusione, come gruppo non possiamo che essere soddisfatti
per la volontà espressa di approvare oggi il nuovo testo di legge
in materia di aiuti per i danni causati dalle avversità
atmosferiche. Da un punto di vista politico, infine, evidenziamo
come si sia voluto con buon senso e spirito collaborativo dare un
forte segnale di unità di intenti su una tematica di rilevanza
capitale del settore agricolo. Il confronto avuto in Commissione,
finalizzato a cercare di sollecitare l'esigenza degli agricoltori,
ha trovato la sintesi grazie all'impegno di tutti i commissari e
dell'Assessore su un testo di Commissione che tra poco
voteremo.
Presidente -
Non ci sono altri interventi, dichiaro
chiusa la discussione generale.
Ha chiesto la parola l'assessore Viérin. Ne ha facoltà.
Viérin (UVP) -
Un remerciement particulier au rapporteur,
au Président de la III Commission et à tous ses membres, à tous les
conseillers qui ont travaillé pour améliorer le texte, pour affiner
les mesures qui ont été pensées pour aider et relancer le domaine
de l'agriculture, qui, comme les collègues l'ont rappelé, a été
malheureusement touché le mois d'avril par les dommages, qui sont,
pour ce qui est de notre Région, sans précédents.
Je crois que la première considération à faire c'est que si et
quand on a envie de travailler sur le dossier d'une façon rapide,
la politique, et l'administration en général, a la capacité de
donner des réponses rapides, car on a souvent la nécessité de
travailler en approfondissant, mais nous avons aussi la nécessité
de travailler pour donner des réponses urgentes à un domaine qui a
des nécessités pressantes.
Et donc, les remerciements vont avant tout aux conseillers que
j'ai cités et aussi aux fonctionnaires, aux bureaux et aux
structures, qui ont donné leur disponibilité, car souvent on pense
des mesures, mais nous avons besoin aussi des fonctionnaires qui
les écrivent, qui étudient la compatibilité entre nos mesures
législatives et ce que l'Europe, la Communauté européenne et les
dispositions permettent de faire. Donc, ce ne sont pas de
remerciements de rite, mais ce sont des remerciements dus pour du
travail qui a été fait.
Tante cose sono già state dette. Sicuramente il fatto di dare
una risposta immediata a un problema che effettivamente non era
prevedibile fa nascere due considerazioni: era necessario
intervenire e bisogna, per il futuro, lavorare anche su una
pianificazione e sulla prevenzione.
Dico questo perché effettivamente noi oggi interveniamo - lo
hanno ricordato il relatore e altri colleghi - su una legge che
abbiamo pensato pochi mesi fa. Quindi la prima considerazione, e lo
dico in senso propositivo, è che - quando come legislatori pensiamo
a delle leggi - bisogna sicuramente pensare a delle prospettive, a
delle pianificazioni e a degli obiettivi e non rincorrere gli
eventi, perché se aspettiamo che succeda qualcosa, se aspettiamo la
gelata per fare una legge sulla gelata...
Questo non è solo riferito a questo disegno di legge, lo dico a
noi stessi come elemento di discussione per questo Consiglio: le
capacità di noi amministratori dovrebbero essere commisurate al
fatto di saper pianificare e prevedere. Come un arredatore che
entra in una stanza vuota riesce già a vedere come questa stanza
potrà divenire quando sarà arredata allo stesso modo
l'amministratore dovrebbe sapere pianificare il futuro, soprattutto
in certi settori che hanno necessità di essere ristrutturati anche
in base all'attualità e al vivere quotidiano e soprattutto a ciò
che è l'evoluzione normativa in un contesto non solo valdostano, ma
più generale nazionale ed europeo.
Dico questo, perché in questi mesi e in queste settimane si
parla di PAC post 2020. Come Valle d'Aosta, dovremo essere pronti a
discutere una PAC post 2020, che non è l'idea dell'Assessore o dei
funzionari ma che è l'idea della comunità valdostana e del comparto
agricolo codificato, affinché possiamo capire quali sono gli
obiettivi che ci vogliamo dare. Per quanto riguarda gli obiettivi
di questa legge, chiaramente partiamo dalla legge n. 17, che
prevede una riforma del comparto agricolo e che l'anno scorso nella
discussione contemplava alcune misure ma, per esempio, sul
reimpianto prevedeva solo una forma di mutuo, in caso di calamità
non prevedeva nessun tipo di intervento a fondo perso; quest'anno
invece vogliamo inserire tantissime misure per aiutare questa
categoria. Quindi dovremmo riuscire - e questo vale per il futuro -
a studiare dei provvedimenti che tengano conto di tutte le
possibilità o delle vicende che si possono manifestare. Ecco perché
abbiamo lavorato per modificare la legge approvata ad agosto
dell'anno scorso prevedendo, come è stato ricordato, due
disposizioni cardine.
Visto che sono stati citati i testi, vorrei ricordarne la
genesi, in audizione anche con la III Commissione abbiamo cercato
di fare sintesi. Esistono due testi, uno del Governo che, prima di
mettere in campo un testo, ha fatto delle riunioni con le
categorie; e un testo di una parte dell'opposizione, perché bisogna
anche sottolineare - e questo lo dico anche come elemento per il
futuro - di coinvolgere sempre tutti i membri delle Commissioni,
soprattutto in questo caso se si fa un disegno di legge per gli
aiuti ai danni in agricoltura, perlomeno che tutti i membri della
Commissione siano coinvolti, di maggioranza o di minoranza. Quindi
abbiamo una genesi, che però siamo riusciti a ricalibrare, andando
un po' tutti nella stessa direzione per dire: "dimentichiamoci di
chi fa l'annuncio prima, ma facciamo qualcosa". Quindi le
professionalità che ci sono nella III Commissione, e che sono state
ricordate, sono state d'aiuto, assieme agli uffici, per riuscire a
ponderare le proposte arrivate nei due disegni di legge. È chiaro
che quando si lavora in condivisione, si cerca di vedere cosa può
essere inserito in un testo di sintesi. In questo senso è nato
credo - lo ha sottolineato il Presidente Nogara - un bel momento di
condivisione.
Parallelamente siamo riusciti a organizzare anche degli incontri
sul territorio, proprio per recepire eventuali modifiche. Lo
ricordava il collega Grosjean: i danni sul foraggio in un primo
momento non pensavamo fossero di una certa entità. Per i danni
sulle viti subito sembrava che ci fosse una possibilità maggiore di
dover agire sul reimpianto: ora le prime riprese ci fanno ben
sperare sull'evitare che queste cose accadano. Diciamo programmare,
perché effettivamente abbiamo oggi la necessità di verificare il
perché certe misure non siano state inserite. Giustamente, come è
stato ricordato dal collega Testolin, l'anno scorso non era stato
previsto il danno da gelata, perché non c'erano i fondi. Se non
sono stati previsti sul pluriennale, quest'anno sul 2017 abbiamo il
medesimo bilancio, che si eredita, e che quindi non può prevedere
misure che non si siano pensate l'anno scorso, che quest'anno
inseriamo in una
envergure
più ampia. Dico questo, perché
vorrei ringraziare l'Assessorato al bilancio e l'assessore Chatrian
e le sue strutture, come chiaramente tutti i colleghi, perché la
prima urgenza è stata reperire i fondi. Le leggi sono anche delle
disposizioni interessanti, ma poi bisogna che si quantifichino. È
chiaro che non era necessario quantificare sul 2017 degli
interventi, perché era difficile quantificare un qualcosa di cui
non si ha ancora tecnicamente contezza. Quindi i 2,5 milioni
previsti sul 2018 sono un segnale di un bilancio già costruito, che
va a porre un'attenzione sull'agricoltura. Quindi il dato politico
è questo, al di là di tutte le altre considerazioni. Nasce questa
legge che recepisce questi due interventi: quelli che non erano
previsti l'anno scorso, che introducono il concetto di poter dare
un aiuto in caso di calamità. Ecco perché siamo partiti da questo
testo, pur condividendo alcuni contenuti dell'altro. Il disegno di
legge presentato da alcuni consiglieri di minoranza era riferito
alle gelate di quest'anno, mentre noi interveniamo per prevedere
degli aiuti "sempre in caso di", sperando che non ne avvengano più.
Ecco la differenza, ed ecco perché una programmazione non rincorre
un'urgenza, ma pianifica il tutto.
La seconda cosa sugli anticipi - adesso il termine "anticipi"
non è propriamente corretto - concerne l'idea di riuscire a
prevedere delle somme a disposizione da parte dell'Amministrazione
per poter intervenire in modo urgente quest'anno. Questo non è nato
dalle categorie, l'avevamo condiviso chiedendo se era necessario
avere già dei fondi quest'anno e già dalla base nasce l'idea di
dire no. Aspettiamo, quantifichiamo, piuttosto semplifichiamo, come
qualcuno ha detto, la delibera nella fase applicativa e diamo la
possibilità poi di essere sul pezzo quando questo si
manifesterà.
L'altra disposizione è relativa al reimpianto. Effettivamente si
è discusso sulle percentuali. Avevamo inserito un 60 percento dopo
il confronto con gli uffici, dicendo "è fino a". Quindi va
benissimo prevedere fino al 100 percento, siamo consapevoli oggi
che, come ricordava il collega Testolin, poi bisogna avere i fondi,
perché se l'anno scorso non si è previsto l'aiuto da danni perché
non c'erano i fondi, quest'anno mettiamo fino al 100 percento.
Quindi prendiamo atto che c'è una revisione del concetto di
approccio al settore agricolo. Noi siamo profondamente convinti che
questo settore ha una necessità di intervento perché è un settore
che, se non è accompagnato, soccombe.
Quindi questa legge va a recepire queste modifiche e inserisce
una previsione che tutelerà la comunità per il futuro,
indipendentemente da chi amministra da un punto di vista politico e
tecnico, quindi prevede, attraverso una legge, che questi danni da
gelate potranno essere in qualche modo quantificati ed
effettivamente risolti per un pezzo, perché poi il risarcimento del
danno non risolve l'intero problema.
Parallelamente vorrei condividere con i colleghi il fatto che a
livello nazionale noi ci siamo attivati sin da subito all'interno
della Conferenza degli Assessori, abbiamo assunto il ruolo di
Regione capofila, abbiamo all'unanimità, come Assessori, sottoposto
la questione al Ministro, c'è già stata un'audizione al Senato, di
cui peraltro ho il verbale che metterò a disposizione, perché
effettivamente esiste un fondo di solidarietà nazionale che non era
finanziato. Siamo riusciti a farlo finanziare con 20 milioni che,
già solo se ripartito tra le regioni colpite, potrebbe essere un
bell'aiuto. Era un fondo legato alle assicurazioni e il Ministro si
è preso l'impegno in quell'audizione, su nostra richiesta - nostra
intesa come tutti gli Assessori - di svincolare questo aiuto,
perché siamo di nuovo daccapo. Le disposizioni che qualcuno ha
ricordato (del 45 percento a fondo perso, se non si è assicurati, e
del 90 se si è assicurati) ci fanno dire anche che bisogna
sensibilizzare - e le riunioni sono servite per questo - le aziende
e le associazioni affinché tutti assieme riusciamo a far percepire
il vantaggio di assicurarsi, sempre che poi le assicurazioni
garantiscano tempi di erogazione rapidi perché fuori Valle tra
Assessori si parla di più di tre anni di attesa per quei
risarcimenti. Quindi ci sono alcune tematiche che effettivamente
vanno discusse anche a livello nazionale, e su questo noi siamo
impegnati e continueremo a cercare di far riconoscere queste
possibilità che con i cambiamenti climatici che il collega Grosjean
ricordava, potranno, pur sperando che non avvenga, ancora
manifestarsi.
Parallelamente, è importante che la prevenzione avvenga, perché
abbiamo esempi in Valle d'Aosta di impianti antibrina che sono
stati bocciati dagli esperti con la motivazione che mai a memoria
d'uomo si ricordavano gelate. La "memoria d'uomo" è un bel
concetto, però c'è l'evoluzione della società, c'è il mondo che va
avanti, oggi ci sono tantissime misure di prevenzione. Basti
pensare ad alcune comunità, neanche tanto lontane: noi prendiamo ad
esempio spesso il Trentino, che è stato citato dal collega
Testolin, ma abbiamo il Valais qui dietro che ha una école
d'agriculture, come il nostro Institut Agricole, che si chiama
Châteauneuf, che ha visto tantissimi Valdostani formarsi negli
anni; abbiamo delle collaborazioni che nascono ai tempi di Corrado
Gex con Monsignor Adam per far nascere una scuola di agricoltura,
che oggi è un centro di eccellenza e di ricerca.
Noi tutti assieme - Assessorato, Amministrazione, Institut e
altre realtà - dovremmo lavorare per pianificare per il futuro,
sapendo che forse sul settore vitivinicolo è più difficile, ma
alcune realtà sono riuscite a salvare l'ortofrutta con delle misure
come gli impianti antibrina piuttosto che altri. Si parlava di
cannoni che scaldano cinquemila metri quadrati e che potrebbero
essere previsti in acquisto comunitario tra aziende. Questo per
dire e per rispondere che sull'altra questione della pubblicità e
di eventuali altri aiuti, che abbiamo lo strumento del PSR, che
potremmo calibrare su delle misure di prevenzione per vedere di
pianificare delle azioni che possano evitare il ripetersi di
interventi simili.
Quindi diciamo che il lavoro oggi si conclude con un testo che,
secondo noi, prevede una pianificazione che servirà per il
futuro.
Abbiamo altre due considerazioni. Anche qui ringrazio sia gli
uffici che l'Assessorato al bilancio, perché c'eravamo presi un
impegno - già con le categorie, e poi in III Commissione - di dire
che quest'anno non è necessario intervenire, perché i danni non
sono quantificati; sulle misure degli anticipi anche tecnicamente
da parte degli uffici diventava difficile anticipare un qualcosa
non ancora quantificato in termini di danni, che è diverso rispetto
agli anticipi che abbiamo inseriti in ambito zootecnico, che sono
necessari perché le aziende aspettano da anni. Quindi c'è un danno
creato e una situazione anche di crisi economica. L'idea è stata
quella di prevedere, a causa delle gelate, e in modo straordinario,
la sospensione dei mutui in agricoltura, che si codifica attraverso
gli emendamenti che sono stati presentati. E ci scusiamo se li
abbiamo presentati in aula all'inizio della seduta, ma dovevamo
avere la certezza di costruire tecnicamente, anche perché le rate
partono dal 1 luglio. Quindi l'urgenza d'inserire, se c'era la
possibilità tecnicamente di costruirla, una sospensione per un anno
delle rate dei mutui per tutto il comparto agricolo, oggi si
codifica attraverso questi emendamenti in modo da poter dare la
possibilità alle aziende, ai consorzi e ai Comuni, a chi ha
l'adesione volontaria delle rate con Finaosta una sospensione dei
mutui per un anno, a causa di questi eventi che hanno abbracciato
l'intero settore. Questo è un ulteriore inserimento che compensa le
misure, che avevamo deciso d'inserire, ma non sapevamo se si
potevano effettivamente, tecnicamente, costruire. Quindi è una
legge che effettivamente è accompagnata anche da queste
disposizioni, che sono una boccata d'ossigeno per il comparto.
Per quanto riguarda l'ordine del giorno, io credo che sia
interessante, come per altri, introdurre questo argomento
all'interno della III Commissione. Credo che ci sarà la
possibilità, e ne parleremo, di sollecitare - al di là di un
impegno che oggi non ci sentiamo di prendere in centoventi giorni -
di andare a promuovere un'iniziativa tra pubblico e privato che
dobbiamo verificare tecnicamente, costruire bene e vedere anche le
disponibilità finanziarie. Se c'è una disponibilità magari a
demandare alla III Commissione, ad un gruppo di lavoro, al
Presidente assieme ad altre proposte che ci potrete avanzare, poi
ce lo direte.
Concludo con un ringraziamento, ricordando che anche che negli
emendamenti - poi lo diremo - abbiamo inserito la percentuale sui
consorzi, che negli anni è stata portata anche qui "fino a", quindi
non ha ricadute finanziarie, perché anche un "fino al 100 percento"
se poi ci sono zero disponibilità in bilancio, rimane "un fino al
100 percento" che non è finanziato. E lo vediamo in tutti i lavori
dei consorzi, che sono in attesa da anni di essere finanziati
malgrado le promesse dell'Amministrazione nel dire: "adesso
vediamo, sei in un elenco, ma poi non sei finanziato". Quindi si
porta al 90 percento su mandato ricevuto da tutti i consorzi di
miglioramento fondiario in una riunione, dove c'erano tra l'altro
anche i colleghi Gerandin, Nogara, Grosjean e Isabellon, dove
abbiamo condiviso questa previsione che viene introdotta nella
medesima legge.
I ringraziamenti - dicevo - vanno agli uffici,
in primis
agli uffici dell'Assessorato e ai dirigenti Adamo, e tutta la sua
struttura, Piero Bionaz e Alessia Glarey, per tutta la parte
tecnica. Il collega Chatrian, Peter Bieler e tutte le strutture,
l'ufficio legale con la dottoressa Fanizzi e le sue strutture, la
parte del PSR con Savoye e Bredy e anche la questione dei tecnici
del bollettino, perché abbiamo un'urgenza legata ai tempi e ci sarà
un'uscita straordinaria del bollettino per poter pubblicare la
legge e andare sulla sospensione delle rate già nel mese di
luglio.
Quindi in questo senso, attraverso tutte le persone, sia i
consiglieri che i tecnici, credo che sia doveroso ringraziare per
il lavoro che ha visto questa sintesi, che oggi noi portiamo
avanti.
Presidente -
Per la replica, ci sono interventi? Possiamo
mettere in discussione l'ordine del giorno?
Ha chiesto la parola la consigliera Morelli. Ne ha facoltà.
Morelli (ALPE) -
Solo per chiedere una breve sospensione
di maggioranza per l'esame dell'ordine del giorno.
Presidente -
Sospensione concessa.
La seduta è sospesa alle ore 10:14 e riprende alle ore
10:31
.
Rosset (Presidente)
- Riprendiamo i lavori. Dopo la
sospensione sull'ordine del giorno qualcuno vuole illustrare? Ha
chiesto la parola il consigliere Testolin. Ne ha facoltà.
Testolin (UV) -
In realtà, l'ordine del giorno è già
stato parzialmente illustrato. Le motivazioni che ci hanno portato
alla presentazione di questa proposta derivano dal fatto che dalle
analisi e dai confronti avuti con il mondo agricolo è nata la
necessità di mettere in piedi un sistema che possa tutelare tutte
le nostre attività agricole da situazioni climatiche che sempre di
più potrebbero causare dei danni alla nostra agricoltura.
Situazioni che sono dettate anche da una difficoltà di accesso a
dei rimborsi che stabiliscono, a livello assicurativo, tutta una
serie di paletti difficilmente eludibili, difficilmente
verificabili all'interno di una situazione complessa come quella
valdostana. Quindi sulla base dell'indicazione elaborata
all'interno delle audizioni consiliari, ci siamo adoperati per
condividere un percorso che possa portare a capire se si possa
allestire un fondo mutualistico che, in caso di avversità
atmosferiche, per qualsiasi comparto agricolo e dell'allevamento in
Valle d'Aosta, possa supportare e intervenire in maniera più
puntuale e congrua ai fabbisogni del nostro territorio verso queste
aziende.
Quindi, penso che abbiamo trovato una sintesi anche
sull'impegno, dove "si impegna il Governo regionale a operare con
le associazioni di categoria e i rappresentanti degli agricoltori e
delle associazioni agricole, nonché con la III e II Commissione
consiliare, per verificare la possibilità di costituzione di un
fondo mutualistico dedicato a tutto il settore agricolo regionale e
farlo entro la fine dell'anno". Questo è l'impegno.
Presidente -
Ha chiesto la parola l'assessore Viérin. Ne
ha facoltà.
Viérin (UVP) -
. Intanto accogliamo questa proposta -
 che arriva dalle categorie e che già nelle prime riunioni noi
avevamo effettivamente ritenuto un elemento interessante -, che è
da verificare però, al fine di evitare di venire in Consiglio e di
prendere impegni entro cento giorni, entro centoventi giorni, entro
sessanta giorni, e di fare delle cose - come spesso avviene negli
anni - che poi sistematicamente non vengono realizzate e vengono
disattese. Quindi con la dovuta solerzia, ma anche prudenza nel
dire che si fanno le cose e come queste si realizzano, come
anticipato, siamo, d'intesa con i membri della III Commissione,
sicuramente d'accordo a verificare le possibilità di lavorare a un
fondo mutualistico. Anche qui, quando si dice "pianificare", è
chiaro che queste idee nascono quando avvengono le cose, è un'idea
che effettivamente meno male che nasce adesso e che viene dalle
categorie e che non è nata nel passato. Quindi lo dobbiamo prendere
anche come insegnamento, per dire che più persone e più teste si
siedono attorno ai tavoli di concertazione, soprattutto le
categorie che hanno delle professionalità che, se valorizzate,
hanno degli spunti che sono da traino per la parte legislativa o
previsionale, che siamo noi.
Questo lo dico, perché effettivamente la questione di prevedere
uno strumento nuovo -, che potrà vedere il pubblico e il privato
che dialogano - potrà essere anche per il futuro, al di là delle
gelate, qualcosa d'interessante.
L'impegno ragionevole "di lavorare alla possibilità di
verificare, d'intesa con la III Commissione e con le categorie, da
qui alla fine dell'anno" è sicuramente un lasso di tempo giusto per
verificare questa possibilità.
Presidente -
Ci sono altri interventi? Possiamo mettere
in votazione l'ordine del giorno emendato? Dichiaro aperta la
votazione.
Presenti: 34
Votanti: 32
Favorevoli: 32
Astenuti: 2 (Cognetta e Ferrero)
Il Consiglio approva.
Possiamo procedere con il nuovo testo della legge? Emendamento 1
dell'Assessore all'agricoltura al titolo. Dichiaro aperta la
votazione.
Presenti: 34
Votanti           
: 32
Favorevoli: 32
Astenuti: 2 (Cognetta e Ferrero)
Il Consiglio approva.
Articolo 1, dichiaro aperta la votazione.
Presenti: 35
Votanti           
: 33
Favorevoli: 33
Astenuti: 2 (Cognetta e Ferrero)
Il Consiglio approva.
Articolo 2, stesso esito.
Emendamento 2 dell'Assessore all'agricoltura all'articolo 2 bis.
Dichiaro aperta la votazione.
Presenti: 35
Votanti           
: 33
Favorevoli: 33
Astenuti: 2 (Cognetta e Ferrero)
Il Consiglio approva.
Articolo 3, stesso esito.
Articolo 3 bis, emendamento 3 dell'Assessore all'agricoltura.
Dichiaro aperta la votazione.
Presenti: 35
Votanti           
: 33
Favorevoli: 33
Astenuti: 2 (Cognetta e Ferrero)
Il Consiglio approva.
Articolo 4 con l'emendamento 4 dell'Assessore all'agricoltura.
Dichiaro aperta la votazione.
Presenti: 35
Votanti           
: 33
Favorevoli: 33
Astenuti: 2 (Cognetta e Ferrero)
Il Consiglio approva.
Articolo 5, stesso esito.
Articolo 5 bis, emendamento 5 dell'Assessore all'agricoltura che
metto in votazione.
Dichiaro aperta la votazione.
Presenti: 35
Votanti           
: 33
Favorevoli: 33
Astenuti: 2 (Cognetta e Ferrero)
Il Consiglio approva.
Possiamo mettere in votazione il disegno di legge nel suo
insieme. Dichiaro aperta la votazione.
Presenti: 34
Votanti           
: 32
Favorevoli: 32
Astenuti: 2 (Cognetta e Ferrero)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK