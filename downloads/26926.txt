Consiglio Regionale della Valle d'Aosta - Oggetto del Consiglio n. 16 del 28 gennaio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 16 del 28 gennaio 1972 - Resoconto
OGGETTO N. 16/72 - Spese finora sostenute per la
programmazione regionale. (Interpellanza)
Dujany (D.P.)
- In merito alle richieste contenute
nell'interpellanza presentata dai Consiglieri democristiani
tendente a conoscere l'entità dello sforzo finanziario sostenuto
dall'Amministrazione regionale per la Programmazione, mi pare
opportuno precisare che io risponderò per la parte che mi interessa
quale Presidente della Giunta regionale.
E ciò perché non è sulla fase passata che ritengo che si sia
appuntata l'attenzione degli interpellanti, dato che fra i
presentatori dell'interpellanza figura il precedente Presidente
della Giunta - che è certamente a conoscenza di quello che è stato
fatto in quel periodo - ma mi limiterò a rispondere a quello che è
stato fatto nel periodo di cui sono responsabile.
Tengo a precisare comunque, che se i presentatori
dell'interpellanza volessero conoscere la spesa nei dettagli
complessivi per le indagini svolte dalla SORIS, sarà mia cura, nel
più breve tempo possibile, di comunicarlo per iscritto direttamente
ai Consiglieri.
La mia risposta si riferisce pertanto al periodo che va dal
maggio 1970 - momento in cui ho assunto la presidenza.
Già nelle dichiarazioni che avevo fatto alla presentazione della
Giunta avevo affermato che era nostro intendimento compiere ogni
sforzo perché l'intervento dell'Amministrazione regionale fosse
coerente con una politica di programmazione che indicasse per lo
meno alcune scelte e alcuni strumenti perché anche in Valle d'Aosta
fosse possibile superare alcuni squilibri sociali, economici e
territoriali e garantire pertanto un più ordinato sviluppo.
Sono pertanto grato agli interpellanti che mi offrono oggi
l'occasione non solo di relazionare sulle spese sostenute in questa
direzione, ma anche di illustrare brevemente i lavori che sono
stati svolti ed i risultati raggiunti.
In un primo tempo si sono svolte le ricerche che sono state
affidate all'Institut de géographie alpine de l'Université de
Grenoble.
Questo Consiglio, in data 30 luglio 1970, autorizzava la spesa
di 25 milioni per ricerche e studi tecnici necessari per la
redazione degli strumenti della programmazione.
Successivamente la Giunta affidava l'incarico delle predette
ricerche al "Centre de recherches de haute montagne de l'Institut
de géographie de Grenoble".
Le indagini si sono svolte sul territorio della Valle d'Aosta
dal 17 agosto al 17 settembre del 1970. Alle ricerche svolte da 9
Professori dell'Università di Grenoble, sotto la direzione del
Prof. Janin, hanno collaborato 7 studenti di Grenoble e 26 studenti
valdostani.
La rilevazione di dati ha comportato complessivamente 10 mila
ore di lavoro.
Il 17 marzo del '71 l'Istituto incaricato ha consegnato al
Comitato regionale per la Programmazione il rapporto di sintesi,
l'ultimo dei dieci volumi contenenti la raccolta e l'elaborazione
dei dati.
L'ammontare delle spese è stato pertanto di 25 milioni così
ripartito: 18.500.000 per ricercatori Professori e studenti di
Grenoble; 6 milioni e 100 mila per collaboratori valdostani.
La consegna dei rapporti, su matrice da ciclostile, ha
consentito successivamente un notevole risparmio da parte
dell'Amministrazione Regionale per la pubblicazione dei
rapporti.
Il costo complessivo per la tiratura di 500 copie dei primi 7
rapporti e di mille copie per i volumi n. 8, n. 9 e n. 10 è stato
di 7.600.000. Sul costo totale, la maggiore incidenza: 2.900.000 è
dovuto al volume di raccolta delle 166 tavole cartografiche che ha
richiesto un diverso procedimento di riproduzione.
In seguito si è provveduto a distribuire il primo considerevole
numero di volumi - sono 6.500 - ai Consiglieri regionali, ai Membri
dei Comitato, ai Membri dell'Ufficio della Commissione per la
Programmazione, ai Dirigenti degli Assessorati, a tutti i Comuni
della Valle d'Aosta, alle Forze Sindacali e Politiche, agli Organi
di Stampa regionale, nazionale e confinante, alle rappresentanze di
categoria, agli Enti in misura interessati ai problemi contenuti
nei rapporti.
Successivamente è stato rilevato ed elaborato il censimento
agricolo dell'ottobre 1970 che ha comportato una spesa di
1.600.000.
Il lavoro di spoglio di circa 13 mila schede, da cui sono stati
rilevati circa 60 dati ognuno, e la successiva elaborazione, ha
impegnato per circa due mesi un'équipe di 10 studenti
valdostani.
La spesa per la pubblicazione è stata di sole 100 mila lire
concernenti la rilegatura di 250 volumi che porta il n. 12, con il
titolo "La situazione delle aziende agricole in Valle d'Aosta ne
1970".
In data 11 dicembre 1970 la Giunta regionale, su proposta del
Comitato tecnico per la Programmazione regionale affidava all'IRECO
(?) di Aosta l'incarico per lo studio di rendiconti
dell'Amministrazione regionale dal 1965 al 1969. La spesa prevista
e sostenuta è stata di un milione e mezzo. La rilegatura di 100
copie del volume n. 13 - i rendiconti della Regione autonoma Valle
d'Aosta dal 1965 al 1969 ha comportato una spesa di 40 mila lire.
La riproduzione del documento è avvenuta con i mezzi interni della
Regione.
Mi pare doveroso affermare che dal maggio 1970 ad oggi non sono
stati affidati altri incarichi ad Enti o esperti oltre a quelli che
ho illustrato.
In data 24 luglio 1970 la Giunta provvedeva alla ricostruzione
del Comitato Tecnico Consultivo per la Programmazione regionale in
base alla legge regionale del 1967.
Le indennità sono state mantenute nella misura di quelle
precedentemente fissate e cioè di 150 mila lire al Presidente,
100.000 lire al Vice-Presidente e un gettone di presenza di 5 mila
lire a ciascun membro del Comitato esclusi il Presidente ed il Vice
Presidente.
Al Segretario del Comitato è stata mantenuta una indennità
mensile di 150 mila lire.
Posso precisare che il Comitato si riunisce mediamente da 5 a 7
volte al mese.
Così mi pare doveroso affermare che il Presidente del Comitato
Lanivi, che praticamente dal mese di agosto '70 fino ad oggi -
tranne ovviamente nel periodo di degenza all'Ospedale - ha dedicato
quotidianamente almeno 4 ore di lavoro nell'ufficio oltre al tempo
impiegato per riunioni, convegni, incontri e non ha percepito
nessuna integrazione straordinaria.
Anche per la Commissione regionale l'indennità è stata mantenuta
in lire 5 mila per seduta.
La Giunta regionale in data 27 gennaio 1971 provveda
all'istituzione dell'Ufficio del Piano. In osservanza alla legge
suddetta l'Ufficio del Piano risulta così composto: 3 membri
distaccati dall'Amministrazione regionale ed esattamente: Geom.
Giunti, Rag. Cornaz e la Signorina Pavone.
Quattro membri in qualità di esperti nei settori indicati dalla
legge con incarico precario e per un tempo determinato di 12 mesi,
una stenodattilografa con incarico precario di 12 mesi.
Successivamente, in data 2 aprile 1971 - mi sto chiedendo se gli
interpellanti sono interessati alla loro interpellanza oppure se
non sono interessati... (
Bordon:
noi stiamo pendendo dalle
labbra del Presidente della Giunta) ...Sì, ma vedo che state
sorridendo e interessandovi di tutte altre cose. Se il Consiglio ha
questa dignità e se le risposte che voi richiedete, che io cerco di
dare nel modo più completo possibile continuo, se altrimenti non vi
interessa ditemelo francamente così io chiudo...
(
si sentono voci in lontananza ma non si capisce
)
Successivamente, in data 2 aprile del '71 la Giunta regionale
provvedeva ad incaricare presso l'Ufficio del Piano anche un altro
membro. I compensi sono stati fissati in lire 150 mila per gli
esperti, 250 mila per un esperto architetto, 90 mila lire per la
dattilografa.
Tengo a precisare che questo personale non fruisce né di
assistenza contro le malattie né di previdenza a carico
dell'Amministrazione regionale.
Per avviare ed organizzare i lavori dell'Ufficio e per la
collaborazione della stesura del n. 11 di sintesi degli elaborati
di Grenoble, in data 27 gennaio 1971 è stato affidato l'incarico di
coordinamento per due mesi ad un esperto con una spesa forfettaria
di 500 mila lire... (
voce:
chi è?) ...È il Dr. Piaggio.
Per quanto riguarda il lavoro svolto a tutt'oggi dall'Ufficio ho
già avuto occasione, nell'ultima adunanza del Consiglio, di
riferire alcune informazioni e mi riservo, in occasione della
presentazione del bilancio di previsione del 1972, di presentare in
modo più globale e più completo il contributo del lavoro compiuto
dall'Ufficio del Comitato di Programmazione dell'individuazione
delle scelte di sviluppo della regione valdostana.
Mappelli (D.C.)
- Io desidero soffermare l'attenzione del
Presidente della Giunta e cercherò di sviluppare un certo tipo di
discorso - che è la continuità di quello che fino adesso ha fatto
il Presidente.
Non vorrei che questi collaboratori, che questi lavoratori
pensino o abbiano il dubbio - con la risposta che ha dato il Signor
Presidente - che noi avessimo avuto qualcosa nei loro
confronti.
Desidero pertanto chiarire immediatamente questo terreno
dichiarando che chi lavora è giusto che sia pagato e che va tutto
il nostro riconoscimento per la loro collaborazione. Pertanto, a
noi, la questione, diciamo, nelle pieghe che il Sig. Presidente ha
voluto attirare la nostra attenzione, malgrado lui credesse
l'incontrario, non ci trova consenzienti per non corrispondere alla
nostra richiesta che è specifica.
"Entità delle spese generali per le pubblicazioni, il costo
complessivo dei vari studi e piani di programmazione" - ultima
cosa, finora mai attuati. Era questa la risposta. Io non voglio
polemizzare, chiedo - e voglio che sia messo a verbale - chiedo
gentilmente che la Giunta, per iscritto se lo riterrà, ci invii
quelle che sono state tutte le spese sinora che la Regione ha
dovuto sostenere per quanto riguarda questo problema.
Montesano (P.S.D.I.)
- Consigliere Mappelli guardi che
c'è un articolo del Regolamento che può dar la possibilità di
chiedere risposta scritta.
Oh, Bordon, io faccio lo stesso discorso che ho fatto prima
perché...
Bordon (D.C.)
- (
Parla in lontananza e non si
capisce
)
Il primo intervento era di due minuti, lo vuol vedere Signor
Presidente, è pregato di interrompermi.
Chiamato in causa come ex Presidente, ho poche cose da
aggiungere a quanto ha detto Mappelli.
Io però - e qui una piccola parte, un minuto di polemica - io
capisco che il Presidente della Giunta possa anche essere un po'
nervoso perché il suo compito non è facile, non è facile per il suo
lavoro, non è facile perché si svolge in certe situazioni non
facili, non è facile perché ci sono anche dei passati che qualche
volta rendono difficile la situazione. Ma noi comprendiamo tutto
questo, veniamo qui con l'animo più tranquillo di questo mondo per
fare una discussione amministrativa.
Io ho seguito quanto ha detto il Presidente e pertanto mi sono
riletto tre o quattro volte la nostra interpellanza perché potrebbe
anche darsi che dia la possibilità di essere interpretata male.
Praticamente io penso che il Presidente della Giunta abbia
sentito anche lui molte voci che circolano su determinati
atteggiamenti di funzionari ecc., ma noi non abbiamo mica fatto
questo - ve lo ha detto Mappelli. Noi ci siamo domandati soltanto
questo, qui dentro. Si può sapere, Signori, da quando abbiamo
istituito la Programmazione, cosa la Programmazione ci è
costata?
Il Presidente della Giunta ha risposto come se avessimo messo
lui sotto accusa, noi non abbiamo messo sotto accusa nessuno!
Ci ha parlato di 30 mila schedine, ci ha detto non so quanti
dati. Mancava solo più che ci dicessero quanti chili pesano quei
po' po' di volumi che ci mandano a casa, che ogni tanto dobbiamo
spostare con la carriola, ma non è questo il discorso. Non andiamo
a vedere se è stato fatto quello che noi volevamo che fosse fatto,
se la colpa è del Presidente a - b - o c. Noi vogliamo soltanto
sapere una cosa e la risposta non ci è piaciuta perché mi è
sembrata un po' data con un tono superiore.
"Signori volete questi dati? Io ve li mando per iscritto, se vi
piace bene, se non vi piace il regolamento mi dà questa
facoltà".
A me sembra non una risposta che si deve dare in Consiglio
regionale.
Però questa è una facoltà del Presidente e non come ha detto
Mappelli, dice "noi pregheremo di mandarcela".
Noi chiediamo che ci venga mandato perché, ad un certo momento,
ritorneremo in quest'aula e diremo "Signori, noi dall'inizio della
programmazione abbiamo speso 60 milioni per la SORIS, abbiamo speso
40 milioni per questo, 35 milioni per Grenoble - quei dati che ci
sono stati dati e che non ci sono ancora stati riferiti per
iscritto, ma state tranquilli che verremo qui e tutti quanti
insieme constateremo di aver speso 200-300 milioni, non so quanti
saranno e ci diremo: "Signori belli a quali risultati siamo
pervenuti?". A questi risultati vogliamo tutti pervenire. Non
facciamo nessun'altra polemica, non diciamo niente.
Io ritengo che il Consiglio regionale e i cittadini valdostani,
attraverso la stampa, devono sapere che cosa la Regione ha speso
per la programmazione e che cosa abbiamo fino adesso.
Io non dico niente di straordinario, non credo di dire niente di
trascendentale.
Quindi io mi aspetto questi dati che il Presidente gentilmente,
ma doverosamente, ci manderà e in base a questo vedremo quello che
dovremo fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK