Consiglio Regionale della Valle d'Aosta - Oggetto del Consiglio n. 692 del 28 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 692 del 28 luglio 2009 - Resoconto
OGGETTO N. 692/XIII - Interpellanza: "Promozione di
iniziative comuni con gli altri casinò italiani per la tutela dello
spazio commerciale delle stesse case da gioco".
Interpellanza
Constatato che, nei primi sei mesi dell'anno, i 234 milioni
di euro incassati dai quattro casinò italiani rappresentano ormai
meno dell'1 percento della spesa per il gioco in Italia, pari ad
oltre 26,5 miliardi di euro, di cui quasi metà incassati dalle slot
machine dei bar;
Preso atto dalle dichiarazioni del direttore generale
dell'Amministrazione dei Monopoli di Stato, che le nuove slot
machine collegate in rete previste dalla recente legge in favore
delle zone terremotate potrebbero avere una vincita massima di
500.000 euro e un regime fiscale agevolato al 4 percento, mentre le
attuali slot dei bar consentono una vincita massima di 100 euro e
sono sottoposte ad una tassazione del 12,6 percento;
Considerato che la decisione in merito dovrà essere presa a
breve dal Governo nazionale tramite un decreto attuativo e che, se
fosse confermata la scelta di tali livelli di vincita e di
tassazione, la sperimentazione delle nuove slot potrebbe rilevarsi
un altro durissimo colpo per le entrate dei casinò;
Ricordato che la casa da gioco di Saint-Vincent già soffre di
una situazione difficile che sta comportando pesanti ripercussioni
occupazionali, oltre che finanziarie per le casse
regionali;
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda:
1) appurare direttamente presso il Governo nazionale sulla
volontà di consentire per decreto alle nuove slot machine previste
dalla recente legge pro-terremotati di erogare vincite sino a
500.000 euro e di poter godere di un regime fiscale
agevolato;
2) concordare, in caso di risposta affermativa, con le
amministrazioni locali proprietarie degli altri tre casinò
un'azione comune presso il Governo nazionale per ridurre
drasticamente tale livello di vincita e di regime fiscale agevolato
a tutela dello spazio commerciale delle storiche case da
gioco;
3) promuovere, in collaborazione con i parlamentari
valdostani, un'azione legislativa che tuteli i casinò italiani
individuando un ambito economico loro proprio, non accessibile alle
sale bingo o alle differenti tipologie di sale slot e di sale
scommesse.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. La storia della nostra
Regione è strettamente legata alla Casa da gioco di Saint-Vincent.
Federico Chabod, primo Presidente della Valle d'Aosta ed artefice
dei decreti luogotenenziali, che riconobbero la nostra specialità,
prima di tornare all'insegnamento universitario e ai suoi studi,
volle dare alla neonata autonomia un motore finanziario ed
economico e, nell'estate del 1946, per decreto riaprì il casinò. Le
entrate regionali provenienti da Saint-Vincent hanno rappresentato
per oltre 50 anni un'importantissima componente del bilancio
regionale. Fino a metà degli anni 1980 è solo grazie ai soldi del
casinò che si potevano fare strade, scuole, ed altri importanti
investimenti. Con il riparto fiscale l'importanza di queste entrate
si è ridotta, ma sino al 2003 i 70-75 milioni di euro provenienti
dalla casa da gioco erano una risorsa importante.
Dal 2004 ad oggi sappiamo che il casinò è entrato in una grave
crisi con il succedersi caotico di differenti gestioni e con il
risultato finale che oggi non rappresenta più un'entrata per la
Regione, ma una preoccupazione per i tagli occupazionali. Ci sono
rilevanti responsabilità politiche di questa crisi, ma è evidente
che una responsabilità importante ce l'ha anche lo Stato, perché
dalla metà degli anni 1990 ha inondato il paese di giochi
d'azzardo, dai "Gratta e vinci" al "Superenalotto" e poi alle slot,
macchine nei bar, il "Bingo"; vi ricordate le mille sale bingo
previste in tutta Italia? Tutto ciò ovviamente ha penalizzato i 4
casinò storici, a cui lo Stato non ha prestato alcuna attenzione,
anche perché non aveva e non ha alcun ritorno economico, mentre da
tutti gli altri giochi le entrate per l'erario sono immense e con
il debito gigantesco che si trova, i governanti di ogni colore
politico hanno visto nell'ampliamento del gioco una scorciatoia per
tenere sotto controllo i conti.
Oggi, però, siamo vicini al dramma per i casinò storici,
compreso quello di Saint-Vincent. Con un articoletto nel decreto
pro-terremotati si è autorizzata l'installazione di slot macchine
di seconda generazione nei bar e nelle sale giochi d'Italia, che
consentiranno vincite del tutto simili a quelle delle slot dei
casinò. Secondo le dichiarazioni del Direttore generale dei
Monopoli di Stato, tali vincite potrebbero arrivare a 500.000 euro,
cifra superiore alla stragrande maggioranza dei jackpot vinti a
Campione e a Venezia, non solo, ma queste macchinette godrebbero di
un regime fiscale ridotto al 4 percento contro il 12,6 delle
attuali macchinette. Tenuto conto che una larga fetta del fatturato
e degli utili delle case da gioco tradizionali è basato sulle slot,
una norma in tal senso sarebbe un colpo mortale ai vecchi casinò.
Il Governo italiano dovrà decidere sul tema nelle prossime
settimane in cui sarà preparato il decreto attuativo della norma in
questione.
La Giunta regionale è intenzionata a dare battaglia per limitare
queste vincite insieme alle altre amministrazioni proprietarie
delle Case da gioco di Campione, Venezia e Sanremo? La Giunta
regionale ritiene inoltre di prendere un'iniziativa, in sintonia
con i Parlamentari, perché tutta la legislazione sul gioco sia
rivista e venga riconosciuto uno spazio commerciale ai casinò
tradizionali, sottraendoli alla concorrenza spiegata degli altri
giochi?
Non ci illudiamo che il Casinò di Saint-Vincent torni ad essere
il motore dell'economia valdostana e nemmeno anche solo
un'importante voce delle entrate regionali, ma vorremmo che nei
prossimi anni possa diventare una realtà economica sana e con
livelli occupazionali accettabili. Se passeranno limiti di vincita
paragonabili a quelli dei casinò, le nuove slot macchine dei bar
provocheranno una grave contrazione del fatturato, degli utili e
dell'occupazione della Casa da gioco di Saint-Vincent ed è una cosa
che nessuno, crediamo, in Valle d'Aosta, possa accettare.
Président
- La parole au Président de la Région,
Rollandin.
Rollandin (UV)
- Grazie, Presidente. L'illustrazione
fatta dalla collega nel merito di questa interpellanza credo abbia
focalizzato quella che è oggi la situazione dei casinò e come, in
pochi anni, sia cambiato il modo di attivare sul territorio
nazionale, ma non solo, perché anche i paesi vicini hanno adottato
lo stesso sistema, di ampliare a dismisura le tipologie di gioco
alternativo, oltre ad avere evidentemente aperto i canali di gioco
quando hanno autorizzato le slot machine nei bar. Questo è stato il
momento in cui è cambiata la tipologia che esisteva in precedenza e
che faceva del casinò una casa da gioco con determinate
caratteristiche.
Oggi, lo abbiamo già detto, tranne per i giochi francesi tutti
gli altri sono dei mini casinò. Non dimentichiamo come ha detto la
collega, che non ha avuto grande successo la politica dei "Bingo",
il tombolone familiare, che voglio ricordare aveva avuto
un'autorizzazione di ben 865 sale! L'attivazione di questo
meccanismo aveva come presupposto di poter abbinare bingo con le
slot machine, cosa che non è ancora avvenuta, non era evidentemente
fattibile per evitare la classica soluzione che, di fatto,
prevedeva la possibilità di avere casinò dappertutto. Oggi abbiamo
l'1 percento del giocato che è da suddividere fra i 4 casinò, che
tutti versano in acque non facili, perché sappiamo che oltre a
questo sistema sicuramente ha influito negativamente per tipo di
gioco - che è classico dei casinò, quindi i giochi francesi - anche
la crisi economica, oltre ad altre misure che sono state
introdotte.
Venendo al discorso che sicuramente ha un fondamento importante,
perché voglio ricordare che l'articolo 12 del decreto legge n.
39/2009 recante provvedimenti urgenti in favore della popolazione
della Regione Abruzzo, colpita da eventi sismici, convertito in
legge il 24 giugno con la legge n. 77, prevede che
l'Amministrazione autonoma dei Monopoli di Stato possa provvedere
entro 60 giorni (quindi giugno, luglio, agosto, entro il 24 agosto)
dall'entrata in vigore del presente decreto ad attuare la concreta
sperimentazione e l'avvio al regime dell'apparecchiatura
elettronica di gioco di cui all'articolo 110, comma 6 del Testo
Unico di Pubblica Sicurezza, conosciuta dagli addetti ai lavori
come VLT (video lottery terminal, queste famose slot machine).
Queste nuove apparecchiature inserite nel Testo Unico già con la
finanziaria del 2006, ma per le quali manca oggi la disciplina di
dettaglio, costituiscono un sistema di gioco a controllo remoto
mediante videoterminali da collocare in ambienti dedicati su cui
possono essere presenti diversi giochi.
In sostanza, la differenza fra le nuove apparecchiature VLT e le
attuali newslot sono le seguenti:
- le nuove apparecchiature sono dei terminali e quindi
funzionano solo se collegati a un server di rete, che contiene i
software, mentre le attuali newslot sono delle slot vere e proprie
con software autonomi, ognuno per conto suo, anche se sono
collegati in rete per la rendicontazione a livello
ministeriale;
- le nuove apparecchiature potranno contenere diversi giochi,
mentre le newslot sono limitate ad un unico gioco;
- le nuove percentuali distribuiranno vincite per almeno l'85
percento delle giocate effettuate, mentre le newslot distribuiscono
vincite solo per il 75 percento (questa è un'osservazione che
avevamo fatto anche nel momento in cui avevamo discusso sulle
newslot aperte, rispetto al casinò, rispetto a quelle già esistenti
nei bar, che una percentuale di vincita nel casinò è fino al 92
percento; quindi il 75 percento invece nelle newslot oggi esistenti
nei bar). Il Prelievo Erariale Unico applicabile come disposto
dalla legge di conversione del decreto 39, la legge n. 77 che ho
richiamato, avrà inizialmente una misura massima del 4 percento,
come è stato ricordato dalla collega, invece del 12,6 percento del
prelievo sulle newslot;
- le nuove apparecchiature avranno, secondo le ipotesi
conosciute oggi, un massimo di giocata di 10 euro e una vincita
massima di 1.500 euro, mentre le attuali newslot hanno una giocata
massima di 1 euro e una vincita massima di 100 euro.
Queste modalità le ho volute ricordare, perché spiegano la
differenza abissale fra queste due macchine, che chiaramente fanno
la differenza.
La novità assoluta è che le nuove apparecchiature VLT avranno la
possibilità di formare "jackpot", al quale verrà destinato un
massimo del 2 percento dell'intera raccolta. La distribuzione del
jackpot potrà avvenire a livello di singola sala o di sistema di
gioco: nel primo caso l'esito vincente è relativo ad una partita
giocata da uno degli apparecchi videoterminali installati presso la
sala interessata; nel secondo caso concorrono alla distribuzione
del jackpot tutti gli apparecchi videoterminali collegati
all'interno del sistema di gioco. Il jackpot di sala non potrà
superare i 15.000 euro, quello di sistema (cioè quello di tutta la
sala) i 50.000 euro. È apparso subito evidente che questo nuovo
strumento di gioco costituirà un'ulteriore notevole fonte di
concorrenza per i casinò esistenti. Il decreto legge, fra l'altro,
con il fatto che aveva l'urgenza legata al terremoto, è stato
approvato dal Governo, non avendo la possibilità di avere grande
discussione, né presentare emendamenti in quanto aveva questa
destinazione, quindi ad oggi non possiamo che aspettarci
l'attuazione vera di quello che ho appena detto.
Cosa si intende fare? Per quanto riguarda la parte riferita agli
intendimenti della Giunta e dell'Amministrazione regionale, in
accordo con le regioni interessate agli altri casinò che si
ritrovano nella Federgioco, l'associazione unitaria che rappresenta
le 4 case da gioco autorizzate ha chiesto già prima ancora del
decreto, il 5 maggio 2009, un incontro con i rappresentanti del
Governo interessati per affrontare la problematica del settore
giochi elettronici, anche in relazione ai contenuti del decreto n.
39, di cui abbiamo parlato. Tale iniziativa si prefigge come scopo
quello di ovviare alle gravi conseguenze di entrata a regime delle
nuove norme sui giochi elettronici pubblici, i VLT che abbiamo
ricordato, che potranno avere sul mercato del gioco. La stessa
Federgioco ha altresì chiesto al Direttore generale
dell'Amministrazione dei Monopoli di Stato un incontro urgente per
poter ottenere a favore delle 4 case da gioco autorizzate la
possibilità di accedere ai nuovi giochi elettronici, questi che
adesso sarebbero limitati solo per la questione Abruzzo, per
chiarire la posizione delle 4 case da gioco in previsione
dell'emanazione dei decreti di cui al 39, che è stato ricordato.
Gli incontri in questione non si sono ancora tenuti, tuttavia il
Sottosegretario con delega ai giochi, Onorevole Giorgetti, in
un'intervista rilasciata ai microfono di "gioconews.it", ha
dichiarato che la questione casinò alla luce del decreto Abruzzo
sarà esaminata, in quanto
"i casinò esistenti cominciano ad
attraversare una fase di crisi. Più che aprire nuovi casinò,
bisogna capire come questi possano restare agganciati
all'innovazione e quali le proposte per migliorare la tenuta degli
stessi. Non so quanto sia un discorso di quantità quanto piuttosto
di norme di qualità della proposta".
Questo per dire della
gravità che è a conoscenza anche del Governo. Non dimentichiamo che
giacciono in Parlamento numerose proposte di apertura di nuovi
casinò, ecco perché il tutto si inserisce in un contesto di
valutazioni più ampio, perché come si fa a sostenere che senza
regole tutte le regioni possono aprire uno o addirittura due
casinò, tenendo conto di quello che sta succedendo come
deregulation
nell'ambito della logica della distribuzione
dei giochi di tutte le specie?
Per quanto riguarda la terza domanda, le iniziative della
Federgioco verso i rappresentanti del Governo e dei Monopoli di
Stato hanno anche lo scopo di definire le possibili azioni di
tutela dei casinò italiani, al fine di consentire la continuità
operativa delle case da gioco messe a dura prova con tali recenti
provvedimenti, anche attraverso l'ingresso delle stesse nel nuovo
ambito del gioco online, attraverso l'ipotesi di gestione diretta
di tale nuovo strumento di gioco, che può costituire una buona
opportunità di sviluppo economico nel quadro della grave crisi
delle offerte tradizionali di gioco. Questa è l'ultima richiesta
che è stata presentata dalla Federgioco, tenendo conto che il gioco
online già esiste, il problema è vedere come regolamentarlo per
dare una possibilità in più relativamente ai casinò esistenti.
Credo di aver illustrato il quadro di quello che sta succedendo,
c'è grande incertezza, naturalmente le pressioni che si fanno per
cercare di portare a conoscenza che la situazione esistente
nell'ambito dei casinò tradizionali è drammatica e questo
indipendentemente dal tipo di gestione, sono ormai tutte pubbliche
dalla gestione di Venezia, a Sanremo, alla nostra... le conosciamo,
adesso c'è un mese che uno va un po' meglio, un altro è un po'
peggio, ma la situazione è ancora molto critica per tutti i casinò.
Quindi o si va verso una razionalizzazione che permetta anche di
vedere con quale sistema e con quali giochi si può intervenire,
altrimenti il rischio è che si vada ad una progressiva riduzione di
questo a scapito di un'organizzazione che, negli anni, aveva
funzionato e aveva dato degli ottimi risultati con tutte le
osservazioni che la collega ha fatto.
Noi siamo attenti e vigili per fare il possibile per
sensibilizzare su questi temi, anche se possiamo immaginare che le
risposte non possono che essere molto marginali, tenendo conto
della situazione economico-finanziaria del paese e come si tenti,
attraverso il sistema del gioco, di fare cassa, che è la realtà...
che, come lei diceva, non è legata ad un colore piuttosto che un
altro, politico, ma è legata ad una triste realtà di cui tutti
purtroppo facciamo parte.
Président
- La parole à la Conseillère Carmela
Fontana.
Fontana (PD)
- Grazie, Presidente. Ringrazio il
Presidente per la risposta.
Devo ammettere che questo ci preoccupa molto per la sorte del
casinò, ma soprattutto perché dà un'occupazione quasi a mille
lavoratori. Dobbiamo fare il possibile, pur sapendo che il
problema, a parte la gestione che ha la sua responsabilità perché
negli anni è andata sempre peggiorando, che si poteva evitare e
dare un minimo di attenzione in più, ma il nocciolo della questione
è a livello nazionale, adesso. Bisogna vedere questa legislazione
sulle case da gioco, altrimenti possiamo mettere il miglior
dirigente che ci sia, ma le cose rimarranno sempre così. Certo che
il Governo Berlusconi ha fatto una furbata a inserire questo
decreto, perché non era il caso. Lo ha fatto passare in silenzio
nel decreto pro-terremotati. Queste cose almeno si potevano anche
discutere... non ci ha dato neppure la possibilità di
intervenire!
Quello che le chiedo, Presidente, tramite i nostri Parlamentari
è di stare dietro a questo problema per vedere cosa si deve fare,
perché è una cosa molto improntante per la nostra Regione.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK