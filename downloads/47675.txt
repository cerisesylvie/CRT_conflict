Consiglio Regionale della Valle d'Aosta - Oggetto del Consiglio n. 3863 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3863 del 24 luglio 2024 - Resoconto
OGGETTO N. 3863/XVI - Interpellanza: "Introduzione di ristori
alle ditte di autotrasporti in seguito all'interdizione al traffico
pesante sulla tratta Ivrea-Santhià".
Bertin (Presidente) -
Punto n. 41. Consigliere Marquis,
ne ha facoltà.
Marquis (FI) -
Abbiamo presentato quest'iniziativa
relativa alle problematiche che sta generando la bretella
Ivrea-Santhià, dove dal 17 gennaio è stato interdetto il traffico
per mezzi pesanti superiori alle 3,5 tonnellate e per gli autobus e
per i veicoli aventi larghezza superiore a metri 2,40.
L'ordinanza di chiusura diceva che il periodo interessato
sarebbe stato dal 17 gennaio alle ore 18:00 sino al 31 luglio
2024.
Questa situazione sta generando un grave disagio per tutta la
mobilità, come qualcuno ha già anticipato in iniziative precedenti,
soprattutto per ciò che concerne i mezzi pesanti, ma anche per i
pullman che vogliono venire in Valle d'Aosta, perché
sostanzialmente, chi arriva da Milano, deve andare a Torino e poi
venire ad Aosta per non uscire dall'autostrada.
È un'interruzione quindi che crea un pregiudizio sotto due
profili: uno all'accessibilità alla Valle d'Aosta, quindi tutto il
traffico di scorrimento per e dalla Valle d'Aosta, e l'altro genera
dei problemi a coloro che si trovano ad esercire l'attività di
autotrasporti.
Non sono tantissime le ditte in Valle d'Aosta che operano in
questo settore, però stanno subendo dei danni che sono di natura
rilevante, dei danni che se fossero limitati a un breve periodo, si
può capire, ma qui c'è una situazione che sta andando a regime.
I danni derivano un po' da questo, ci sono delle ditte di
autotrasporti che facevano due viaggi al giorno e
quest'interruzione consente di fare solo un viaggio (pertanto
questo significa dimezzare il fatturato annuo) anche perché gli
autisti possono condurre il mezzo per nove ore a fronte di un
impegno che è il periodo tra l'accensione del mezzo e lo
spegnimento di tredici ore giornaliere, quindi fatto un viaggio, si
devono fermare, perché tutto questo genera un'ora di ritardi
aggiuntivi per tratta.
Abbiamo presentato quest'iniziativa proprio per la ragione che
la situazione sembra perdurare e, al di là di quello che abbiamo
visto a livello di discussione nel Canavese, in Valle d'Aosta non
c'è stata una grossa discussione sull'argomento.
Sotto il profilo tecnico, da informazioni di corridoio, parrebbe
che la situazione vada per le lunghe, perché la chiusura non sarà
terminata al 31 del mese di luglio, perché pare debba essere
rifatto tutto il viadotto, dall'area di servizio, con direzione a
scendere, sino alla prima galleria e questo vuol dire che per due o
tre anni dovrebbe esserci un'interruzione della viabilità per i
mezzi pesanti.
È vero che stanno studiando di realizzare una soluzione
alternativa, creando una nuova strada a lato dell'autostrada per
risolvere la problematica il prima possibile, per creare un bypass
- perché diversamente la questione non è più gestibile - ma, al di
là del danno agli autotrasportatori, si tratta anche di un grosso
danno alle partecipate della Valle d'Aosta, perché ho guardato
questo pomeriggio sui dati (che sono pubblici) dell'Aiscat, ad
esempio, e le percorrenze e i pedaggi del Traforo del Monte Bianco
dal mese di gennaio a oggi sono calati per 20.700 passaggi di mezzi
pesanti; questo significa circa il 20% del fatturato, sono già qui
10 milioni di euro di danni, solo i pedaggi del Traforo del Monte
Bianco. Poi bisogna aggiungere a questo i mancati proventi sulla
RAV, sulla SAV, bisogna tener conto di tutta l'economia che ne
deriva, che sono vendite di gasolio, ristoranti.
Ci sono tante situazioni che vanno considerate sotto questo
profilo, purtroppo qualcuno deve far fronte a questa situazione di
danneggiamento di chi lavora nel quotidiano in questo settore e
subisce questo disagio, perché occorre tener conto che il gestore
di quella bretella subisce anche lui dei danni dal mancato
passaggio, però bisogna anche considerare che l'azionista della
società è lo stesso azionista della Sitaf che gestisce il traforo
del Frejus, quindi tutto il traffico che passa dall'altra parte
finisce nel salvadanaio della stessa capogruppo, pertanto lì danni,
sotto il profilo economico, non ce ne sono, perché spostano del
traffico che passa dalla direttrice del Monte Bianco alla
direttrice del Frejus.
Credo quindi che, a fronte di questa situazione, bisogna mettere
anche in atto delle azioni per difendere gli interessi della Valle
d'Aosta, perché, se stiamo subendo dei danni, qualcuno deve in
qualche modo ristorare i mancati introiti che noi viviamo, perché,
come dicevo prima, un conto è se la cosa dura quindici giorni, un
mese, due mesi, ma se deve durare degli anni c'è un problema, che
va affrontato forse su dei tavoli di carattere politico.
Per questa ragione abbiamo presentato l'interpellanza, per
cercare di difendere le situazioni della Valle d'Aosta e delle
partecipate da una parte e dall'altra anche di vedere come si può
fare a prendersi in carico questa situazione che stanno subendo le
ditte che si occupano dell'autotrasporto in Valle d'Aosta.
Presidente -
Risponde il Presidente della Regione.
Testolin (UV) -
Il collega ha tracciato un quadro che
evidentemente è un'analisi che è già stata fatta un po' a tutti i
livelli, a partire dalle necessità e dagli interessi principalmente
in senso più ampio anche per la quantificazione di quelle che
possono essere le ripercussioni di questa chiusura in primis per il
Tunnel del Monte Bianco, che è forse quello più gravato da un
mancato passaggio, soprattutto di automezzi pesanti, e con il quale
ci si è già confrontati per valutare delle iniziative, però, a
monte di questo, non possiamo non prendere in considerazione il
fatto che la concessionaria è autorizzata in queste sue operazioni
dal Ministero, quindi ci sono delle situazioni che difficilmente
possono darci una soluzione se non traguardata da dei sistemi
d'interesse più generale, a beneficio dello stesso Frejus: magari
si vede destinatario di un numero più importante di TIR e da un
punto di vista del mero incasso ha dei vantaggi, ma da un punto di
vista della transitabilità e delle ripercussioni anche nel versante
francese della Maurienne, non è che questo rallegri moltissimo né
gli abitanti di quei luoghi né rassicuri dal punto di vista del
traffico.
Avremmo voluto darle una risposta rassicurante, invece
l'ordinanza del 19 luglio da parte di Ativa, della quale siamo
riusciti ad avere contezza tramite vari passaggi, perché non era
stata comunicata direttamente alla Regione Autonoma Valle d'Aosta,
prolunga almeno fino al 31 dicembre le limitazioni del
percorso.
Condividendo quindi le sue preoccupazioni, assieme all'Assessore
Bertschy abbiamo già programmato un incontro con il Presidente
della concessionaria Ativa per la prossima settimana, in modo da
capire se quelle che lei ha illustrato come voci di corridoio si
trasformeranno in qualcosa di più convincente e più serio del quale
si potrà dare notizia nelle prossime settimane o se rimarranno
delle informazioni sottobanco.
Presidente -
Per la replica, consigliere Marquis.
Marquis (FI) -
È evidente che dalla sua risposta le
preoccupazioni rimangono perché di fatto adesso si è posticipata
l'interdizione al traffico sino al 31 dicembre, però la situazione
lì è veramente complessa, perché pare che non solo vada sostituito
tutto l'impalcato del viadotto ma che vadano rifatti anche i
pilastri, tutte le pile, quindi bisogna buttare giù due
viadotti.
Voi capite che a oggi non c'è ancora un progetto approvato per
la strada di variante a lato; dovrebbe essere una strada di qualche
chilometro che venga realizzata per potere procedere a buttare giù
un viadotto per volta, perché bisogna lasciare, in alternativa,
almeno una corsia per passare, quindi la situazione è ben lontana
dal trovare una soluzione.
Pertanto credo che sia corretto prima avere tutte le
informazioni sotto il profilo tecnico, però non sottovalutare gli
interessi economici della Valle d'Aosta che vive purtroppo una
situazione di disagio profondo che, come ha detto lei, va calcolato
in qualche maniera. Io ho voluto solo mettere sul tavolo i dati del
Traforo del Monte Bianco per dare un minimo di dimensione, già di
certezza dell'entità del problema, ma qui stiamo parlando di decine
di milioni di euro di danni tra tutto, perché c'è anche tutto
l'indotto turistico, vedremo poi alla fine dell'anno cosa
succederà, se i pullman che vengono la domenica in Valle d'Aosta
per frequentare le nostre stazioni sciistiche che viaggiano in
giornata, se partendo da Milano andranno a Torino per poi arrivare
ad Aosta o troveranno preferibile, purtroppo, fare delle altre
scelte che sono più convenienti sotto il profilo logistico. Quindi
i problemi è bene che vengano presi in carico sin da subito perché
credo che siano enormi da affrontare sotto questo profilo.
Auspicherei che il disagio che vivono le ditte di autotrasporti
venisse affrontato come si affrontano le situazioni di estrema
emergenza che si vivono purtroppo sul nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK