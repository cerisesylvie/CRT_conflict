Consiglio Regionale della Valle d'Aosta - Oggetto del Consiglio n. 2920 del 18 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2920 del 18 dicembre 1991 - Resoconto
OGGETTO N. 2920/IX Revisione dei redditi catastali per la
regione Valle d'Aosta
(Interpellanza)
.
Presidente
Do lettura della interpellanza presentata
dai consiglieri Louvin, Andrione, Voyat, Faval, Marcoz, Vallet,
Mostacchi e Stévenin:
Interpellanza Rilevato che con un recente decreto sono state
elevate in modo considerevole le tariffe dei valori catastali
relativi, fra l'altro, alle proprietà fondiarie della Regione Valle
d'Aosta;
Constatato che la Giunta provinciale altoatesina ha deciso di
intervenire presso il Ministero delle Finanze al fine di ottenere
una revisione delle tariffe catastali relative alla Provincia di
Bolzano;
i sottoscritti consiglieri regionali
interpellano
il Presidente della Giunta regionale per sapere:
- quali valutazioni esprime la Giunta regionale della Valle
d'Aosta in ordine alla revisione dei redditi catastali per la
Regione Valle d'Aosta;
- se la Giunta intende promuovere azioni presso il Ministero
delle Finanze per ottenere una revisione di quanto stabilito.
Presidente Ha chiesto di illustrare l'interpellanza il
Consigliere Louvin, ne ha facoltà.
Louvin (UV)
Dopo quasi mezzo secolo si è avuto
finalmente l'aggiornamento delle tariffe catastali per quanto
riguarda le rendite fondiarie nella nostra regione; era dal 1939
che non si procedeva ad un aggiornamento complessivo e si andava
avanti con costanti modificazioni attraverso coefficienti.
Siamo arrivati al decreto ministeriale del 27 settembre di
quest'anno...chiedo scusa se mi interrompo signor Presidente, ma a
chi sto illustrando l'interpellanza in questo momento?
Presidente
Ai rappresentanti del Governo regionale,
sono due...
Louvin (UV)
Nella persona dell'Assessore
all'agricoltura?
Presidente
Il Governo risponderà comunque, io direi di
andare avanti nella esposizione.
Comunque risponderà il Presidente della Giunta.
Louvin (UV)
Grazie. Stavo dicendo che finalmente siamo
arrivati al decreto ministeriale del settembre scorso, con il quale
si è operato questo aggiornamento.
Una curiosità: mentre il decreto del '39 indicava che si
trattava del nuovo catasto edilizio urbano per la Valle d'Aosta, il
decreto del 1991 dice che è il prospetto della tariffa per i comuni
della Provincia di Aosta. Sulla Gazzetta ufficiale, quindi, abbiamo
ripristinato la Provincia di Aosta di lontana memoria.
Comunque, l'aggiornamento ha avuto un effetto complessivamente
devastante, in quanto c'è stato un adeguamento in parte giusto, in
parte assolutamente cieco, con degli automatismi incomprensibili e
con moltissimi errori nel decreto stesso che hanno creato problemi
agli operatori professionali. Abbiamo avuto delle incongruenze
terribili nella applicazione di queste nuove tariffe e vorrei solo
citare due esempi presi a caso: una abitazione economica a
Etroubles passa da lire 32mila per vano a lire 120mila, quindi un
aumento del 400 per cento; una abitazione a Courmayeur passa per
vano da lire 94mila a lire 800mila, con un aumento dell'ordine di
oltre 900 per cento. Su tutto questo non abbiamo sentito nessun
commento, a tutt'oggi, della Giunta regionale.
Addirittura abbiamo dei casi nei quali, applicando questi
automatismi, che devono anche servire per il pagamento dell'Invim
decennale, dell'Irpef e dell'Ilor, si ottengono dei risultati
aberranti; c'è stata poche settimane fa una vendita di un albergo,
valore dichiarato lire 1.800.000.000, valore stimato dal catasto
lire 2.200.000.000, valore calcolato con questi coefficienti lire
6.000.000.000. Quindi diventa obbligatorio, quasi automatico, il
ricorso tributario. Abbiamo avuto un articolo de "Il Sole-24 ore"
che invitava la popolazione a fare ricorso; abbiamo un accumulo di
migliaia di ricorsi pendenti per queste vicende in Valle
d'Aosta.
Ora, a prescindere dagli errori materiali, a prescindere dagli
automatismi più o meno giusti, credo sia doveroso prendere una
posizione. La Provincia di Bolzano si è già messa al lavoro, ha già
preso contatto con il Ministero delle finanze ed ha dichiarato
recentemente che si procederà ad una modifica del decreto.
Poiché il decreto sarà comunque modificato, quanto meno per la
correzione degli errori materiali, credo sia un preciso dovere di
questo Consiglio, della Giunta in particolare, di farsi parte
diligente, perché almeno là dove il decreto porta dei risultati
aberranti si possa porre un freno e si possa introdurre qualche
necessario correttivo.
Vorremmo sentire l'opinione in proposito e le considerazioni del
Presidente della Giunta regionale.
Presidente
Ha chiesto di parlare il Presidente della
Giunta regionale, ne ha facoltà.
Bondaz (DC)
Con delibera in data 30 novembre 1991 n.
11238, la Giunta regionale ha approvato una risoluzione, in base
alla quale abbiamo già provveduto a richiedere al Ministro delle
finanze una più articolata determinazione degli estimi catastali,
che tenga conto di tutti i fattori che possono generalmente
influire sul valore di beni oggetto di estimo catastale. A tale
proposito è stato sentito anche l'ordine dei commercialisti di
Aosta.
La risoluzione evidenzia che le nuove tariffe di estimo,
stabilite con il decreto del Ministro delle finanze del 27
settembre 1991, hanno determinato un notevole ed indifferenziato
aumento delle rendite catastali degli immobili siti nel territorio
della regione, a prescindere da fattori quali ad esempio l'epoca di
costruzione e lo stato di conservazione, che incidono
significativamente sul valore di mercato degli immobili stessi.
La risoluzione rileva inoltre che non sono stati presi in
considerazione o sono stati disattesi alcuni elementi tecnici,
quali l'ampiezza dei vani, che nelle zone montane è notevolmente
più contenuta rispetto a quella di altre zone; l'indicazione di
classi non corrispondenti ai dati catastali; la mancanza, specie
nei comuni più piccoli, delle categorie A/10, e, in quelli con
abitazioni caratteristiche, A/11; infine la suddivisione per
classi, specie in Aosta, che non tiene conto del degrado funzionale
delle unità immobiliari destinate al commercio e ai servizi.
La Giunta regionale ha ritenuto che la determinazione così
effettuata non tenga conto della effettiva capacità contributiva
dei singoli proprietari e che la Regione, a tutela degli interessi
dei suoi abitanti, debba intervenire presso il competente Ministero
per una revisione dei detti estimi; cosa che è già stata fatta.
Presidente
Ha chiesto di parlare il Consigliere
Louvin, ne ha facoltà.
Louvin (UV)
Bisogna dare a Cesare quel che è di Cesare
e in questo caso riconoscere che c'è stato un intervento
tempestivo. Speriamo che non sia solo una dichiarazione di
principio, ma che effettivamente si faccia seguito con una azione
incisiva perché il problema è effettivamente sentito, la gente ha
capito che ci sono delle iniquità.
Dove è giusto che ci sia questo aggiornamento, è bene che sia
messo in opera; d'altronde la Regione ha un grosso ritorno fiscale
per questa revisione dei coefficienti, quindi siamo tutti coscienti
che sia anche un bene per la nostra amministrazione, ma deve essere
fatto non con automatismi irragionevoli, ma in base ad una più equa
considerazione sia dei locali, sia delle diverse situazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK