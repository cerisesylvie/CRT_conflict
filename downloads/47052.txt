Consiglio Regionale della Valle d'Aosta - Oggetto del Consiglio n. 3383 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
EDILIZIA
Centri storici
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3383 del 7 marzo 2024 - Resoconto
OGGETTO N. 3383/XVI - Interpellanza: "Interventi messi in
atto per risanare l'immobile sede dell'Istituto Musicale Pareggiato
della Valle d'Aosta".
Bertin (Presidente) -
Punto n. 26. Illustra
l'interpellanza il consigliere Manfrin.
Manfrin (LEGA VDA) -
Come abbiamo evidenziato nel testo
di quest'interpellanza, siamo stati messi a conoscenza di una
condizione che sicuramente potremmo definire critica per quanto
riguarda l'Istituto Musicale Pareggiato della Valle d'Aosta che,
come sappiamo e come abbiamo evidenziato, è situato nella Torre dei
Balivi in Via Guido Rey e siamo purtroppo venuti in possesso di
fotografie che documentano l'interno dell'Istituto Musicale, dove
si evidenziano numerose infiltrazioni d'acqua che mostrano i loro
segni sui muri e che hanno anche reso da una parte inservibili
alcune zone della struttura, da altre hanno reso inservibili delle
attrezzature elettroniche: per esempio c'è un televisore che viene
evidenziato che è collocato in alto che purtroppo è stato attinto
da queste perdite d'acqua.
Io ovviamente non avevo idea delle motivazioni, devo dire che il
deposito dell'interpellanza ha favorito l'insorgere di nuove
segnalazioni, perché, a seguito del deposito dell'interpellanza,
siamo stati contattati e ci è stato evidenziato - io non so se
corrisponde a verità ma sicuramente lei, Assessore, potrà dircelo
con maggiore certezza - che le infiltrazioni sono dovute a un tubo
rotto nel bagno che c'è all'ultimo piano, quindi questo
evidentemente crea problemi su tutta la struttura, soprattutto
quando c'è particolare umidità.
Addirittura ci è stato detto che sotto il vano dell'ascensore
c'è un accumulo di acqua dove, tra l'altro, passano i cavi e pare
che, quando parte l'ascensore, si senta proprio l'acqua al di
sotto.
Tutta questa situazione e questa condizione non è la migliore
per una struttura, soprattutto per una struttura come quella della
Torre dei Balivi, quindi evidentemente con quest'interpellanza ci
rivolgiamo a lei, Assessore, per sapere se fosse a conoscenza delle
criticità evidenziate e se vi sia intenzione d'intervenire per
porre in essere ogni azione utile a bloccare le infiltrazioni,
risanare l'immobile rendendolo pienamente fruibile e sicuro.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Avevo una risposta abbastanza
sintetica che mi sono fatto poi ulteriormente completare, così
almeno do dei dati rispetto anche agli accordi che esistono tra la
Regione e il Conservatorio, che sono utili anche a me.
Con deliberazione n. 1418 del 10 ottobre 2014 la Giunta
regionale ha approvato la concessione all'Istituto Musicale della
Valle d'Aosta del complesso monumentale Torre dei Balivi quale sede
dell'Istituto stesso.
L'atto di concessione è stato sottoscritto in data 21 ottobre
2014 e disciplina la ripartizione tra il concedente e il
concessionario delle spese e degli adempimenti necessari per la
corretta gestione dell'immobile.
In particolare l'atto prevede che le spese di manutenzione e
gestione ordinaria dell'immobile, degli impianti e delle
apparecchiature siano a carico dell'Istituto Musicale, così come
tutta una serie d'interventi e manutenzioni programmati e
individuati dai competenti uffici della Soprintendenza per i beni e
le attività culturali.
La Regione si occupa degli interventi di manutenzione
straordinaria, per il tramite degli uffici della Soprintendenza per
i beni e le attività culturali che, nel corso degli anni, oltre a
effettuare una serie d'interventi, quali il restauro degli intonaci
dei vani della torre quadrata, che sarebbe il locale adibito a
deposito strumenti e deposito libero, e la regimazione del canale
Mère des rives a est della manica che corre lungo le mura romane, i
lavori sul locale fossa ascensore per regimazione delle acque
faldifere nonché un'importante manutenzione straordinaria
attualmente in corso per la sostituzione della centrale termica
centralizzata che garantisce, in caso di necessità, costante
supporto all'Istituto Musicale.
Adesso le ho inquadrato un po' i rapporti e le relazioni ma
immagino che già lei lo sapesse; nel caso di specie, gli uffici
della Soprintendenza non hanno ricevuto alcuna segnalazione in
merito a infiltrazioni d'acqua all'interno della struttura che
stanno portando, come lei ha descritto, al deterioramento delle
pareti e di alcuni mezzi multimediali.
I tecnici dell'ufficio patrimonio architettonico però, a seguito
dell'interpellanza che lei ha fatto, hanno contattato l'Istituto
Musicale per raccogliere informazioni circa la problematica
segnalata.
Da quanto riferito, qualche tempo fa si è verificata una perdita
nei bagni nella manica sud dell'edificio, con conseguente
fuoriuscita di acqua, che ha comportato la chiusura del bagno.
Non avendo ricevuto comunicazione di tale problematica, gli
uffici regionali non sono potuti intervenire per individuare le
cause della perdita d'acqua.
Lei chiede se sia intenzione intervenire eccetera... Se, a
seguito dei sopralluoghi tecnici, risulterà necessario un
intervento di manutenzione straordinaria da parte della Regione per
il ripristino dell'impianto idrico e per l'eventuale sostituzione
di componenti, sarà cura degli uffici della Soprintendenza per i
beni e le attività culturali farsi carico dell'intervento.
A questo punto lei ha mosso le pedine giuste e le giuste
sensibilità, adesso poi toccherà agli uffici interfacciarsi.
Segnalo solo che l'Istituto Musicale non ha individuato un
referente tecnico che provvede in tal senso, quindi gli uffici
della Soprintendenza si devono un po' barcamenare a trovare dei
referenti o qualcuno che possa dare anche delle indicazioni
tecniche, ma ci siamo attivati.
Presidente -
Per la replica, consigliere Manfrin.
Manfrin (LEGA VDA) -
Grazie davvero, Assessore, per la
sua risposta, la ringrazio anche per aver voluto inquadrare i
rapporti che intercorrono fra Regione e Istituto Musicale
Pareggiato.
Come ha giustamente e correttamente supposto, avevamo
effettivamente approfondito la natura dei rapporti e proprio
inquadrato quel tipo d'intervento sugli interventi a carattere
straordinario, perché evidentemente questa non può configurarsi
come una manutenzione ordinaria, quindi in capo all'Istituto.
Sono felice dei dati che ci ha fornito e soprattutto anche che
lei abbia corretto una segnalazione che è arrivata, ovvero che la
perdita di acqua non è quella che va a riempire il vano
dell'ascensore, ma invece che nel vano dell'ascensore vi sia
l'acqua di falda e quindi abbia tutta un'altra soluzione.
Mi dichiaro assolutamente soddisfatto per la risposta e per la
presa in carico, mi auguro che questo possa venire quanto prima, al
netto giustamente delle difficoltà che ha elencato, per poter
rendere nuovamente fruibile e utilizzabile l'intero edificio, anche
perché è evidente che se questo viene poi sottoposto a continue
perdite, sicuramente poi si creano dei danni molto più che
superficiali, ma molto più profondi, quindi prima si interviene
meglio è.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK