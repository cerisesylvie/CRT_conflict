Consiglio Regionale della Valle d'Aosta - Oggetto del Consiglio n. 424 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 424 del 20 febbraio 2019 - Resoconto
OGGETTO N. 424/XV - Interpellanza: "Valutazioni in merito
alla sostenibilità dell'aeroporto regionale rispetto all'attuale
classificazione".
Rollandin (Presidente)
- Punto 19 all'ordine del giorno.
Per l'illustrazione, la parola al consigliere Ferrero.
Ferrero (MOUV')
- Torniamo a parlare dell'annosa
questione della gestione dell'aeroporto, non tanto per tornare sul
canone annuale di 3 o 4 milioni di euro (adesso ci dirà bene
l'Assessore) che viene pagato per la gestione di questa
aerostazione fantasma, ma quanto per approfondire l'attività che
viene svolta da questa società partecipata dalla Regione, che si
chiama AVDA e in cui la Regione è socio di minoranza.
Assistiamo a pompose conferenze stampa in cui vengono annunciati
voli da una parte e dall'altra. Sembra che ci sia un traffico
indescrivibile, ma poi si scopre che l'anno scorso ci sono stati
due voli attivati per dei periodi limitatissimi: uno verso Olbia e
l'altro verso Monaco; fine delle trasmissioni. All'inizio, con le
conferenze stampa c'era una lista di voli e sembrava che da Aosta
si potesse andare in tutto il mondo, poi ci siamo dovuti
ricredere.
Perché è necessario, anzi, indispensabile esaminare la questione
dei voli? Oltre al fatto che ci costa una marea di soldi tenere in
piedi questo aeroporto senza voli, anche quelli che sono stati
attivati hanno un rapporto costi benefici che io non sono riuscito
ancora bene a capire. L'unica cosa certa è il numero dei passeggeri
trasportati: il dato del 2018 che mi è stato fornito è di 202.
Quindi noi teniamo in piedi un ambaradan di 4/5 milioni di euro per
202 passeggeri!
Ma la cosa più interessante è vedere quanto viene incassato dai
biglietti di questi voli e quanto viene speso per noleggiare gli
aerei, per fornirli di carburante e per tutte le altre spese
inerenti. Allora, ben si capisce che la tratta di Olbia a 299 euro
e quella di Monaco a 159 euro, non sono assolutamente sufficienti,
con duecento persone, a coprire i costi. È un calcolo molto
semplice, a meno che non ci sia qualche altro incasso di cui non
sono a conoscenza e di cui mi informerà l'Assessore. Tanto più che
da Milano e da Torino ci sono voli che arrivano a Olbia con Easyjet
- non sono dati vecchi, ma che ho consultato tre o quattro giorni
fa - che, rispetto ai 299 euro che vengono pagati da Aosta, costano
39/40 euro, quindi in totale 80 euro rispetto ai 299. Mettiamoci
anche il treno per arrivare a Milano o a Torino, ma capiamo bene
che il costo del biglietto non è competitivo.
Ecco che allora è necessario fare un po' il punto della
situazione per vedere quali sono le spese complessive di gestione
dell'aeroporto, ma anche capire se questi voli sono fatti tanto per
dire "abbiamo fatto qualcosa". Per capire se non si guarda al
bilancio dei voli, se il bilancio è positivo o negativo, perché è
qualcosa della serie "bisogna pur fare", bisogna giustificare il
fatto che c'è una società, bisogna giustificare il fatto che c'è un
canone, bisogna giustificare il fatto che non si ha il coraggio di
tornare indietro e lasciare al volo a vela, al volo turistico
l'aeroporto, che una volta funzionava per tutta una serie di
considerazioni, e invece bisogna andare a schiantarsi contro il
muro, a buttare via soldi sempre in questa direzione.
Nell'interpellanza si chiedono semplicemente dei dati relativi
ai costi generali e ai costi di attivazione di questi voli: quanto
ci sono costati. Perché poi sappiamo che gli aerei fanno anche
delle strade manovre: l'aereo torna ad Aosta, poi deve essere
ricoverato in un hangar che è in Piemonte. Allora ci chiediamo:
questo andirivieni ha un costo?! Perché ovviamente il carburante
che viene utilizzato dagli aeromobili è un combustibile raffinato
che incide molto su quella che è la spesa generale.
Alla fine, se fosse possibile sapere se l'attuale maggioranza ha
qualche idea! Potete anche magari dirmi che domani si attivano
altri quarantacinque voli, così passeremo dai duecento passeggeri
ai trecentocinquanta. La mancanza di progettualità, la mancanza di
una prospettiva per quanto riguarda l'aeroporto, è un fatto grave,
perché ci costerà decine e decine di milioni di euro nei prossimi
dieci, quindici anni, quindi vale la pena forse di fare il punto
della situazione. Sono curioso di sentire i dati che mi darà
l'Assessore. Tra l'altro, ogni volta nel darmi le risposte alle
richieste di accesso ai dati mi si raccomanda: i suddetti dati
siano soggetti a riservatezza. Ma io penso che i valdostani abbiano
il diritto di sapere quante persone volano e quanto effettivamente
costa il noleggio degli aeromobili, perché questa è una società di
cui noi valdostani siamo azionisti; ma che riservatezza! Come per
una qualsiasi società, dobbiamo sapere se il bilancio è in positivo
o è in negativo, o se pure dobbiamo sorbirci le conferenze stampa
per cui sembra che si voli dappertutto e invece ci prendiamo solo
delle castagnate sulla testa.
Presidente
- Per la risposta, la parola all'assessore
Bertschy, ne ha facoltà.
Bertschy (UVP)
- Grazie, collega Ferrero. Intanto le dico
che l'obiettivo della maggioranza non è quello di fare volare le
conferenze stampa, ma di fare volare gli aerei, se riusciamo.
Quindi il messaggio che è stato dato all'attuale consiglio di
amministrazione e al presidente è quello di comunicare quello che
faremo e non quello che vorremmo fare, di modo che non si creino
opinioni sbagliate sull'enorme difficoltà che si vive con questo
benedetto aeroporto. Lungi da me giustificare quello che stiamo
vivendo, anche perché, come ben lei sa, parliamo degli anni intorno
al 2004. Sono passati numerosi governi, tanti esponenti politici e
forse anche nei suoi passaggi in maggioranza anche lei non ha
potuto sempre porre l'accento su quello che avrebbe voluto scrivere
e dire; si è fatto un po' come si è potuto.
Che l'insuccesso dell'aeroporto oggi sia evidente, è un dato di
fatto. Sulla questione che si debba tentare di capire se l'origine
di quel progetto e di quell'investimento fosse basato su dati
corretti, che poi si sono ritrovati in una difficoltà di gestione e
nelle criticità che abbiamo visto in questi anni e che non hanno
permesso il vero sviluppo, è l'oggetto del completamento
dell'analisi che è in corso con l'approvazione della risoluzione
del 2015 - non mi ricordo se fu proposta dal consigliere Bertin -
che aveva dato mandato al Consiglio regionale e al Governo di
allora, di rivalutare il
master plan
originario per decidere
e poi, alla fine di quella valutazione, se c'erano i numeri per
poter continuare sulla strada tracciata. Sarebbe informazione
dell'ultima parte della domanda, comunque si è conclusa la seconda
fase del master plan - sono fasi molto lunghe perché l'ENAC ci
mette parecchio a rivalutare i dati - e siamo nella terza fase.
Rispetto alla sua interpellanza e anche all'osservazione che fa
sulla riservatezza dei dati, devo dirle che nessuno vuole negare
niente: il 116 è regolamentato dal Consiglio e mi pare che venga
riportata semplicemente quella dizione che, se dà fastidio, dirò ai
dirigenti di non scriverla più. Evitiamo di innervosirci su cose
che non servono a niente, mentre il problema è che abbiamo un
aeroporto costato un sacco di soldi, che sta costando un sacco di
soldi e che oggi non svolge alcuna funzione di sviluppo. Su questo,
bene o male, dovremo poi tutti insieme fare una valutazione, dati
alla mano, e prendere delle decisioni con le regole che oggi ci
sono, perché lei sa bene che esiste un contratto trentennale che
prevede un corrispettivo e un canone, e da quello in qualche
maniera bisognerà uscire.
Rispetto alle domande, come mi è capitato di rispondere al
collega Bertin, dico intanto che l'AVDA è disponibile a venire in
Commissione a raccontare tutto quello che serve, con un po' più di
riservatezza rispetto ad alcuni dati che abbiamo sollecitato per un
paio di volte (qualcosa siamo riusciti a ottenere e qualcosa no),
però convocateli, metteteli sotto torchio e fatevi raccontare tutto
quello che io non riuscirò a raccontarvi con dei dati pubblici.
Intanto inizio a darle la risposta alla domanda: "qual è il
reale bilancio relativo ai due voli attivati limitatamente a un
periodo del 2018 relativamente ai ricavi complessivi e ai costi
sostenuti". I dati relativi ai ricavi e ai costi sono stati
richiesti al gestore che ha organizzato questi voli
charter
.
Riguardo ai ricavi, dai dati forniti da AVDA risulta un totale di
31.474,60 euro, di cui 30.072,70 relativi alla vendita di biglietti
e supplementi e 1401,90 per servizi venduti alla compagnia aerea.
Con riferimento ai costi sostenuti, AVDA ha riferito che gli oneri
relativi all'attività di volo sono legati a un contratto privato
stipulato con la compagnia aerea tedesca, che trattasi di
informazioni di natura confidenziale e che quindi non possono
essere divulgati. Le ripeto quello che ho già detto una volta: gli
strumenti che io ho sono quelli della politica e
dell'amministrazione. AVDA si è peraltro però dichiarata disposta,
come avevo risposto al collega Bertin, a produrre e ad analizzare
tutti i dati in sede di un'eventuale audizione nell'ambito di una
seduta riservata presso la Commissione consiliare competente.
Rispetto al bilancio generale dei voli, AVDA rileva che, al di là
dei numeri, l'iniziativa è stata importante perché ha posto le
premesse per un rilancio di questo scalo nell'estate 2019. Pochi
giorni fa abbiamo chiesto di documentare in maniera analitica
queste premesse, perché anche a noi interessa che ci siano fatti
concreti e non ipotesi. È stato annunciato che ci sono
collaborazioni in corso con la Kuoni Asia e con alcuni aeroporti,
dei quali non citerò le regioni per ovvi motivi, così evitiamo
anche allusioni che non servono in questo momento. Comunque c'è
un'iniziativa in corso e un'operatività che adesso va resa
concreta, altrimenti rimaniamo sul piano della volontà, ma non è
quello che questo Governo e questo Consiglio regionale
vogliono.
La seconda domanda: "qual è stato il costo complessivo, iva
inclusa, del noleggio degli aeromobili e del carburante utilizzato
per i citati voli". Sulla base di quanto riferito, non si tratta di
un contratto di noleggio esecutivo, ma di un contratto charter il
cui prezzo è comprensivo del carburante ed è da considerarsi
contrattualizzato secondo gli standard
full charter
. Anche
questo prezzo verrà portato a conoscenza della Commissione
competente.
La terza domanda: "quali sono i risultati in termini di
bilancio, rispettivamente per ognuna delle annualità dell'ultimo
triennio disponibile della società partecipata AVDA S.p.A. e a
quanto ammonta il canone versato alla medesima dalla Regione".
Intanto i bilanci 2017 e 2018 non sono stati ancora approvati,
mentre quelli relativi al 2015 e al 2016 sono stati impugnati dalla
Regione. Ciò premesso, rispetto all'annualità 2015, 2016 e 2017 si
rilevano i seguenti risultati: nel 2015 meno 823.512 euro, nel 2016
più 11.000,17 euro, nel 2017 più 10.743 euro, anche se il progetto
di bilancio è stato approvato il 21 settembre 2018. Gli importi
versati dalla Regione nell'ultimo triennio, ai sensi della
convenzione per l'affidamento della concessione stipulata il 29
dicembre 2004, che sono per correttezza dei corrispettivi e non dei
canoni, sono nell'anno 2016 1.507.970 euro, nell'anno 2017
1.606.362 euro e nell'anno 2018 1.620.819,26 euro.
La domanda più politica: "se è intenzione del Governo regionale,
in via di urgenza, provvedere a una attenta valutazione sulla
sostenibilità dell'aeroporto con l'attuale classificazione...".
Rispetto a questo, come le dicevo prima, credo che sia un problema
che tutte le maggioranze si sono trovate ad affrontare. Io ho dato
anche un'occhiata al programma che nel luglio era stato presentato
dalla vostra maggioranza e non se ne faceva cenno, anche perché è
tema del quale tutti parliamo. Dall'opposizione evidentemente
diventa più semplice analizzare l'insuccesso del Governo, ma
bisogna governare con le regole che ci sono. Quello che noi abbiamo
detto è che in maniera molto trasparente vogliamo concludere la
fase che è stata lanciata con la risoluzione e che è stata lanciata
dalla vostra maggioranza, che è anche quella della ricerca di una
transazione per uscire quanto meno dalla conflittualità nella quale
si trova a operare da tempo la società. Ieri sera, rispondendo
all'interrogazione dei colleghi della Lega, abbiamo risposto
dicendo che stiamo portando avanti quel contratto di transazione e
a breve concluderemo tutte le valutazioni, anche perché ce ne sono
da fare sui bilanci in essere. Quindi noi chiuderemo la valutazione
del master plan e cercheremo di chiudere questa transazione,
cercando poi di portare alla fine un documento alla Commissione per
fare una valutazione tutti insieme.
È però corretto dire è che non è riportando l'aeroporto al volo
a vela che finisce il problema. Solo gestire il volo vela costa
quasi un milione di euro di spese di gestione. Il racconto che,
volando a vela, sarebbero finiti i problemi dell'aeroporto, è una
favola che non esiste. Magari si riducono i costi, ma si riduce
anche completamente una possibile operatività che va valutata sulla
base del master plan. Da parte nostra massima trasparenza nel
lavorare, nessuna inerzia nel cercare di concludere questa fase e
volontà di evitare che questo diventi per i prossimi vent'anni
argomento delle interpellanze dell'opposizione e delle risposte
degli assessori di turno, senza trovare un punto di caduta
finale.
Presidente
- Per la replica, la parola al collega
Ferrero.
Ferrero
(MOUV')
- Non ringrazio l'Assessore perché
sostanzialmente non mi ha detto niente. Prendo atto dei 31 mila
euro di ricavi. Io vado a occhio e croce: adesso non mi vengano a
rompere le scatole sul fatto che dico delle cifre campate in aria;
che qualcuno non si permetta, perché questa volta mi arrabbio
veramente! Secondo me le spese sono state tranquillamente il doppio
o il triplo dei ricavi.
Tutta questa segretezza sui dati mi fa sinceramente ridere!
Allora, caro presidente di AVDA, faccia qualche conferenza stampa
in meno e faccia qualche conto in più, quando si tratta di fare le
tratte degli aerei, perché poi andiamo a controllare! Sinceramente
sulla questione della riservatezza sono seccato! Perché qui si
realizzano delle tratte con la pressoché certezza di fare
un'operazione in passivo, tanto per darsi una lucidata, tanto per
darsi una spolverata di cipria. Questo a me e, penso, a tanti
valdostani non sta bene! Un conto è la comunicazione, ma qui si fa
facendo della propaganda, bassa propaganda: facciamo una bella
conferenza stampa, partiamo, andiamo di qua, andiamo di là,
facciamo accordi. Tutte cose in passivo: non ci vuole l'esperto di
economia per capire che sono in passivo! Basta andare a vedere le
tariffe che fanno gli altri operatori su Torino e Milano e si
capisce che noi avremo sempre quattro gatti che volano.
Dato che c'è tutta questa segretezza che, per carità, va
rispettata, ancorché il regolamento del diritto di accesso agli
atti non prevedrebbe tutta questa segretezza, se dobbiamo andare in
Commissione e portare tutti in quella sede per ogni richiesta di
accesso agli atti, passiamo il nostro tempo in commissione e non
risolviamo nulla. Non mi volete dare i dati? Io prendo atto che non
mi volete dare i dati. L'Assessore mi fa un gesto con le mani per
dire: noi cosa possiamo fare? Beh, la forza di una maggioranza si
vede anche per queste cose! Le partecipate vi snobbano e voi: "cosa
possiamo fare?". Non lo so cosa potrete fare, ma vi dico che cosa
farò io. Farò una segnalazione alla Corte dei Conti per quanto
riguarda il danno erariale cagionato da privati alla pubblica
amministrazione, per dei voli che la casalinga di Voghera capirebbe
che non stanno in piedi e che vengono comunque messi in piedi, per
dare comunque quella spolverata e nascondere il nulla che sta sotto
a una politica che non può andare avanti così, a prevedere voli in
un deserto.
Quindi adottiamo ognuno i propri sistemi. Qui si cerca di andare
con le buone, si cerca di parlare, ma troviamo sempre un muro di
gomma che ci respinge, una volta con una motivazione, una volta con
un'altra. Beh, questo denuncia tutta la pochezza rispetto a certi
argomenti: "c'è la convenzione" e adesso noi per trent'anni
dobbiamo corrispondere il canone. Avevamo già esaminato una volta
la questione, lo rammento all'Assessore, ci sono dei motivi di
risoluzione del contratto, bisognerà pagare una piccola o grande
penale, ma sarà meglio che pagare per gli anni restanti della
convenzione un qualcosa che non dà nulla alla Valle d'Aosta.
Sulla questione del volo a vela sicuramente ci sarebbero dei
costi, io non dico che il volo a vela non costi nulla, però con le
caratteristiche che ha la nostra regione, con la clientela di
élite
che c'era, facendo una politica promozionale giusta,
noi recuperiamo nel giro di un anno e mezzo o due e portiamo tutto
in attivo. Questo si può fare, perché sappiamo che quella è una
clientela d'élite. Chi viene a fare il volo a vela è una persona
che ha disponibilità finanziarie notevoli. Quindi dal punto di
vista della ristorazione, dell'accoglienza, delle spese, del
prestigio del territorio sarebbe una scelta vincente. Continuate a
fare i voli con duecento persone, però qualcuno dovrà pagare il
conto, che non deve essere fatto pagare sempre e solo ai
valdostani!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK