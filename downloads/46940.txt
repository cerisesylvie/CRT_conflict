Consiglio Regionale della Valle d'Aosta - Oggetto del Consiglio n. 3288 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3288 del 9 febbraio 2024 - Resoconto
OGGETTO N. 3288/XVI - Reiezione di risoluzione: "I selfie
della discordia".
Bertin (Presidente) -
Punto n. 95.01. Qualcuno intende
illustrare la risoluzione? Consigliere Restano ne ha facoltà.
Restano (GM) -
La risoluzione che abbiamo presentato è a
seguito della visita del Presidente del Consiglio dei Ministri ad
Aosta - visita ufficiale - e dell'articolo apparso sugli organi di
stampa da parte del Presidente dell'Union Valdôtaine.
Premetto fin da subito e puntualizzo alcuni aspetti: io
interverrò nella presentazione e poi successivamente, come
rappresentante del Gruppo misto, farò un intervento più
politico.
Vorrei ancora premettere, signor Presidente della Giunta, signor
Vicepresidente e componenti del Governo, che noi tifiamo per voi in
questa partita sui selfie, noi vi diamo il nostro appoggio, perché
vedete, colleghi, lei, Presidente, rappresenta l'amministrazione
regionale, ci rappresenta tutti, non rappresenta gli uni, gli
altri, un partito; quando calza le vesti di Presidente in una
visita ufficiale, rappresenta l'amministrazione regionale, e penso
che l'evoluzione della società, dei social, ci abbia permesso di
constatare che i selfie li usano tutti, li usa la Schlein, li usano
i rappresentanti della Lega, oramai i tweet, i selfie sono di uso
comune, perché non li possono utilizzare i rappresentanti del
nostro Governo?
Noi non capiamo il perché di questo titolo, "Che tristezza, un
selfie è più importante dell'autonomia".
Mi permetta, è raro che io le faccia i complimenti, ma lei aveva
organizzato un ricevimento istituzionalmente, a mio modo di vedere,
all'altezza del ruolo che ricopre: ha fatto un bel discorso, ha
avanzato le sue richieste, ha ottenuto delle risposte, poi ha fatto
le foto di rito, ha coinvolto giustamente la sua Giunta, è riuscito
con entusiasmo a coinvolgere i Sindacati, forse - mi permetta un
piccolo neo che ho notato - forse non ha coinvolto il Presidente
del Consiglio, l'Ufficio di Presidenza del Consiglio che, se un po'
offesi, non hanno chiamato noi Consiglieri e noi non abbiamo goduto
del privilegio di fare una foto con il Presidente del Consiglio dei
Ministri, questo lo dobbiamo dire. Siamo stati sorpassati, non so
se a destra o a sinistra, da altre figure istituzionali, però non
tutte le ciambelle escono con il buco; un po' tristi siamo
ritornati a casa in assenza di foto e in assenza di selfie, magari
qualcuno si era già preparato per fare i suoi selfie.
Questo titolo ci ha portato a pensare: "Che tristezza, un selfie
è più importante dell'autonomia", ma a chi si rivolge ci siamo
detti? Agli espositori, ai visitatori della fiera? Allora poi,
incuriositi, siamo andati a leggere l'articolo e abbiamo notato, da
quello che è stato scritto, che la Presidente del Mouvement non si
rivolgeva agli espositori, ai Valdostani, perché ha parlato di
autonomisti, non penso che abbia la presunzione di pensare che
tutti i visitatori della fiera siano autonomisti, ma poi dopo ha
infilato il coltello nella piaga, è entrata nel vivo della
questione, quando dice: "Tuttavia c'è una parte istituzionale e una
come il bagno di folla, che poteva farselo da sola".
No, il suo ruolo, Presidente - è lì che noi la sosteniamo - le
imponeva di accompagnare la Presidente del Consiglio dei Ministri
nel fare il bagno di folla e anche di fare le foto del caso.
Sì, è vero, forse come avviene in ogni festa di famiglia c'è
qualcuno che durante le foto non è inquadrato bene, si alza un po'
sulle punte dei piedi per essere ripreso, ma fa parte della festa,
fa parte del corollario, dei confini dell'evento, qualcuno avrà
messo i tacchi 12, e speriamo che se li sia tolti dopo, per
apparire. È umanamente comprensibile.
Ciò che non è comprensibile sono le affermazioni della
Presidente del Mouvement, quando dice, seguendo nell'articolo, a
seguito delle domande incalzanti forse del giornalista, che la
mancanza di voti la volta scorsa - si riferiscono a lei, Presidente
- è un problema tutto qua, ma si dimentica che lei è espressione di
un partito.
Qui nascono una miriade di dubbi da parte nostra, tra questa
dicotomia...
Si parla di réunion, ma quale sarà la réunion? Farà capo alla
Presidente del Mouvement, al Presidente della Regione oppure al
solerte collega Chatrian che, con grande capacità politica, è
intervenuto nell'articolo a dire: "No, no, calma, c'è una parte
istituzionale, c'è una parte politica"; ha cercato di rimettere in
ordine le cose parlando di un progetto valdostano autonomista...
però questo fa parte del secondo intervento che farò come capo del
numeroso Gruppo misto che mi onoro di rappresentare.
Allora ci nascono dei dubbi, perché forse la Presidente del
Mouvement si è un poco arrabbiata perché non è stata oggetto di
selfie e di foto, e allora ricordando le sue passioni da cacciatore
ha detto: "Adesso lo impallino io questo qua che non mi ha chiamato
a fare la foto".
Noi non lo sappiamo il perché di quest'intervento, è chiaro che
è un intervento politico, e non potevamo oggi lasciar passare in
silenzio quest'aspetto e non chiederle delle spiegazioni, fatte le
dovute premesse.
Noi, Presidente, su questa partita, siamo con lei, la
sosteniamo, e non permettiamo che chiunque possa interferire
nell'attività amministrativa di questo Consiglio. Noi tuteliamo
l'istituzione, non tuteliamo la persona, e tuteliamo chi in quel
momento ci rappresenta, ho avuto modo più volte di dirlo che lei ci
rappresenta in tutti i contesti, che lo si voglia o meno.
Io non l'ho votata però riconosco che ci rappresenta, e devo
purtroppo, ahimè, oggi prendere nota di un passo falso di un
esponente importante della maggioranza relativa, cioè la Presidente
dell'Union Valdôtaine, che poteva evitare di pronunciarsi in questa
maniera; probabilmente poteva chiarirsi in altre sedi, perché un
poco ha messo in difficoltà anche noi.
Allora le chiediamo gentilmente, Presidente, se riesce a
chiarire questa situazione, se riesce a dare una spiegazione che è
politica, perché qualificare come triste quest'azione di fronte
agli organi di stampa non è edificante e non rende merito
all'ospitalità che i Valdostani hanno reso a un primo Ministro,
che, quando viene qui, non deve essere guardato per l'area politica
che rappresenta ma per quello che lei in questo momento ha portato
in Valle d'Aosta, cioè il Governo dello Stato italiano.
Presidente -
Ricordo che per le risoluzioni: intervengono
proponente, Governo e uno per gruppo.
Il Presidente della Regione ne ha facoltà.
Testolin (UV) -
Certo che arrivare dopo tre giorni di
Consiglio a discutere questa risoluzione giustifica il periodo che
stiamo vivendo, diciamo così.
Io sono abituato prendermi le responsabilità per quello che
faccio io, per gli errori che si possono fare, per le cose che si
possono dire, quelle che non si possono dire, e credo che, assieme
al Governo, assieme a chi ha presieduto all'arrivo del primo
Ministro, abbiamo accolto in maniera istituzionale, corretta - io
dico sempre garbata, ma ferma - esplicitando le nostre peculiarità,
le nostre esigenze, i nostri problemi, le nostre aspettative, ed è
stato un momento di confronto interessante che ha sancito, se
vogliamo per certi versi, un percorso amministrativo che era già
chiuso di suo e che viene caratterizzato dalla firma in loco, così
come nelle altre Regioni italiane, un percorso di assegnazione di
fondi che è frutto anche di un buon lavoro da parte
dell'Amministrazione.
Per il resto, la scelta è stata quella di proseguire con il
primo Ministro e assieme all'assessore Bertschy, che è l'Assessore
incaricato dell'allestimento della fiera, un percorso assieme ai
rappresentanti del Governo che potesse essere di spiegazioni anche
della nostra tradizione, d'altronde eravamo all'interno di uno dei
momenti più importanti della comunità valdostana e abbiamo reso
partecipe il Presidente del Consiglio di questo momento.
Io non sono particolarmente affezionato né ai selfie né alla
comunicazione e alla mediatizzazione degli eventi, certamente
queste situazioni ti portano a essere al centro dell'attenzione ma
né che mi scaldo troppo, né che mi preoccupo troppo.
Sinceramente mi ero premurato anche d'individuare quelle che
potevano essere delle interpretazioni autentiche rispetto a quello
che la Presidente dell'Union Valdôtaine ha espresso tramite i
giornali - quello che, con beneficio d'inventario, abbiamo letto,
che io ho letto, peraltro in seguito a delle sollecitazioni che
arrivavano dall'esterno - ma quello che a me interessa è che il
confronto all'interno degli organi deputati del movimento non è
stato assolutamente né di imbarazzo né di contrasto, abbiamo
parlato di altri problemi, che sono sicuramente più importanti, e
anche di un'interpretazione autentica delle cose, per correttezza
non la leggerò. La tengo per me, e se la Presidente avrà voglia di
esprimerla, così come me l'ha fatta avere, direi che sarebbe tutto
sommato la cosa migliore e più corretta, anche perché parlare degli
assenti non è mai educato. Ognuno è libero di esprimere all'interno
di questo consesso le valutazioni tecniche e politiche che si
vogliono fare, prendere a pretesto delle situazioni che sono un po'
più particolari per farne un uso più o meno strumentale... per
quanto ci concerne siamo sicuri di aver operato nell'interesse
dell'Amministrazione regionale, che è il compito che ci spetta e
che continueremo a fare nell'interesse esclusivo del buon esito dei
rapporti che ci devono essere con i referenti che, tempo per tempo,
si presentano a confronto in quel di Roma, e siamo sereni con noi
stessi.
Presidente -
Consigliere Restano.
Restano (GM) -
Veramente, Presidente, mi ha stupito,
perché nella sua risposta non c'è nulla di politico, e questa
invece è una risoluzione politica, infatti lei è qui a far solo
amministrazione, e allora capiamo la crisi del suo movimento,
perché quando parlano di prostrazione, vanno pesante, non parlavano
di me... poi le interpretazioni autentiche giustamente se le tiene
per lei, a me non interessano, io faccio politica, riprendo quanto
dichiarato ai giornali, però le dichiarazioni della Presidente
dell'Union dimostrano praticamente tutti i disordini interni al
movimento che sta guidando, che ha guidato o che guiderà o che
qualcuno conduce... perché negli 80 anni di storia che ha
richiamato nel suo intervento alla TV oggi... è vero, io ho fatto
parte dell'Union e l'Union ha segnato la storia, e la storia
politica della Valle d'Aosta è segnata anche dalle diaspore
unioniste e dalle récomposition, ma fa parte della normale
dialettica politica. Oggi si cerca di recuperare, a fronte di
queste situazioni che si sono create, è un'operazione che sa tanto
di politica, che sa tanto di forzatura, richiamata nell'articolo,
che è quella definita della récomposition - o réunion, come
vogliamo definirla - ma appare chiaro da dichiarazioni che si sono
raccolte nel tempo e che si ripetono nel tempo, che il destino
futuro dell'Union, da certi punti di vista, non va nel senso che
lei ha esposto nel suo intervento nella sala Maria Ida Viglino,
chiedendo la collaborazione in Europa al Presidente del Consiglio
dei Ministri, che va a cozzare con quello che ha detto la
Presidente del suo movimento, che l'ha un po' smentita. Possiamo
affermare che la direzione impressa dalla Presidente del movimento
è quella di un appiattimento verso la sinistra, quella della
Schlein se vogliamo così dire, e ci sta, è una scelta politica, ma
cozza con quello che lei ha affermato e cozza con quello che lei ha
chiesto alla presidente Meloni.
Appare evidente che esiste una sorta di contrapposizione
politica, che dimostra, nelle affermazioni che abbiamo potuto
leggere - che non necessitano di un'interpretazione autentica - una
sorta di arroganza politica, che negli anni non è stata quella che
ha contraddistinto l'operato del Mouvement, perché io mi chiedo che
fine ha fatto quel Mouvement che era in grado di colloquiare con
tutti? Quell'Union Valdôtaine del ni droite ni gauche? Ritornerà
quell'Union Valdôtaine? A Roma sarà capace di confrontarsi alla
pari con tutti? Perché vede, Presidente, quel rappresentare una
comunità con le caratteristiche territoriali come la nostra, e lei
lo sa bene, di 120 mila abitanti, presuppone la volontà di
dialogare con tutti, e non certe affermazioni forti, nude e crude,
che possono anche essere apprezzate... fanno chiarezza se non vanno
a smentire l'operato del movimento che esprime il suo Presidente, e
questo a noi dà un po' di disorientamento.
Oggi abbiamo potuto apprezzare la necessità di avere chiarezza
sulla riforma costituzionale che riguarda l'autonomia
differenziata.
Se lei ben ricorda tempo fa ebbi modo di dire che eravamo stati
sorpassati a destra sull'autonomia differenziata, l'articolo 116
penso che l'abbiamo letto tutti, l'abbiamo guardato tutti, 23 punti
sono in discussione.
È da mo' che noi parliamo di riforma dello Statuto, di
un'autonomia 2.0, e il capo del movimento dell'Union Valdôtaine
sente oggi la necessità di andare in televisione all'ora di pranzo
a dire che non ci vede chiaro?
È questo che ci stupisce. Noi pensiamo che - va bene la réunion,
va bene la récomposition - la necessità primaria è di creare
un'area autonomia di centro, in grado di parlare con tutti, e che
non prenda a pesci in faccia chi la pensa in maniera diversa.
Questo Consiglio fa capire che esistono anche degli altri
autonomisti che forse non la vedono come gli esponenti del
Mouvement, ma in quanto eletti e quanto portatori di un pensiero
hanno il diritto di esprimersi e sentono l'esigenza di confrontarsi
alla pari, con pari dignità.
È questo l'auspicio che vogliamo lasciarle con questa votazione:
la capacità d'indurre alla riflessione il suo Presidente.
Riflettiamo insieme sulla possibilità di creare un'area
autonomista - una più conservatrice, più liberale, l'altra più
progressista - che abbia la capacità di confrontarsi alla pari e
che non si nasconda dietro le interpretazioni autentiche.
Presidente -
Consigliera Minelli.
Minelli (PCP) -
La risoluzione presentata dai colleghi
merita alcune considerazioni e non soltanto un semplice voto.
La visita della presidente Meloni il 31 gennaio scorso aveva un
carattere istituzionale, infatti tutto il Consiglio regionale era
stato invitato a Palazzo a partecipare alla cerimonia della firma
per l'assegnazione dei fondi di coesione alla nostra Regione per
tre importanti opere. Fu un momento istituzionale a cui, come
gruppo consiliare, abbiamo preso parte, abbiamo presenziato, perché
era corretto così.
Altra cosa è stata la passerella, direi, della presidente Meloni
alla fiera, che non richiedeva certo delle presenze istituzionali;
la presidente Meloni è sempre molto attenta a promuovere se stessa
e la sua parte politica, è una comunicatrice, l'ha dimostrato anche
in quell'occasione, e non ha perso l'occasione ghiotta della
Millenaria - mica si perde un'occasione del genere, la Millenaria
che è la più importante manifestazione in Valle d'Aosta per numero
di persone che vi presenziano, che sono lì in quei due giorni! - ed
è stata scortata in questa sua passeggiata alla fiera, in questo
suo bagno di folla, perché a tutti gli effetti si è trattato di un
bagno di folla, dal Presidente della Regione.
Devo dire che, a nostro avviso, la Presidente dell'Union
Valdôtaine, la signora Machet, quando dice: "É una tristezza
pensare ad autonomisti che si lasciano trascinare dalla ricerca di
un'immagine", può riferirsi a qualcuno o anche a chi si trovava sul
percorso... "C'è da riflettere con serietà sul senso di grande
ammirazione e d'intontimento; sia chiaro: rispetto per la premier,
è una persona che sa il fatto suo, ha interpretato al meglio questi
tempi, tuttavia c'è una parte istituzionale, come il bagno di
folla, che poteva farsela da sola, invece ho visto una sorta di
prostrazione".
Questo, ripeto, deve far riflettere.
Io credo che la signora Machet si sia fatta in qualche modo
interprete di un malessere, un disagio, un fastidio che credo
abbiano provato veramente alcuni autonomisti, lo dico perché
qualcuno l'ha detto anche a me, perché pur non facendo parte di
quel settore, di quel movimento, pur non essendo vicina...viviamo
in Valle d'Aosta, ci conosciamo tutti, ho amici che sono anche
unionisti e autonomisti, e devo dire che in quel senso c'è stato un
disagio, e che credo la Presidente dell'Union Valdôtaine abbia
raccolto e voluto manifestare.
Quello che noto comunque è che forse la parte di chi ha fatto
gli onori di casa si poteva esaurire anche prima di tutto il giro
per la fiera; ma sono scelte; noto anche che ci stiamo un po'
abituando - lo abbiamo visto anche recentemente, anche in questi
giorni - a un atteggiamento un po' scarsamente autonomista di
questo Governo, l'abbiamo visto anche ieri sulla questione della
norma d'attuazione.
D'altronde mi sembra che sia abbastanza chiaro, dal momento in
cui è iniziato questo secondo Governo della legislatura, che sia
più spostato a destra rispetto al precedente, nonostante la
presenza ancora in Giunta e in maggioranza di chi dovrebbe avere un
peso e un ruolo preciso ma che resta silente e remissivo, e questa
anche è un'altra cosa a cui siamo abituati, peraltro fin
dall'inizio di quest'esperienza.
Presidente -
Altri? Non vi sono altre richieste?
Consigliere Marguerettaz, ne ha facoltà.
Marguerettaz (UV) -
Mi sono dato due o tre pizzicotti
perché mi sembra di assistere a una discussione un po'
surreale.
L'amico Restano che condivide anche tante cose con me, nel senso
che la penso come lui, sale in cattedra e parla di una discussione
e di un movimento che pare abbia dei pensieri diversi, abbia delle
contraddizioni.
Sarebbe troppo facile per me dire che il suo gruppo ha
difficoltà a trovare delle contraddizioni, nel senso che c'è un
gruppo, che è un gruppo misto, ma che è un gruppo unico, nel senso
che è composto da un solo Consigliere.
Dico questo perché personalmente ritengo che si può fare di
tutto, si può discutere di tutto, ma ho delle reazioni
particolarmente negative quando si vuol mettere l'Union Valdôtaine
in cattiva luce. Siccome sono 40 anni che appartengo a questo
movimento, e da sempre questo movimento è stato in grado di gestire
un dialogo interno e pensieri diversi, pensare che una visita del
premier possa essere considerata come un movimento allo sbando...
allora provo a mettere in fila alcune cose.
È stato detto bene: è una visita istituzionale, allora quando io
ho una visita istituzionale, mi comporto da perfetto padrone di
casa: accolgo le persone e le metto nella condizione migliore,
perché lì non abbiamo l'esponente di Fratelli d'Italia, abbiamo il
Presidente del Consiglio italiano, quindi io credo che sia corretto
non solo accoglierla, non solo presentarla all'interno di un salone
con tutti i Sindaci, tutte le autorità, ma anche accompagnarla per
quella che per noi è una delle feste più importanti.
Noi non siamo dei lacchè, siamo delle persone educate, siamo dei
signori che onorano la carica che rivestono.
Dopodiché, dal punto di vista politico, io devo dirle che non mi
ha particolarmente soddisfatto la risposta del Presidente del
Consiglio; nel momento in cui il presidente Testolin ha detto: "Noi
abbiamo un problema perché non abbiamo una rappresentanza europea",
la risposta della Meloni non mi è piaciuta affatto, perché ha
detto: "Fintanto che è rappresentata l'Italia, voi siete
rappresentati", ma noi non siamo per l'Europa degli Stati, noi
siamo per l'Europa dei popoli, non delle banche e dei mercati.
A me quella risposta non è piaciuta, così come ho rilevato che
le istanze - probabilmente non poteva che essere così - del
presidente Testolin non sono state accolte.
Il successo che ha avuto la presidente Meloni con lì sì tutto il
centro-destra che sgomitava per fare delle foto insieme alla Meloni
- pace per gli espositori, per le persone, giustamente, ma guardate
che io in tutti questi anni, l'ho visto anche con le persone note
che vanno in televisione, la notorietà attira - ma le istituzioni
che in qualche modo fanno a gara... dal punto di vista politico,
Restano, io vedo molta più preoccupazione nel centro-destra, perché
la Meloni porterà via i voti al centro-destra, non porta via i voti
agli autonomisti, stia tranquillo da questo punto di vista.
...Perdonatemi, fatemi finire, io so che posso anche non esservi
tanto simpatico e che le cose che dico non vi piacciono, ma è così.
Guardate che noi questi flussi li abbiamo sempre visti, noi avevamo
visto a un certo punto la Casa delle libertà che è esplosa, ha
avuto cinque eletti, il giro dopo: zero.
Le mode passano, Restano. Si ricorda il nostro motto? " Les gens
passent et l'Union reste ".
Allora si registri da questo punto di vista, ormai noi stiamo
assistendo ad una cannibalizzazione all'interno delle aree, a
livello italiano la Schlein e Conte si massacrano, perché si
contendono l'elettorato, adesso io non so come faranno alla mia
destra, come imposteranno le cose, però questo lo vediamo.
A livello del centrodestra io credo che ogni giorno vediamo che
il più grande oppositore della Meloni è Salvini e noi veniamo qui a
parlare dei selfie, non selfie degli autonomisti?
Quando non si può parlare di se stessi, si parla degli altri,
allora da questo punto di vista lasciateci tranquilli, avremo tutti
i nostri confronti, avremo tutti i nostri dibattiti, réunion, non
réunion, oggi c'è un'Ansa, "Tensioni in maggioranza".
Rilevo solo una cosa: io non so chi ha votato o meno nel voto
segreto, ma la proposta del mio collega Sammaritani non ha convinto
neanche tutta l'opposizione, perché ci sono state diciannove
persone che si sono astenute e una contraria, quindi non pensate
allo stato di salute della maggioranza, pensate alla situazione
della minoranza.
Ovviamente su questa risoluzione noi ci asteniamo. Per carità di
patria.
Presidente -
Altri? Consigliere Restano, lei ha già
parlato due volte. Motivi qual è il fatto personale. Le do un
minuto, non di più.
Restano (GM) -
Collega Marguerettaz, lei non mi ha
toccato, perché ha parlato del centro-destra e io sono autonomista
e l'ho detto à maintes reprises.
Lei non ha dato una risposta politica, ha girato, con la sua
abile capacità oratoria, attorno al problema, accusando gli uni,
gli altri e gli altri ancora.
Effettivamente ha detto una cosa giusta: guardatevi i vostri
problemi e cercate di uscirne.
Presidente -
Consigliere Aggravi, a lei la parola.
Aggravi (RV) -
Sarò molto sintetico, perché l'intervento
del collega Marguerettaz e gli interventi precedenti che ho sentito
mi hanno comunque fatto ragionare e pensare non soltanto sul
discorso dei selfie, delle foto, i selfie in quest'aula penso che
già erano usciti tempo dietro, ma c'è un problema di fondo, che
abbiamo parlato ognuno della propria parte politica, qualcuno
abilmente, come l'amico di Bosses, ha giustamente fatto quello che
nella schermaglia si deve fare, cioè bisogna uscire dall'angolo per
cercare di riprendere la posizione, e l'ha fatto, però, collega
Marguerettaz, collega Testolin, collega Restano, c'è un problema di
base al di là di tutto, io mi chiedo - questa sera ancora di più, e
me lo chiedevo già in quel sabato pomeriggio - se le richieste
fatte dal presidente Testolin, che comunque, al di là di come la si
veda, sono sicuramente più che condivisibili, avranno un sequel,
avranno una conseguenza, qualsiasi essa sia, e devo anche essere
onesto che, se devo fare una scala di priorità, oggi la presenza in
Europa mi preoccupa molto meno della situazione delle autostrade,
della situazione dei trafori e della situazione delle altre
progettualità PNRR che non sono parte di quell'accordo, perché
sostanzialmente non è venuta la principessa con lo zaino carico di
soldi, ma c'è stato un accordo tra le parti che ha riorganizzato i
finanziamenti e si è sottoscritto un patto che deve essere
rispettato.
Lo sottolineo su questo dibattito, su questa risoluzione, che
sicuramente è una provocazione di natura politica, perché comunque,
quando ci sono delle posizioni in antitesi, un discorso politico
deve essere fatto: se è vero che c'è un movimento politico che dice
di essere al centro della politica valdostana, se il movimento
politico e chi lo guida dice una cosa che comunque non va a favore
dell'azione del suo massimo rappresentante amministrativo c'è un
problema, politico che non è di quest'Aula, è tutto vostro, e ve lo
lascio ampiamente, ed è giusto che facciate i vostri ragionamenti
al di là della récomposition, che addirittura forse è quasi meno
complicata di uscire da questa situazione.
Oggettivamente, se fossi il Presidente di un movimento o il
Presidente di una Regione che ha un problema con il suo Presidente
di movimento, mi preoccuperei molto di più, perché dovrebbero
andare tutti e due nella stessa direzione, però, si sa, fa anche
parte della dialettica politica questo, magari scopriremo altre
puntate.
Se devo dire oggi quello che mi preoccupa di più, non sono i
selfie degli uni e degli altri, non sono le coppe dell'amicizia,
non sono i giri alla fiera, è il fatto che abbiamo dei grossi
problemi e non si sa quale ne potrà essere, e se ci sarà, la
soluzione. Questo mi preoccupa.
Presidente -
Consigliere Baccega.
Baccega (FI) -
Noi non vogliamo entrare nel merito delle
questioni di un partito politico, quello che succede all'interno
dei movimenti succede, lo sappiamo, ormai chi ha esperienza lo sa
molto bene.
Intanto, come dichiarazione di voto, voteremo questo
provvedimento, ma voglio fare una riflessione - non so se è una
riflessione che può riguardare il cerimoniale o il bon ton - è
venuta la Presidente del Consiglio che rappresenta il vertice del
centro-destra nazionale e abbiamo visto la presenza del
rappresentante locale di una forza politica del centro-destra, ma
sono mancati gli altri coordinatori. Forse per il futuro sarebbe
apprezzabile che nella misura in cui c'è un Presidente del
Consiglio in visita istituzionale, come è stato detto, a trovare e
a conferire con la Valle d'Aosta, ci sia un'attenzione anche in
questo senso.
Aggiungo un'altra cosa: non ho visto neanche attenzione per il
Consiglio regionale, siamo stati tagliati fuori. Questo non è stato
carino, però per il futuro sono certo che, a seguito di questa
riflessione, qualcosa potrà essere modificato.
Presidente -
Consigliere Manfrin.
Manfrin (LEGA VDA) -
Per la gioia dei colleghi sarò
veramente brevissimo. Innanzitutto mi si consenta di esprimere un
caloroso apprezzamento per una frase in particolare che ha espresso
il collega Marguerettaz che, se possibile, lo chiedo, Presidente,
se fosse possibile la farei incidere di fronte alla parete dove
abbiamo quest'altra scritta, cioè "Noi non siamo per l'Europa delle
banche e dei mercati".
Io di questo le do atto, la ringrazio di aver detto questa
frase, direi che noi ci sentiamo pienamente partecipi di quanto ha
detto, sono felice che finalmente un autonomista rivendichi una
certa autonomia, perché abbiamo passato dei periodi in cui gli
autonomisti cercavano di essere autonomi da Roma invece di essere
più schiavi dell'Europa, invece mi fa piacere che si rivendi una
certa libertà.
Detto questo, io direi che, per lasciare a chiunque di potersi
esprimere liberamente, a nome del gruppo Lega chiedo il voto
segreto.
Presidente -
Mettiamo in votazione a scrutinio segreto.
La votazione è aperta. La votazione è chiusa.
Presenti: 35
Votanti: 25
Favorevoli: 17
Contrari: 8
Astenuti: 10
La risoluzione non è approvata.
Con questo punto all'ordine del giorno si conclude il Consiglio
regionale di oggi.
---
L'adunanza termina alle ore 20:07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK