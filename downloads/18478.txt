Consiglio Regionale della Valle d'Aosta - Oggetto del Consiglio n. 1584 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 1584 del 4 ottobre 2000 - Resoconto
OGGETTO N. 1584/XI Iniziative per sostenere la pace in Medio
Oriente. (Approvazione di risoluzione)
Risoluzione Il Consiglio regionale della Valle
d’Aosta
Aderendo all’iniziativa promossa dal
Coordinamento Nazionale Enti Locali per la Pace;
Allarmato per la drammatica situazione che in questi giorni si è
venuta a creare in Palestina e in Israele;
Di fronte all’impressionante elenco di morti e
feriti e all’intensificazione degli scontri in tutto
il paese che continua a mietere giovani vittime innocenti;
In sintonia con le forti preoccupazioni espresse dai delegati
italiani che hanno partecipato alla "settimana per la pace" in
Palestina e Israele in rappresentanza di oltre centocinquanta Enti
Locali, Regioni e associazioni;
Consapevole del clima di sfiducia e di frustrazione che da tempo
regna tra i palestinesi dopo che nove anni di negoziati e di
accordi disattesi non sono riusciti a fermare le violazioni dei
diritti umani e a migliorare le loro condizioni di vita;
Esprime la propria condanna per tutti i gesti provocatori intesi
a bloccare il processo di pace;
Esprime la propria solidarietà con le famiglie delle vittime di
tanta inaudita violenza;
Denuncia il rischio che l’escalation della
violenza possa sfociare in una nuova guerra generalizzata e
incontrollabile;
Rivolge un particolare appello al Parlamento e al Governo
italiano, al Parlamento Europeo e alla Commissione perché assumano
con urgenza tutte le possibili iniziative necessarie a fermare gli
scontri e riprendere il negoziato politico;
Ribadisce il dovere del nostro Paese e
dell’intera Europa di avviare
un’azione continua e incisiva a favore di una rapida
conclusione del processo di pace promuovendo il rispetto degli
accordi sottoscritti e delle risoluzioni delle Nazioni Unite;
Chiede al Segretario generale dell’ONU
l’immediata convocazione del Consiglio di Sicurezza
per verificare i fatti, prevenire un’ulteriore
recrudescenza del conflitto e dare attuazione alle proprie
risoluzioni per la pace in Medio Oriente;
Ribadisce il proprio sostegno a tutte le forze di pace che anche
in Israele sono determinate a lavorare per porre fine a questo
tragico conflitto;
Si impegna a realizzare le opportune iniziative di solidarietà e
di cooperazione con il popolo palestinese tese a ridurre le
sofferenze provocate da lunghi anni di occupazione militare.
F.to: Cerise - Squarzino Secondina - Fiou - Marguerettaz - La
Torre
Président
La parole au Conseiller Cerise.
Cerise (UV)
Brevemente per dire che in data 2 ottobre è
pervenuta una lettera, indirizzata ai Presidenti e ai Sindaci,
delle regioni, province e comuni partecipanti alla settimana
italiana in Palestina e Israele, fra questi c'era anche la Valle
d'Aosta.
Il Coordinamento nazionale degli enti locali per la pace
sollecitava l'approvazione di un ordine del giorno da parte del
Consiglio regionale con il quale si sostenesse la tesi
dell'opportunità della pace in questa regione del Mediterraneo e
allegava a questa richiesta una traccia di ordine del giorno.
I Consiglieri regionali che fanno parte del Comitato per la
cooperazione con i Paesi in via di sviluppo hanno ritenuto, sulla
traccia di questa proposta, di fare una proposta di risoluzione da
sottoporre al Consiglio regionale.
Non vorrei nemmeno entrare nell'argomento vista la sua
drammaticità e se vogliamo la sua importanza che mi pare sia sotto
gli occhi di tutti. Mi limito a precisare che la mia adesione non
impegna il gruppo sui contenuti di questa risoluzione così come
sono stati esplicitati nella proposta, quindi ognuno farà le
proprie valutazioni.
Devo però dire che, avendo partecipato a questa settimana in
Medio Oriente, ho potuto avere contatti con le autorità politiche,
con i rappresentanti di enti ed istituzioni delle due parti, quindi
sia Israeliani che Palestinesi e mi sono fatto una mia opinione.
Non mi pare il caso di stare qui a sostenere, in termini
calcistici, l'una o l'altra parte, ma mi corre l'obbligo di
sottolineare che in questo momento sono i Palestinesi che sono
senza una patria, sono loro che subiscono il peso di un'occupazione
pesante.
Ci sono dei problemi drammatici, come quelli dei profughi, che
attendono una risposta da qualcosa come cinquant'anni. Ci sono
delle risoluzioni prese dalle Nazioni Unite che non riescono ad
avere esito e che sono in favore, se così possiamo dire, dei
Palestinesi.
Pertanto c'è da parte mia una propensione a ritenere che forse
in questo momento chi ha più bisogno di solidarietà, di un gesto di
considerazione, sia fra le due fazioni il popolo palestinese
seppure tenendo conto che il grande problema è quello di far
convivere su una stessa terra due realtà completamente diverse che
si portano dietro odi e posizioni contrastanti, acuite in questo
secolo anche per la complicità del mondo occidentale.
Président
La parole au Conseiller Nicco.
Nicco (GV-DS-PSE)
È certamente difficile entrare nel
merito di una questione oltremodo complessa, drammatica diceva il
Consigliere Cerise, drammatica su entrambi i versanti, su quello
palestinese come su quello israeliano, una questione sulla quale le
informazioni di cui disponiamo sono sempre parziali, sono sempre
già ampiamente filtrate ed amplificate a seconda delle diverse
convenienze politiche.
Non ho gli elementi oggi per entrare nel merito della questione,
tuttavia consiglierei la lettura di un articolo, che è apparso oggi
su "La Stampa", intitolato: "Chi ha giocato con la storia?", a
firma di Fiamma Nierenstein, in cui si chiede in particolare di
"tenere alta la bandiera dell'equanimità, compito finora
nient'affatto realizzato". Non so se in questa risoluzione ci sia
questa equanimità, forse non c'è o non c'è nella misura
sufficiente, ma, ripeto, non voglio oggi entrare nel merito della
questione.
Vorrei solo cogliere un aspetto della risoluzione. Certamente è
positivo che il Consiglio, della Valle d'Aosta si occupi di
questioni di politica estera, da tempo riteniamo che anche le
regioni debbano avere voce in materia. Il recente disegno di legge
costituzionale, già: "Ordinamento federale della Repubblica", poi
diventato: "Modifiche al titolo V", ha introdotto qualche
significativa innovazione in materia.
Il nuovo articolo 117 dice infatti che sono materie di
legislazione concorrente fra Regione e Stato i rapporti
internazionali, dice che le regioni nelle materie di loro
competenza provvedono all'attuazione e all'esecuzione degli accordi
internazionali ed altre cose ancora.
A me pare tuttavia che con questa risoluzione andiamo anche
oltre, molto oltre direi, in quello che mi pare un impeto
autonomistico: la Valle d'Aosta, da vero e proprio Stato, chiede
l'immediata convocazione del Consiglio di sicurezza dell'ONU e lo
chiede direttamente, senza intermediari!!
Non so se l'Italia o l'Unione europea già abbiano compiuto un
tale passo; questo Consiglio si accinge a compierlo.
È pur vero che talvolta sarebbe opportuno avere coscienza dei
propri limiti, perché poi c'è sempre il rischio di cadere nel
ridicolo, ma più che soffermarmi su questo aspetto, vorrei
sottolineare un dato politico, ovvero questa larga unità
nell'individuare come interlocutore nostro, come interlocutore
diretto di questo Consiglio, il Segretario generale dell'ONU!!
Una larga unità che va dall'Union Valdôtaine ai Verdi, dai
Democratici di Sinistra agli Autonomisti e questo mi sembra un
fatto interessante da sottolineare.
Président
La parole au Conseiller Curtaz.
Curtaz (PVA-cU) Voterò a favore, così faccio anche dichiarazione
di voto, di questa risoluzione, ma proprio l'intervento del
Consigliere Nicco, in cui ho scorso anche una qualche ironia
rispetto alla politica estera che questo Consiglio
intraprenderebbe, mi offre l'opportunità di fare un passo indietro
perché se oggi questo Consiglio con la risoluzione può occuparsi
solo di politica estera e non anche di politica interna, è perché
la maggioranza regionale, compreso il Consigliere Nicco, ha detto
no a un'altra risoluzione che si occupava di materia attuale e
interna.
Voglio tornare su questa cosa perché l'atteggiamento nella
vicenda dell'iscrizione all'ordine del giorno dei tre punti:
disegno di legge sul bilancio, risoluzione sulla Palestina -
Israele, terza risoluzione che non è stata ammessa è un
atteggiamento che è incomprensibile e totalmente incoerente per due
ordini di ragioni?
Président
Conseiller Curtaz, vous me permettez de vous
rappeler à l'argument. Nous aurons l'occasion de revenir sur la
question que vous êtes en train d'évoquer.
Curtaz (PVA-cU)
? Presidente, io sto facendo un raffronto
fra il contenuto di questa risoluzione e il contenuto dell'altra
risoluzione che non è stata iscritta in via d'urgenza, quindi mi
sembra che il mio intervento sia pertinente. Dicevo incomprensibile
e incoerente perché non mi ricordo, ma posso anche sbagliare, che
una risoluzione presentata in questo Consiglio sia stata non
ammessa in via d'urgenza in questi due anni e mezzo.
Secondariamente la risoluzione trattava di un argomento
estremamente interessante per la nostra Regione: si rivendicavano
potestà autonomistiche su un argomento di particolare importanza ed
estremamente attuale perché il Senato si sta occupando della cosa,
quindi questo atteggiamento negativo della maggioranza che non ha
una logica né di carattere politico, né di altro carattere.
Si può giustificare solo in due modi e mi dispiace doverlo dire,
ma sarò un pochino duro: o è un no suggerito dalla nostra
astensione rispetto al disegno di legge proposto dalla Giunta sul
bilancio, e allora consentitemi di dire che è una ripicca di
carattere infantile, anche perché non si può non capire il diverso
ruolo politico e la diversa responsabilità politica che ha la
maggioranza e che ha l'opposizione, non si possono confrontare da
una parte 24 voti e dall'altra parte 3 voti, non si può mettere su
uno stesso piano un disegno di legge con una risoluzione. Quindi o
si tratta di una ripicca oppure si tratta di arroganza.
Io credo che sia stato per questo Consiglio, per la stessa
maggioranza, un imperdonabile autogol.
Président
La parole au Conseiller Martin.
Martin (FA)
Hanno certamente ragione coloro che sostengono
che i fatti che accadono nel Medio Oriente sono di una drammaticità
tale per cui forse non rendiamo neppure onore a questo argomento
discuterlo in una ora così tarda e hanno ragione coloro che
sostengono che i fatti che ci vengono riproposti attraverso i
giornali e la televisione sono certamente filtrati e non sempre ci
dicono tutta la verità.
Ho l'impressione, pur condividendo lo spirito che anima la
risoluzione, che non ci si possa schierare unicamente da una parte
o dall'altra ossia ho l'impressione che i buoni non stiano tutti da
una parte e i cattivi stiano completamente dalla parte opposta; ho
invece l'impressione che si tratti di un momento molto difficile
per quell'area di importanza strategica per la pace mondiale.
Quindi volevo suggerire, se questo poteva servire ad esprimere un
voto unitario su un argomento così importante, un attimo di
sospensione per capire se c'erano le possibilità per intervenire su
due commi che a titolo personale, ma ho sentito anche altri
consiglieri che sono dello stesso avviso, lasciano un po'
perplessi. Se questo non fosse possibile, prima della chiusura
della discussione generale vorrei presentare tre emendamenti.
Président
Le Conseil est suspendu pendant cinq
minutes.
Si dà atto che la seduta è sospesa dalle ore 21.07 alle ore
21.25.
Président
Reprenons nos travaux.
La parole au Conseiller Martin.
Martin (FA) Purtroppo la sospensione non è stata utile a trovare
un accordo fra tutti i consiglieri, pertanto a nome mio e di altri
Consiglieri che condividono questa proposta, ho presentato 4
emendamenti che vanno nell'ottica di sopprimere il 4° comma, di
sopprimere il 10° comma, di cancellare all'11° comma le parole
"anche in Israele"
e di sopprimere il 12° comma.
Président
La parole au Président du Gouvernement, Viérin
Dino.
Viérin D. (UV)
Tout en partageant les amendements
présentés, je voulais souligner quelques aspects et faire aussi la
comparaison entre cette résolution et une autre résolution qui
avait été présentée et qui n'a pas été inscrite à l'ordre du jour.
Tout d'abord, nous sommes ici pour nous confronter et non pour
recevoir des leçons, surtout de la part de ceux qui accusent les
autres d'arrogance mais exercent toujours une arrogance
intellectuelle vu qu'ils se portent juges pour les autres. Quant à
l'évaluation sur l'urgence et l'importance des inscriptions avec
procédure d'urgence, depuis toujours?
(interruzione del Consigliere Curtaz, fuori
microfono)
? ça aussi c'est un signe d'arrogance. M. Curtaz n'a pas été
interrompu lors de son intervention, je lui demanderais de bien
vouloir me laisser exposer nos considérations qui portent, même si
M. Curtaz ne le partage pas, sur l'histoire de cette Assemblée,
concernant les modalités et les raisons des inscriptions
d'urgence.
Ce Conseil a depuis toujours, accepté la requête d'inscription
avec procédure d'urgence en tant que requête en la séparant du
contenu des propositions.
"Séparons les deux aspects; nous souhaitons que l'Assemblée
vote l'inscription et ensuite elle pourra s'exprimer pour ou
contre, évitons ainsi toutes les fois de devoir exprimer un
jugement quant aux raisons de l'urgence ou de l'importance des
inscriptions, vu que chacun de nous peut exprimer des jugements
différents quant à l'urgence des résolutions, des projets de loi ou
d'autres actes"
.
Voilà la synthèse des décisions adoptées. Je trouve en outre
contradictoire que l'on porte certaines accusations vu que, si
c'était pour quelqu'un, il n'y aurait pas eu inscription avec
procédure d'urgence, ni pour le projet de loi que nous avions
présenté ni pour d'autres.
En conclusion, si j'accepte le dialogue et la confrontation, je
me refuse de faire la figure du petit élève, face à quelqu'un qui
doit nous fournir toujours des leçons ou se présenter en tant que
professeurs. Je considère que c'est là une forme d'arrogance
intellectuelle.
Président
La parole au Conseiller Cottino.
Cottino (UV) Molto brevemente anche perché una parte di quello
che avrei voluto dire è stato detto meglio di quanto avrei potuto
fare io dal precedente intervento del Presidente della Giunta.
Tuttavia credo che sia necessario ribadire alcune cose. Questa
mia dichiarazione non vuole impegnare tutti i componenti del
gruppo, non avendo avuto la possibilità di sentire l'opinione anche
se devo precisare che tutti coloro con cui sono riuscito a
discutere il senso degli emendamenti che sono stati presentati da
Martin si sono dichiarati d'accordo.
Questi emendamenti vanno sostanzialmente nella stessa direzione
che è alla base di questa risoluzione e cioè di ricercare tutte
quelle vie o fare tutte quelle azioni che portino alla pace nel
Medio Oriente.
Se invece attraverso questa volontà, o facendo apparire questa
volontà, si vuole comunque fare passare altri messaggi, allora
posso capire la posizione della Consigliera Squarzino che prima ha
annunciato di togliere la sua firma dalla risoluzione.
Se così non fosse non capirei, e lo dico, senza voler dare, come
qualcuno, delle lezioni, ripeto non capirei questo tipo di
atteggiamento, probabilmente per mia lacuna, quindi non voglio fare
nessuna accusa.
Per quanto riguarda il discorso della mancata iscrizione, voglio
sottolineare che avevamo deciso di votare a favore, come abbiamo
sempre fatto, in quanto ci pareva un atteggiamento corretto. È
inutile che il Consigliere Curtaz come al solito faccia commenti e
poi se qualcuno lo interrompe, si arrabbia, anche, quando a seguito
di affermazioni fatte in Consiglio, magari il giorno dopo va
nell'ufficio di Cottino a dirgli:
"Sì, avevi ragione, ma sai sul
momento?"
.
(commenti in Assemblea)
? È ora di smetterla con questi atteggiamenti per cui il
Consigliere Curtaz è pregato di mantenere quello stesso tipo di
atteggiamento che io ho mantenuto nel momento in cui ha lanciato le
sue pesantissime accuse, che a suo parere saranno sicuramente
giuste, ma che in realtà non lo sono.
Voglio aggiungere qualcosa di più: la proposta era stata quella
di votare le tre iscrizioni contemporaneamente e voi avevate
accettato. Dopodiché siete stati così "rusé" da approfittare della
proposta fatta da altri per esprimere posizioni diversificate
rispetto alle iscrizioni stesse. Evidentemente qualcuno pretende,
in tre, di obbligare tutti gli altri a fare ciò che questi
consiglieri pretendono fare. Allora non è questione di arroganza da
una parte o dall'altra, ma è chiaro che forse è più facile tacciare
di arroganza quando tre persone pretendono che tutti gli altri
seguano la loro opinione piuttosto che l'inverso.
Cominciamo ad avere un comportamento che sia più corretto da
parte di tutti e forse ci saranno le possibilità di portare avanti
insieme determinati problemi. Questa è la volontà.
L'altra questione di andare a fare delle differenziazioni,
evidentemente è un discorso di comodo perché è vero che non
vogliamo mischiare una legge con una risoluzione, ma è altrettanto
vero che qualcuno ha dimostrato largamente la necessità e l'urgenza
di questa iscrizione. Malgrado questo, c'era da parte di qualcuno
la volontà di non iscriverlo, per evidentemente cercare di evitare
il funzionamento dell'Amministrazione regionale, ha votato contro.
Per quanto mi riguarda dichiaro il mio voto favorevole degli
emendamenti presentati dal Consigliere Martin e voterò a favore
della mozione così emendata.
Président
La parole au Conseiller Marguerettaz.
Marguerettaz (Aut) Meno male che attorno al tavolo della pace
non siede il collega Cottino perché sennò credo che i problemi
sarebbero davvero notevoli?
(ilarità dell'Assemblea)
? al di là di questo, ho letto gli emendamenti proposti.
Rilevando le nostre difficoltà per convenire su una risoluzione di
cui sappiamo tutti benissimo l'esito che avrà? posso immaginare
quali ostacoli incontra la soluzione dei problemi mediorientali.
Pur avendo firmato la risoluzione, a me preme innanzitutto una
cosa: che di fronte alla tragedia che ha avuto questa accelerazione
degli ultimi giorni, che purtroppo tutti noi abbiamo sotto gli
occhi, in particolare l'immagine di quel bambino che si riparava
disperato dietro a suo padre e che poi purtroppo è morto, di fronte
a questa situazione a me importa che il Consiglio regionale della
Valle d'Aosta dica che è per la pace.
È questo spirito che mi fa accettare gli emendamenti che sono
stati suggeriti e anche votare la risoluzione emendata.
Ci tengo però a dire una cosa: non sono un esperto di storia,
quindi guardo al Consigliere Nicco che magari mi incenerirà,
comunque credo che, nonostante poi la storia sia stata spesso
stravolta ad arte, spesso a seconda delle convenienze delle parti
interessate, un fatto rimanga all'origine di tutta la questione, il
fatto è che c'era un popolo che abitava una terra e che
improvvisamente si è visto togliere questa terra per una decisione
presa da Stati che lo superavano.
Se alla questione del sionismo la storia ha dato una risposta
con la creazione dello Stato di Israele, alla questione palestinese
una risposta seria e soddisfacente non è ancora stata data. Questo,
pur accettando tutte le cose che sono state suggerite, credo che
comunque vada detto anche in quest'aula.
Président
Avant de donner la parole à la Conseillère
Squarzino Secondina, je précise qu'elle a déposé une indication,
inscrite au procès-verbal, comme quoi elle retire sa signature à la
présentation de la résolution.
Squarzino (PVA-cU)
Devo spiegare questo gesto, perché ho
chiesto di togliere la mia firma dalla risoluzione.
Non mi riconosco in questa risoluzione perché gli emendamenti
proposti hanno a mio avviso modificato profondamente il senso
dell'iniziativa.
L'iniziativa non è partita dalla sottoscritta e neanche dai
Consiglieri firmatari, ma è un'iniziativa che ci è stata chiesta
dal Coordinamento nazionale enti locali per la pace ed è
un'iniziativa che chiede ai consigli regionali e ai vari enti
locali di esprimere un medesimo sentire perché in questo modo
l'iniziativa degli enti locali per la pace diventi forte. Se ogni
consiglio comunale o regionale o provinciale presenta una propria
risoluzione per esprimere il proprio pensiero, va bene, ma non
rispetta più la proposta degli enti locali.
Per questo, in un modo che qualcuno ha pensato provocatorio o
incoerente, avevo detto, quando ci siamo incontrati per analizzare
la risoluzione, che tanto valeva togliere a quel punto le parole:
"Aderendo all’iniziativa promossa dal
Coordinamento Nazionale Enti Locali per la Pace"
perché questo
documento è un'altra cosa rispetto alla proposta degli enti locali
per la pace; questi fanno una scelta ben precisa, è la scelta che
ricordava anche il collega Cerise prima, cioè in questo momento il
popolo che più ha bisogno è il popolo palestinese.
Vorrei ricordare al collega Nicco che non c'è nulla di più
ingiusto che dare le stesse cose a persone che sono diverse o che
si trovano in situazioni diverse, quindi assumere un atteggiamento
equanime in questo momento, con cinquanta palestinesi morti, con
quel bambino palestinese ucciso, è non riconoscere che in questo
momento c'è qualcuno che ha di più e qualcuno che ha di meno. Il
fatto di chiedere per tutti e due le stesse cose credo che sia non
riconoscere la debolezza oggettiva di un popolo rispetto a un
altro. Questo è il motivo per cui non mi riconosco in questa
risoluzione.
Capisco anche che la pace richiede che tutti facciano un passo
indietro per riuscire a riconoscere le ragioni dell'altro, quindi
accolgo l'invito del collega Marguerettaz: questo è un altro testo
rispetto a quello per il quale mi ero mossa accogliendo la proposta
degli enti locali per la pace. Non intendo firmarlo però lo
voteremo. Non sarà quello che desideravo, però è comunque meglio
dire che si è d'accordo per la pace che non dire che può continuare
la guerra. In questo senso voteremo la risoluzione che i colleghi
Cerise, Fiou, Marguerettaz e La Torre hanno presentato.
Président
La parole au Conseiller Fiou.
Fiou (GV-DS-PSE)
Anch'io accetto la sollecitazione a
esprimere unitariamente un auspicio perché il processo di pace in
Medio Oriente vada avanti e si superi soprattutto questa fase
estremamente drammatica di scontri per cui voterò la risoluzione
anche emendata. Mi asterrò però sugli emendamenti perché ritengo
che sminuiscano la portata della mozione originaria che andava ad
individuare per questo fatto specifico, lo sottolineo,
responsabilità precise che ci sono e interventi precisi che ci sono
perché la provocazione iniziale è stata di una persona ben precisa
e perché i morti stanno tutti da un'altra parte.
Président
S'il n'y a pas d'objections, on procède à une
votation unitaire des quatre amendements présentés par le
Conseiller Martin, dont je donne la lecture:
Emendamenti 1) Sopprimere il 4° comma;
2) Nell'11° comma togliere le parole "anche in Israele";
3) Sopprimere il 12° comma;
4) Sopprimere il 10° comma.
Conseillers présents: 23
Votants: 19
Pour: 19
Abstentions: 4 (Curtaz, Ferraris, Fiou, Squarzino Secondina)
Le Conseil approuve.
Je soumets au vote la résolution dans le texte amendé:
Risoluzione Il Consiglio regionale della Valle
d’Aosta
Aderendo all’iniziativa promossa dal
Coordinamento Nazionale Enti Locali per la Pace;
Allarmato per la drammatica situazione che in questi giorni si è
venuta a creare in Palestina e in Israele;
Di fronte all’impressionante elenco di morti e
feriti e all’intensificazione degli scontri in tutto
il paese che continua a mietere giovani vittime innocenti;
In sintonia con le forti preoccupazioni espresse dai delegati
italiani che hanno partecipato alla "settimana per la pace" in
Palestina e Israele in rappresentanza di oltre centocinquanta Enti
Locali, Regioni e associazioni;
Esprime
la propria condanna per tutti i gesti provocatori intesi a
bloccare il processo di pace;
Esprime
la propria solidarietà con le famiglie delle vittime di tanta
inaudita violenza;
Denuncia
il rischio che l’escalation della violenza possa
sfociare in una nuova guerra generalizzata e incontrollabile;
Rivolge
un particolare appello al Parlamento e al Governo italiano, al
Parlamento Europeo e alla Commissione perché assumano con urgenza
tutte le possibili iniziative necessarie a fermare gli scontri e
riprendere il negoziato politico;
Ribadisce
il dovere del nostro Paese e dell’intera Europa
di avviare un’azione continua e incisiva a favore di
una rapida conclusione del processo di pace promuovendo il rispetto
degli accordi sottoscritti e delle risoluzioni delle Nazioni
Unite;
Ribadisce
il proprio sostegno a tutte le forze di pace che sono
determinate a lavorare per porre fine a questo tragico
conflitto.
Conseillers présents et votants: 23
Pour: 23
Le Conseil approuve à l'unanimité.
Avec l'examen de ce point se termine l'ordre du jour, la séance
est close.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK