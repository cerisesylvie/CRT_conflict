Consiglio Regionale della Valle d'Aosta - Oggetto del Consiglio n. 455 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 455 del 10 marzo 2004 - Resoconto
OGGETTO N. 455/XII - Futuro produttivo ed occupazionale della
"Centrale laitière S.p.A.". (Interrogazione)
Interrogazione
Appreso che nel mese in corso quasi tutti i dipendenti della
Centrale Laitière d'Aoste sono stati posti in mobilità e che alla
fine di febbraio l'ABIT dovrebbe chiudere definitivamente lo
stabilimento di Gressan;
Appreso altresì che sono arrivate in Regione proposte per
programmi d'investimento nel settore lattiero-caseario, in
riferimento all'attività svolta fino a qualche mese or sono dalla
Centrale Laitière;
Ritenuto opportuno un aggiornamento della situazione, dopo il
rifiuto della Cooperativa dei Produttori Latte e Fontina di
acquisire l'attività della Centrale;
il sottoscritto Consigliere regionale
Interroga
L'Assessore competente per sapere:
1) quali iniziative sono state assunte per trovare
un'opportunità occupazionale ai lavoratori in mobilità;
2) quale giudizio dà l'Amministrazione regionale delle
proposte di acquisizione avanzate negli ultimi tempi da parte di
soggetti che operano nel settore;
3) se, in alternativa alla chiusura definitiva, si prospetta
un futuro per l'attività della Centrale Laitière d'Aoste.
F.to: Curtaz
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Ringrazio il Consigliere Curtaz, che "a tour de
rôle", essendo lui di Gressan… ma non
sicuramente per questo motivo, perché l'argomento riveste
un'importanza forte nell'economia e nel sistema della filiera; lo
ringrazio perché mi permette di dire che vi è uno spiraglio su
questo versante, spiraglio che si è concretizzato con un
pre-accordo firmato per la cessione dell'azienda Centrale laitière
da parte di ABIT alla GDS S.r.l. di Gressan, pre-accordo che deve
essere perfezionato entro la fine del mese di marzo; dopodiché
spetta all'Amministrazione stipulare il contratto di locazione
immobiliare con la società subentrante. Questa è la notizia che
posso riferire.
In merito agli altri punti che riguardano l'attività
occupazionale, ribadisco che, assieme al collega Ferraris, abbiamo
avuto un incontro con le organizzazioni sindacali dei lavoratori
alle quali abbiamo prospettato tre ipotesi di occupazione: una
riguarda l'assunzione presso lo stabilimento di imbottigliamento
delle acque minerali di Morgex "Sorgenti Monte Bianco - Terme di
Courmayeur", che richiede una decina di maestranze; la seconda è
quella di organizzare un corso di formazione, e in parte di
aggiornamento professionale, presso il settore caseario, essendo
noto che vi è una richiesta di casari nel settore non solo della
fontina, ma anche dei formaggi freschi; la terza è la costituzione
di una cooperativa di lavoro per il settore della zootecnia,
specificatamente per la cura degli appezzamenti non coltivati.
Rispetto a queste tre proposte, i sindacati al termine
dell'incontro si sono dichiarati soddisfatti e si sono riservati di
accertare la disponibilità delle maestranze, soddisfazione che si è
espressa principalmente verso "l'ipotesi Sorgenti Monte Bianco".
Siamo in attesa di entrare nel merito delle disponibilità dei
singoli operai, dopodiché vedremo l'evolversi della situazione.
Rispetto alle ipotesi occupazionali all'interno della Centrale,
la nuova società è intenzionata ad occupare al decollo ufficiale
dell'attività 3-4 lavoratori in questa fase. È importante
sottolineare che non vi è stata interruzione di attività e che,
rispetto alla situazione di produzione della Centrale, che si
attestava sui 35 quintali/giorno, già oggi, pur in una situazione
di prolungamento dell'attività ABIT, vengono prodotti circa 50
quintali di latte.
Sono fiducioso che questo pre-accordo si possa concretizzare,
ripeto che questa fase non è di competenza dell'Amministrazione
regionale, pur avendola seguita con attenzione per tutte le ragioni
che conosciamo, le trattative sono di competenza del liquidatore di
Centrale laitière.
Presidente - La parola al Consigliere Curtaz.
Curtaz (Arc-VA) - Mi pare che la risposta dell'Assessore abbia
ancora per certi versi un sapore interlocutorio, l'Assessore ha
fatto riferimento all'apertura di uno spiraglio, è il secondo
spiraglio in questa vicenda, il primo era più consistente perché,
quando venne annunciata la possibilità di un'acquisizione - è vero
che l'Assessore mise le mani avanti come le ha messe oggi - della
Cooperativa dei produttori latte e fontina, quella sembrava una
soluzione più forte dal punto di vista industriale - come si usa
dire oggi - e quindi anche dal punto di vista occupazionale. Anche
se questa iniziativa andasse in porto, l'ottimismo mi sembrerebbe
fuori luogo, perché sono i dati che lo stesso Assessore ha fornito
ad indicarci come il problema rimane sul tavolo sotto più
profili.
L'Assessore ha parlato di una possibilità di utilizzo da parte
della società subentrante di 3-4 lavoratori. Ricordiamo che, fino
all'altro ieri, i lavoratori erano 15-16 e un altro numero di
lavoratori praticamente identico si occupava della
commercializzazione. Già oggi solo 5, o forse 4, di questi 15
lavoratori sono ancora in produzione presso ABIT, perché è vero
quello che ha detto l'Assessore: non vi è stata interruzione di
attività. Tuttavia lo stabilimento di Gressan è rimasto aperto nei
minimi termini: 10-11 lavoratori sono già in cassa integrazione. La
struttura è rimasta aperta forse anche per favorire questa fase di
passaggio dell'attività da una società all'altra.
Riguardo poi alle possibilità di alternative per i lavoratori,
quali quelle annunciate di un'occupazione presso lo stabilimento
"Sorgenti Monte Bianco" delle acque minerali di Morgex, bisogna
dire che siamo ancora a livello interlocutorio. Sarebbe peraltro
paradossale che alcuni lavoratori, oggi in difficoltà, accettassero
questa soluzione, anche gravosa sotto vari profili, di andare a
lavorare a Morgex, quando poi potrebbero derivare da un rilancio
dell'attività a Gressan nuove possibilità occupazionali. Questo
sarebbe rischioso sotto più profili, anche sotto quello della
professionalità, perché persone che hanno lavorato per anni nella
Centrale sono in grado meglio di altre di lavorare al suo interno.
Questo è un punto molto delicato, di cui bisognerebbe tenere conto
quando si parla di queste cose.
Rimangono - penso che l'Assessore me ne darà atto - in piedi due
problemi che l'Amministrazione dovrà risolvere, indipendentemente
dal problema occupazionale, che, a mio giudizio, in questo momento
è più importante. Il primo problema è quello dell'utilizzo della
struttura immobiliare, cioè di quell'immobile enorme; se poi mi si
dice che la GDS lavorerà con 3-4
dipendenti…
(interruzione dell'Assessore Vicquéry, fuori
microfono)
… d'accordo, dico "almeno". In ogni
caso, almeno i 9/10 dello stabilimento rimarranno inutilizzati,
quindi spetterà alla Regione fare delle proposte: o affittare
l'intero edificio alla GDS e poi consentire dei subaffitti, oppure
scorporare questo immobile in più locali da adibire ad attività
diverse, quindi da affittare a soggetti diversi conseguentemente.
Questo è un problema che l'Amministrazione si dovrà porre.
Il terzo e ultimo problema - che abbiamo già sollecitato più
volte in questa sede - è quello di una filiera produttiva del latte
da consumo domestico in Valle d'Aosta. Immaginiamo che anche questa
soluzione non risolverà questo problema di riequilibrare la
lavorazione del latte in modo da destinare una quota di latte dalla
trasformazione in prodotto caseario in latte da consumo domestico.
Questo è un tema sul quale il Governo regionale farebbe bene a
riflettere e a prendere provvedimenti adeguati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK