Consiglio Regionale della Valle d'Aosta - Oggetto del Consiglio n. 1181 del 29 gennaio 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1181 del 29 gennaio 2020 - Resoconto
OGGETTO N. 1181/XV - Continuazione della trattazione
congiunta delle Relazioni della Sezione regionale di controllo
della Corte dei conti, del DEFR per il triennio 2020-2022, del DL
n. 45 (Legge di stabilità regionale per il triennio 2020/2022), del
DL n. 46 (Bilancio di previsione della Regione autonoma Valle
d'Aosta per il triennio 2020/2022) e del DL n. 47 (Disposizioni
collegate alla legge di stabilità regionale per il triennio
2020/2022). (Approvazione di cinque ordini del giorno. Reiezione di
due ordini del giorno. Ritiro di un ordine del giorno)
Farcoz
(Président) -
À la présence de 32
conseillers je déclare ouverte la séance. La parole au collègue
Manfrin.
Manfrin (LEGA VDA)
- Mi scusi, Presidente, solo per
chiedere una breve sospensione.
Presidente -
Sospensione concessa.
La seduta è sospesa dalle ore 09:09 alle ore 10:25
Dalle ore 10:25 assume la Presidenza la presidente
Rini.
Rini
(Presidente) -
Possiamo riprendere i lavori,
colleghi, e passare alla trattazione degli ordini del giorno.
Ordine del giorno numero 1: qualcuno vuole illustrarlo? Collega
Mossa, prego.
Mossa (M5S)
- Mi scuso in anticipo per la qualità del mio
intervento, ma sono influenzato e faccio veramente fatica a
parlare. Parliamo di turismo, questo settore, che dovrebbe essere
la punta di diamante della nostra regione e che, se adeguatamente
sostenuto economicamente, potrebbe produrre un rilevante tornaconto
che poi andrebbe ad arricchire di riflesso anche le nostre casse
regionali. Proponiamo con questo ordine del giorno un indirizzo
politico, affinché il Governo regionale possa reperire maggiori
risorse da investire negli
educational
dei
tour
operator
e in operazioni di
co-marketing
e
marketing
diretto e investimenti anche in campagne
pubblicitarie che promuovano il turismo della nostra regione in
tutte le stagioni, così come fanno, ad esempio, i cugini del
Trentino che sono sempre in TV.
Riteniamo che promuovere il turismo solo per determinate
stagioni sia molto limitativo rispetto alle potenzialità che la
nostra regione potrebbe offrire, e ritengo triste che strutture
alberghiere e altre strutture ricettive e attrattive siano
costrette a chiudere i battenti in determinati periodi dell'anno
per scarso afflusso turistico. Promuovere il turismo e le nostre
peculiarità, non solo paesaggistiche, in tutte le stagioni
dell'anno potrebbe rimettere in moto l'economia e ne potremmo
beneficiare tutti. Dico solo: pensateci.
Non indichiamo con questo ordine del giorno né l'importo da
investire e nemmeno da dove attingere queste risorse, in modo tale
che il Governo possa avere più ampio margine d'azione possibile.
Quello che invece chiediamo è l'attuazione di un indirizzo politico
che vada in questa direzione. Se il Governo regionale ritiene che
le risorse già destinate per questo settore siano sufficienti per
promuovere tutte le nostre peculiarità naturalistiche, sportive,
culturali, di benessere ed enogastronomiche in tutte le stagioni e
ritiene che la risposta sinora ottenuta da queste promozioni sia
adeguata alle reali potenzialità che la nostra regione potrebbe
esprimere in termini di attrattività turistica, allora può
tranquillamente cestinare questa proposta, perché purtroppo le
nostre visioni sono diametralmente opposte.
Presidente -
La parola al presidente Testolin.
Testolin
(UV)
- Intervengo per fare due brevi
riflessioni in merito a un ordine del giorno che nel suo complesso
è assolutamente condivisibile. Mi permetto solo di fare due piccole
precisazioni. Sono state nel tempo attivate tutta una serie di
iniziative per la destagionalizzazione delle attività di
valorizzazione del nostro territorio, per allungare i periodi di
fruibilità e di messa a disposizione delle opportunità alternative
agli sport invernali o al periodo squisitamente estivo, vedi le
iniziative e le risorse che sono state investite giustamente
guardando al futuro sui beni culturali, che hanno aumentato fin
oltre i 500 mila visitatori in quest'anno le visite ai nostri
castelli, alle nostre mostre, ai nostri siti archeologici. Così
anche su investimenti che arrivano da lontano, tipo la bassa via,
che serve per avvicinare a un discorso di fruibilità del nostro
territorio nei periodi anche di media stagione, quindi primavera e
autunno, con delle iniziative di promozione mirate.
Oggi una presa di posizione generica come questa può avere un
senso, ma va valutata, a nostro avviso, anche nell'ottica di quelle
che saranno le risultanze di questo bilancio e di quelle che
saranno le possibilità poi di intervenire a bocce ferme con le
risorse a disposizione. Quindi noi, pur approvando le linee di
indirizzo, ci riserviamo per correttezza anche amministrativa di
rivedere questo tipo di impegno alla luce di quelle che saranno le
risorse veramente a disposizione del settore. L'impegno è
assolutamente quello di verificare puntualmente, su tutte le varie
iniziative culturali, di valorizzazione del patrimonio
enogastronomico, di valorizzazione degli aspetti ambientali, quelle
che potranno essere le risorse e dovranno, più che potranno, essere
rimpinguate o aumentate alla luce di una situazione più definita.
Quindi, per quanto riguarda il Governo e i gruppi che
rappresentiamo, sarà questo un voto di astensione.
Presidente -
La parola al collega Restano.
Restano (GM)
- Per quanto ci riguarda, come peraltro già
anticipato dal Presidente, questo ordine del giorno è
condivisibile. Mi preme però sottolineare come nel corso
dell'ultimo bilancio le risorse a disposizione della promozione
siano sensibilmente aumentate. Nel corso dell'ultimo decennio ci
siamo trovati di fronte a dei bilanci che, a causa della crisi e ad
altro genere di scelte, hanno visto queste risorse notevolmente
diminuire, ma si parla di milioni e milioni di euro. Questo
trend
nell'ultimo anno è stato invertito grazie
all'intervento di tutti. A nostro modo di vedere e però necessario
fare un ragionamento un pochino più ampio e diverso, vale a dire
effettuare alcune valutazioni. È vero che in questo momento
l'afflusso di turisti, soprattutto mi sembra quelli di prossimità,
se non sbaglio, è aumentato notevolmente: prima eravamo indirizzati
al 50 percento, con i dati in nostro possesso. Probabilmente si è
lavorato sul turismo di prossimità, mentre oggi forse bisognerebbe
anche orientarsi su un altro tipo di promozione che riguarda più i
paesi europei o del Nord Europa. Però per fare valutazioni di
questo genere bisogna fare degli approfondimenti, per poter capire
e anche per addivenire a quelle che sono le risorse necessarie,
serve un confronto con i nostri esperti, con gli uffici.
Apprezzando quello che viene proposto, anche noi riteniamo
necessario per il futuro governo effettuare degli approfondimenti e
poi, nel corso della prima variazione o assestamento di bilancio,
definire le strategie, perché farlo senza avere una strategia,
senza avere degli obiettivi precisi forse potrebbe portarci a
commettere degli errori, aggiungo, già commessi in passato.
Presidente -
Se non ci sono altre richieste di
intervento, possiamo mettere in votazione l'ordine del giorno. La
votazione è aperta.
Esito della votazione:
Presenti: 33
Votanti           
: 6
Favorevoli: 6
Astenuti: 27 (Aggravi, Baccega, Barocco, Bertschy, Certan,
Chatrian, Cognetta, Daudry, Distort, Farcoz, Favre, Ferrero,
Gerandin, Lavevaz, Luboz, Lucianaz, Manfrin, Marquis, Marzi,
Morelli, Nogara, Peinetti, Pulz, Restano, Rini, Testolin,
Trione).
Il Consiglio non approva.
Ordine del giorno numero 2. Collega Mossa, per l'illustrazione,
prego.
Mossa (M5S)
- Prima di entrare nel merito dell'ordine del
giorno vorrei raccontarvi una breve storia, affinché la morale
possa defibrillare, visto l'argomento, la coscienza di ognuno di
noi. È tratta da un articolo di cronaca dell'anno scorso,
pubblicato da un giornale locale. "Un uomo di 49 anni è andato in
arresto cardiaco durante una partita, dopo essere uscito dal campo
di calcio. Lo hanno salvato il DAE e il massaggio cardiaco. Il
racconto di un pomeriggio di grande paura. Purtroppo, la maggior
parte delle persone si accorge dell'importanza delle normative,
della formazione e della prevenzione solamente quando la presenza
di un defibrillatore semiautomatico esterno salva la vita a una
persona. Grazie alla presenza di un defibrillatore DAE e di
personale adeguatamente formato anche ieri un uomo è stato salvato
da un arresto cardiaco. Il tutto è successo a Mezzana di Somma
Lombardo. Nel corso di una partita di calcio del campionato di
Serie A2 un giocatore di 49 anni è stato colto da un malore dopo
essere uscito dal terreno di gioco. Era seduto in panchina accanto
a un suo compagno, quando all'improvviso si è accasciato al suolo
tremando. Immediatamente l'allenatore e i dirigenti della società
hanno intuito la gravità della situazione e hanno chiamato il 112.
Nel frattempo, è stato chiamato in soccorso l'addetto al
defibrillatore che ha subito predisposto l'apparecchiatura presente
in loco. Il calciatore è stato posizionato a terra a pancia sopra
ed è stato collegato attraverso gli elettrodi al defibrillatore
semiautomatico esterno dell'impianto sportivo. Dopo aver effettuato
un elettrocardiogramma, il dispositivo ha indicato la necessità di
erogare una scarica elettrica al cuore del paziente. Una volta
premuto il pulsante di shock il giocatore ha ripreso conoscenza.
L'ambulanza è giunta sul posto nel giro di quindici minuti. L'uomo
è stato quindi trasportato in ospedale a Legnano, dove è stato
ricoverato nel reparto di unità coronarica in terapia intensiva. Al
suo fianco la moglie e i due figli, oltre l'appoggio dei tanti
amici e compagni di squadra che non dimenticheranno mai quei
momenti di paura. Dichiarano che a salvarlo sono stati il
defibrillatore e il massaggio cardiaco. Oggi abbiamo capito quanto
sia importante avere un DAE sempre a portata di mano e quanto sia
importante saperlo usare. Fortunatamente questa volta è andata bene
e il cuore del nostro compagno ha ripreso a battere. La differenza
tra la vita e la morte la si deve a uno strumento fondamentale che
è stato molto discusso dalle società, ma che oggi ha salvato la
vita a un nostro fratello. Il defibrillatore è indispensabile
insieme a un'adeguata formazione degli addetti al primo soccorso.
Non bisogna prendere con sufficienza questi corsi e soprattutto
occorre sempre tenere a portata di mano il defibrillatore".
Ho citato questo articolo, ma ne potrei citare decine, centinaia
o forse migliaia in tutto il mondo simile a questo. Con questo
ordine del giorno chiediamo che almeno tutte le strutture sanitarie
della nostra regione siano dotate di defibrillatore semiautomatico
esterno, fondamentale negli interventi di primo soccorso, perché in
molti casi la presenza di questo dispositivo ha permesso di salvare
delle vite umane. Riteniamo che sia importante diffonderlo in tutti
gli ambienti, esattamente così come avviene per gli estintori.
Facciamo questa proposta perché siamo venuti a conoscenza che il
consultorio di Pont Suaz, ad esempio, nonostante abbia un bacino di
utenti considerevole, ne è ancora sprovvisto. Questo crea il
presupposto per ipotizzare che non sia la sola struttura sanitaria
della nostra regione a essere sprovvista di tale dispositivo.
La cosa più assurda, che stento ancora credere, è che quando ho
chiamato il consultorio per chiedere come mai fosse ancora
sprovvista di defibrillatore, mi hanno risposto che avevano già
fatto la richiesta per averne uno e che la risposta da parte
dell'amministrazione è stata che la farmacia limitrofa alla
struttura ne aveva uno all'interno e potevano beneficiare di
quello. Ora, per carità, io non auguro il male a nessuno, ma nel
caso che ai nostri parenti, vostri parenti o amici, conoscenti o
addirittura noi stessi dovesse capitare di avere un arresto
cardiaco nei pressi di quella struttura, spero che questo avvenga
negli orari di apertura della farmacia, che di fatto è un esercizio
commerciale e deve rispettare degli orari, o al massimo avvenga nei
giorni in cui questa è di turno. Diversamente, quello che resta
come alternativa è una bella preghiera nella speranza che i
soccorsi ospedalieri sopraggiungano in tempi record. Per questi
motivi impegniamo la Giunta regionale a dotare con estrema urgenza
tutte le strutture sanitarie della nostra regione di questi
fondamentali dispositivi.
Presidente -
Per la risposta la parola all'assessore
Baccega.
Baccega
(UV)
- Ringrazio il collega Mossa per
l'ordine del giorno, in quanto è previsto un piano di acquisto di
defibrillatori che saranno ulteriormente distribuiti dove non ci
sono. Io le chiederei di togliere la parola "urgentemente", perché
dobbiamo approvare questo bilancio, ammesso che lo si approvi,
dobbiamo dare gli indirizzi e trasferire il bilancio alla azienda
USL che deve predisporre la gara d'appalto, perché non è che ne
deve comprare uno, ne deve comprare un certo numero. Quindi,
emendandolo noi approviamo certamente questo ordine del giorno, che
mi sembra di buon senso anche sulla base delle considerazioni che
lei ha fatto. Sicuramente ascolteremo e daremo indirizzo in questo
senso, anzi lo abbiamo già dato.
Presidente -
La parola al collega Mossa.
Mossa (M5S)
- Assessore, la medicina d'urgenza presuppone
anche l'urgenza, però questo è meglio di niente. Accettiamo
l'emendamento proposto al Governo.
Presidente -
Votiamo quindi l'ordine del giorno emendato.
La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Passiamo all'ordine del giorno numero 3. Per l'illustrazione, la
parola al collega Vesan.
Vesan
(M5S)
- Questo è un ordine del giorno che
era già stato presentato l'anno scorso. Non era stato accolto, se
non con una dichiarazione di disponibilità di massima a venire
incontro a questa esigenza. Purtroppo, non ha avuto riscontro e
quindi siamo adesso a riproporlo. Nella fattispecie, è relativo
alla possibilità di concedere una contribuzione regionale a tutte
le associazioni che si occupano di corsi per la terza età in Valle
D'Aosta.
In questo momento esiste una cooperativa culturale regionale,
l'Università Valdostana della Terza età, nel capoluogo regionale,
che da ben trentacinque anni, con apposita legge regionale, riceve
un finanziamento da parte della Regione. Questa cooperativa ha 540
iscritti che partecipano a una trentina di corsi, a seconda della
proposta annuale, sempre però nel capoluogo regionale. Sul
territorio valdostano tuttavia operano da almeno diciotto anni,
quindi da tantissimo tempo, anche altre due associazioni
socioculturali con la medesima finalità. Una è la Uni3 di
Châtillon, che ha 284 iscritti e organizza tra venti e venticinque
corsi all'anno, e l'altra è l'associazione Amici della terza età di
Pont-Saint-Martin, che organizza solo sette-otto corsi, ma che
vedono comunque 300 partecipanti. Sono ordini di grandezza molto
simili a quelli che ci sono nel capoluogo regionale, a
dimostrazione del fatto che, soprattutto per le persone anziane, è
importante avere un'offerta vicino a casa che permetta loro di
partecipare assiduamente. I corsi organizzati da queste due
associazioni non godono di nessun contributo da parte
dell'Amministrazione regionale e vivono solo grazie al volontariato
dell'organizzazione, all'azione di volontariato di grande
contenimento dei costi da parte dei docenti e alle quote di
iscrizione ai corsi che sono inevitabilmente, essendo un'attività
di interesse sociale, piuttosto basse.
Sulla scorta di questo, la nostra richiesta era quella di poter,
anche con un importo decisamente ridotto rispetto a quello dato
alla cooperativa di Aosta, riconoscere questa attività di
volontariato con un contributo finanziario, che naturalmente possa
permettere loro di incrementare la loro attività, ma che sia anche
un forte segnale da parte della pubblica amministrazione di
riconoscimento della validità e del valore del loro operato.
Prendiamo in considerazione il fatto che ogni volta che una persona
anziana continua a dedicare del suo tempo al proprio accrescimento
culturale, questo permette a loro di ritardare quello che è un
inevitabile degrado e al tempo stesso, anche da un punto di vista
economico, di contenere sensibilmente i costi sanitari a carico
della collettività per il loro sostegno e la loro assistenza, oltre
a permettere a tutte queste persone una vita personale e sociale
decisamente di qualità superiore. Quindi noi chiedevamo questa
disponibilità.
Da una verifica immediata con la maggioranza abbiamo visto che
esiste una certa disponibilità a venire incontro a questa proposta
e quindi confidiamo che, magari con modificazioni sulle tempistiche
o su quant'altro, si voglia prendere in considerazione questa
disponibilità. Stiamo parlando di un ordine di grandezza veramente
minimo. Io ritengo che se si volesse venire incontro con una cifra
di un ammontare di 5000 euro annuale, complessivo per entrambe le
associazioni, si potrebbe già fare un consistente aiuto con risorse
regionali in realtà limitatissime.
Presidente -
La parola all'assessore Certan.
Certan
(AV)
- Accogliamo questo ordine del giorno.
Già lo scorso anno avevamo detto che eravamo disponibili a fare
tutte le valutazioni. In realtà sono stati fatti alcuni
approfondimenti, ma non ancora la mappatura completa. L'impegno di
farlo e di avviare questo percorso c'è. Chiediamo solo di allungare
a "entro 240 giorni", anche perché in questo momento il Governo
regionale è in ordinaria amministrazione e non si ha alcuna
certezza. Quindi chiediamo solo di emendare l'inciso "entro 120
giorni": toglierlo o mettere almeno 240 giorni; poi lo
accogliamo.
Non entro nel merito di tutto il discorso che ha fatto.
Condividiamo l'importanza e il valore di queste attività
socioculturali e di queste associazioni.
Presidente -
La parola al collega Vesan.
Vesan
(M5S)
- Non è un problema inserire 240
giorni invece di 120 giorni. Ci rendiamo perfettamente conto che
gli ordini del giorno presentati in questa sede e con il Consiglio
regionale in queste condizioni finiscono per essere sostanzialmente
atti di indirizzo, quindi in realtà non sarà questa scadenza a
cambiare le cose. Potrebbe essere utile approvare entro l'estate,
perché poi i corsi partono in autunno, questo tipo di iniziativa,
quindi se vogliamo mettere 240 giorni invece di 120 giorni per noi
va bene, accogliamo la proposta. Quello che ci preme di più è una
dichiarazione di volontà di voler andare in questa direzione, anche
se rimarrà nel cassetto, anche se non sarà attuato da questa
maggioranza.
Presidente -
Possiamo mettere in votazione l'ordine del
giorno modificato. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
Passiamo all'esame dell'ordine del giorno numero 4. Prima
dell'illustrazione credo che ci sia una richiesta da parte della
collega Morelli, prego.
Morelli (AV)
- Come maggioranza abbiamo analizzato questo
ordine del giorno, che tocca temi molto importanti, ma anche
questioni molto complesse. Quindi, in questo senso vorremmo
proporre al Consiglio una sospensione per una riunione della
Conferenza dei Capigruppo, in modo da potersi confrontare con i
tecnici e capire, per quanto possibile, i termini della questione e
le ricadute eventuali.
Presidente -
Va bene, una breve sospensione. Chiediamo
quindi una riunione della Conferenza dei Capigruppo, allargata a
chi è interessato, vista la delicatezza del tema. Chiedo ai tecnici
competenti se possono essere convocati per riunione dei
capigruppo.
La seduta è sospesa dalle ore 10:50 alle ore 11:41.
Dalle ore 11:41 assume la Presidenza il vicepresidente
Distort.
Distort
(Presidente) -
Colleghi, riprendiamo i
lavori dopo la sospensione di approfondimento. Siamo all'esame
dell'ordine del giorno numero 4. Per l'esposizione, la parola alla
proponente, la presidente Rini.
Rini
(PNV-AC-FV)
- Grazie colleghi, intanto
scusateci per la sospensione, che però è stata credo molto utile
per i partecipanti, i capigruppo ma anche per i colleghi che hanno
voluto partecipare; ringrazio i tecnici che hanno voluto fornirci
qualche elemento in più. È un tema molto delicato, che può essere
anche di difficile comprensione, perché molto molto delicato e
molto settoriale e richiede una conoscenza approfondita di una
tematica sicuramente complessa.
Da cosa nasce questo ordine del giorno? Da una tematica che
sicuramente da molti anni forma l'oggetto di diverse discussioni
nel merito. Ultimamente si è posto ancora più l'accento su questa
tematica. Io credo che viviamo in un momento in cui le istituzioni
paiono essere sempre più distanti dai cittadini e sono
profondamente convinta che ci sia una sola strada per riavvicinare
anche la popolazione, la cittadinanza alla politica, quindi alla
decisione nel merito di quelle scelte che impattano quotidianamente
tutti i nostri settori, e sia quella di ridare fiducia e la fiducia
si conquista con la trasparenza. Per questo io credo che dobbiamo
davvero tornare ognuno con il proprio ruolo, nel rispetto dei ruoli
di tutti, senza vedere nessuno con ostilità, ma con spirito di
estrema collaborazione. Spero che davvero si possano fare dei passi
in avanti anche in questo.
Ovviamente, senza la fiducia nelle istituzioni il futuro di una
comunità non può che rimanere un futuro incerto. Questo ordine del
giorno voleva proprio andare a comporre un altro tassellino in
questo percorso che, come ci hanno anche appena spiegato i tecnici,
è già stato avviato da tempo. La nostra Regione, infatti, è a oggi
ancora non dotata del giudizio di parificazione del rendiconto
regionale. Io credo che questo strumento - questo però è un
pensiero mio, poi ognuno avrà modo di esprimersi nel merito e poi
ci sarà la sede opportuna, che sarà quella della Commissione
consiliare, per entrare nel merito - io credo che il giudizio di
parificazione del rendiconto sia un qualcosa di importante, uno
strumento che può fornire anche a chi amministra una garanzia in
più, quel famoso concetto di trasparenza a cui facevo riferimento
prima. Il che non vuol dire che chi ha agito prima non abbia agito
in trasparenza perché in mancanza di questo, ma è uno strumento
ulteriore. È uno strumento ulteriore che hanno tutte le altre
regioni, questo va ricordato. Mi hanno sottolineato che non sempre
le differenze sono anomalie, io invece politicamente in questo caso
la giudico un'anomalia che, secondo me, andrebbe sanata, perché
potrebbe davvero aiutare anche a ricreare quella giusta fiducia e
quella giusta collaborazione tra enti e organismi diversi. Credo
che ci siano stati anche diversi appelli da parte di chi nel tempo
ha ricoperto il ruolo di Procuratore. L'ultimo appello è del
procuratore Atelli del 7 di gennaio dove, appunto, sollecitava la
presa di posizione in merito, perché segnalava questo vuoto che ci
rende un'anomalia su scala nazionale ed è il riferimento a cui io
facevo prima.
Con questo ordine del giorno, si pongono i riflettori su un tema
che credo sia
à la une
, che sia giusto affrontare, senza
nessun preconcetto da parte di nessuno, nelle sedi opportune.
Segnalo che rispetto al testo che avevo presentato abbiamo portato
delle modifiche, così come condiviso nella Conferenza dei
Capigruppo, separando l'impegno in due diverse disposizioni: la
prima, impegnando la Commissione consiliare competente ad
approfondire la successiva approvazione o comunque l'iter che
potrebbe portare all'approvazione di una norma di attuazione,
appunto con la commissione paritetica; il secondo impegnativo è
rivolto al Governo regionale e riguarda invece quel percorso che è
già stato avviato, ma che deve trovare una sua conclusione, che è
quello della pubblicazione in Gazzetta ufficiale del decreto
legislativo in materia di istituzione di un collegio dei revisori
dei conti. Anche questo è stato sicuramente un grande passo in
avanti in questa materia, un grande momento di ausilio e di
supporto dato e fornito ai decisori politici. Sono segnali
positivi, sono segnali che sicuramente sapranno fare bene alla
nostra comunità e, appunto, a chi sarà chiamato in futuro anche a
compiere scelte decisionali.
Presidente -
La parola al collega Aggravi.
Aggravi (LEGA VDA)
- Quando ebbi l'onore di ricoprire il
ruolo di assessore alle finanze, la prima cosa che dissi era che a
questa Regione mancava un collegio dei revisori. Questo Consiglio
tutto insieme, se non erro, votò e diede l'ok a una proposta di
norma di attuazione molto importante che, giustamente, come ricorda
questo ordine del giorno, deve poi avere una conseguenza normativa.
Credo che sia importante per due motivazioni principali, non tanto
perché ci mette in linea con gli altri, perché io amo sempre
pensare che siamo diversi dagli altri in tutto e comunque,
giustamente sempre seguendo le regole, per carità di Dio. Ma la
presenza di un collegio di revisori, al di là di portare il
controllo, certifica e dà una certezza maggiore dell'attività che
fanno gli uffici e quindi dà un giudizio sicuramente più forte
della sicurezza dei nostri conti, soprattutto dal punto di vista
del rispetto delle norme. Però credo altrettanto che bisogna sempre
muoversi con dei piedi di piombo e
bien
doucement
,
perché quando si trattano tematiche di questo tipo si vanno a
toccare dei principi fondamentali che riguardano noi tutti e che
riguarderanno le future generazioni.
Quando tocchiamo dei principi di autonomia, dei principi di base
- la nostra Costituzione: prima di tutto il nostro Statuto speciale
e poi giustamente a pari grado quella dello Stato italiano - è bene
stare molto attenti, è bene approfondire, come è avvenuto;
ringrazio i tecnici della disponibilità immediata che hanno dato e
che ci ha permesso di approfondire un tema che ha comunque la
necessità di essere sondato maggiormente. Quindi, con favore
apriamo alla proposta di modifica di portare in I Commissione, che
è la sede deputata per fare degli approfondimenti maggiori. Ricordo
anche che oggi purtroppo abbiamo un Governo che ha delle difficoltà
dal punto di vista della continuazione e una Commissione paritetica
che è comunque monca, quindi sono due situazioni che in parte
limitano l'agire. Ma prima di dare delle indicazioni, prima di
procedere è bene che l'istituzione Regione faccia la sua
valutazione, che la Commissione faccia i suoi passaggi, che i
tecnici ci permettano di comprendere bene.
La priorità assoluta in questo momento è l'istituzione del
collegio dei revisori: è in attuazione con la legge e il percorso è
partito. Sul passaggio successivo è bene fare degli
approfondimenti, perché quando si toccano i principi fondamentali
dell'autonomia, nel bene e nel male, è bene fare gli
approfondimenti necessari. Poi sicuramente dobbiamo seguire, non
soltanto in questo caso e non soltanto da parte di una magistratura
che comunque ha un'attività molto intensa nei confronti
dell'Amministrazione, perché è la magistratura di riferimento per
quello che sono gli atti amministrativi, ma dobbiamo seguire non
soltanto a parole le indicazioni che giustamente altre realtà e
altri Palazzi ci danno: sempre, io direi, e vorrei sottolineare il
"sempre", perché anche il
timing
è molto importante. Quindi
con favore apprendiamo le modifiche proposte all'impegnativa,
speriamo che questo approfondimento venga fatto e che soprattutto
finalmente questa regione possa dotarsi di un collegio dei revisori
di cui ha estrema necessità.
Presidente -
Chiede la parola la collega Morelli,
prego.
Morelli (AV)
- Per ribadire quanto già affermato dal
collega Aggravi. Credo che tutto il Consiglio regionale abbia
condiviso la necessità dell'istituzione di un collegio dei revisori
dei conti: la norma è andata avanti in modo celere e con
l'approvazione da parte di tutti. Quindi, giustamente l'impegno di
questo ordine del giorno prevede la prosecuzione del percorso,
prosecuzione che è scontata ed è naturale, ma che giustamente noi
vogliamo ribadire impegnando il Governo regionale a presentare al
più presto il disegno di legge, per rendere poi effettiva la norma
di attuazione sull'istituzione del collegio dei revisori dei
conti.
Tutti abbiamo vissuto, quasi tutti, in tanti abbiamo vissuto
l'esperienza di essere revisori senza averne le effettive
competenze e quindi giustamente è bene che questo organo venga
istituito, perché possa svolgere con cognizione di causa il suo
ruolo.
Per quanto riguarda la questione del giudizio di parifica, è una
questione estremamente complessa e delicata su cui vanno fatti gli
opportuni approfondimenti. Il fatto che la nostra regione non
l'abbia ancora adottata, rispetto alle altre regioni, è dato, noi
crediamo, proprio dalla specificità della nostra regione; non
sempre le differenze e le specificità sono delle anomalie. Spesso
nella storia le caratteristiche, le peculiarità della Valle d'Aosta
sono state considerate delle anomalie da cancellare. Riteniamo che
vada fatto un percorso di approfondimento, perché giustamente le
prerogative della nostra autonomia non vengano marginalizzate.
Pertanto, siamo d'accordo sulla modifica che viene fatta
all'impegno di questo ordine del giorno, che prevede l'impegno da
parte della Commissione competente di fare gli opportuni
approfondimenti.
Presidente -
Ha chiesto la parola la collega Pulz,
prego.
Pulz
(ADU VDA)
- Noi viviamo questo futuro
giudizio di parifica della Corte dei Conti davanti al Procuratore
assolutamente come un momento di garanzia e per nulla come un
limite. Anzi, speriamo che l'iter non sia troppo lungo, visto che
siamo in netto ritardo rispetto alle altre regioni a statuto
speciale. Ben venga anche che la magistratura contabile aggiunga
giudizi di legittimità, di costituzionalità sulle norme regionali
che generano spesa. In questa situazione di caos, direi anche di
agonia della politica regionale, noi vediamo con grande favore
qualsiasi garanzia, anche se purtroppo - mi è capitato più volte di
sentirlo dire - in Valle D'Aosta alcuni vivono questi interventi
esterni come ingerenze, quasi come invasioni di campo da parte
dello Stato. Noi troviamo invece pericolosa quella visione e
crediamo che siano per la Valle d'Aosta, in questo momento
difficilissimo, come dei salvagenti a cui aggrapparsi, perché
essere autonomi grazie allo statuto speciale torni a voler dire
essere migliori e non anomali, nel senso di peggiori rispetto alle
regioni ordinarie.
Con lo stesso favore vediamo la prossima istituzione di un
collegio di revisori dei conti esterno e anzi,
en passant
,
devo dire che è stato il mio primissimo motivo di stupore entrando
in questo Consiglio lo scoprire che quel difficile ruolo fosse
affidato ad alcuni fra di noi consiglieri, nella fattispecie a chi
purtroppo poi è finito agli arresti domiciliari. Nel mio precedente
lavoro alla direzione dell'Istituto storico della Resistenza avevo
infatti colto tutta l'importanza del collegio dei revisori dei
conti e lì si parlava di un bilancio di 70 mila euro annuali, non
certo di un 1 miliardo e 600 mila euro o simili.
Per concludere velocemente, credo che abbia detto molto bene la
Presidente: la fiducia nelle istituzioni si riconquista con la
trasparenza. ADU VDA quindi è assolutamente a favore.
Presidente -
Ha chiesto la parola il collega Marzi,
prego.
Marzi (SA)
- Io trovo sempre che ogni occasione di
confronto e di verifica sia un'occasione che vada colta in maniera
assolutamente positiva, per cui ringrazio assolutamente la
Presidente del Consiglio, nonché proponente di questo ordine del
giorno, per averci dato l'occasione sia di avere un momento di
confronto sia allo stesso tempo per la mediazione proposta, quindi
di conseguenza sono assolutamente lieto di poter contribuire col
mio voto ad addivenire a un punto di contatto sulla mediazione
proposta.
Ritengo però altresì che sia sempre occasione, a differenza di
quanto appena espresso, di presentare anche un modello che si
percepisce e che si ha al proprio interno rispetto a tutta una
serie di tematiche. A mio modesto avviso, quello che dobbiamo
sempre cercare di smarcare - questi due giorni ne sono un esempio e
l'approccio a questo ordine del giorno deve esserlo altrettanto - è
di inserire determinati tipi di processi in un percorso logico -
ringrazio, ad esempio, il collega Aggravi per aver presentato un
processo tecnico che vede nella collegio dei revisori un passaggio
antecedente a delle valutazioni, come il punto 1 emendato
dell'attuale ordine del giorno - e, allo stesso tempo, ritengo che
sia corretto inserirlo in un modello di società. A mio modesto
avviso, e mi richiamo a quanto espresso, ad esempio, dalla collega
Pulz, il concetto di autonomia, quella che noi definiamo
amministrativa e politica, nasce in Italia guarda caso proprio
all'interno di quelle che oggi sono regioni a statuto speciale, ed
è un momento di confronto tra la periferia e lo Stato. Questo
momento di confronto deve essere paritetico e deve avere lo stesso
tipo di dignità. Per cui poi, anche nel rapporto che la periferia e
lo Stato devono avere tra loro, oppure i poteri che costituiscono
lo Stato stesso devono avere tra di loro, deve essere un momento
volto non a fare delle azioni che dall'alto si rivolgono al basso,
ma dal basso si rivolgono all'alto. Quindi, ogni momento di
confronto, anche su tematiche come queste, deve avere come primario
obiettivo quello di unire dei puntini e di trovare delle soluzioni,
invece che di andare cercando uno scarico di responsabilità.
Facciamo un esempio classico, che spesso viene analizzato da un
punto di vista finanziario. Spesso ci viene detto che siamo piccoli
e quindi di conseguenza che ci trinceriamo dietro il concetto di
autonomia. Chi smarca questo principio, oltre a smarcare dei
principi conseguenti di natura finanziaria, che sono quelli dei
costi invece che dei fabbisogni e delle necessità, quindi si
ragiona di
asset
allocation
invece che di
need
allocation
. Se si smarcano questo genere di principi, si
arriva poi anche al fatto che conseguentemente e in maniera logica
arriverà il momento in cui ci diranno che, essendo così pochi, non
abbiamo ragione d'essere. Quindi mai, mai, mai permettere di
arrivare a questo, ma fermarsi sempre prima! Sempre prima in
termini logici, in termini di modello. Quindi essere proponenti:
cercare di spiegare perché noi la vediamo in una determinata
maniera, rispettando chi è al nostro stesso livello. Quindi,
secondo me, è assolutamente necessario leggere anche queste
occasioni di confronto, di verifica, di adeguamento come
un'occasione per arricchire il tavolo e portare la propria
specificità, che in questo momento è quella di essere l'unica
regione a non avere ancora quanto previsto da questo ordine del
giorno, al tavolo per trovare una soluzione condivisa. Ecco che
quindi, secondo me, in questo momento si è contemporaneamente
riusciti a fare due cose: uno, aprire un momento di confronto e di
dibattito; due, vivere in maniera positiva il fatto che in termini
di specificità e di rispetto di quello che siamo non siamo ancora
come gli altri.
Presidente -
Ha chiesto la parola il collega Ferrero,
prego.
Ferrero (VDALIBRA)
- Premesso che per noi di VDALIBRA il
ruolo della Corte dei Conti come baluardo di difesa della legalità
a livello contabile è un ruolo assolutamente indispensabile, su
questa questione raccomandiamo veramente un'attenzione in una
materia che, ce l'hanno detto gli esperti, è ancora per certi versi
fumosa. C'è una giurisprudenza che non è ben consolidata. Andiamo a
toccare comunque una questione che ci riguarda direttamente e
riguarda un controllo diretto sul bilancio regionale, di
conseguenza assolutamente indispensabile è un approfondimento, ma
un approfondimento veramente serio, all'interno della I Commissione
con la Commissione paritetica, per vedere tutti i risvolti, perché
si rischia o si potrebbe rischiare - il rischio non è poi così
remoto - una specie di confusione o commistione dei ruoli,
soprattutto perché tutti sono buoni autonomisti, ma quando ci si
toglie qualcosa bisogna bene capire poi che implicazioni ci sono.
Qui si va a rafforzare di certo un sistema di controlli che deve
essere però coerente in un discorso di autonomia speciale che la
Valle d'Aosta rivendica, tutti rivendicano, però quando andiamo a
toccare tasti delicati come questi, in cui le certezze sono ancora
purtroppo poche, perché sappiamo qual è il quadro giuridico che c'è
stato prospettato, ci vuole molta prudenza e nessuna fretta. Certo,
siamo in ritardo, ma il fatto di esserlo non ci porti a fughe in
avanti delle quali poi ci potremmo pentire.
Presidente -
Ha chiesto la parola il collega Bertin,
prego.
Sarò estremamente sintetico. Oggi abbiamo ricevuto quest'ordine
del giorno e ovviamente la materia è molto complessa, come
immaginavamo e come è emerso grazie anche al supporto del Consiglio
e dell'Amministrazione regionale. Se qualcuno non l'avesse saputo,
se ne è reso conto: si tratta di una materia estremamente
complessa, nella quale bisogna valutare attentamente le conseguenze
delle scelte che si faranno. Da questo punto di vista, non posso
che associarmi a quanto detto in precedenza dai colleghi, anche in
ragione del fatto che questo ordine del giorno è arrivato così
all'improvviso, e ci ha lasciato senza il tempo di approfondire la
questione. È necessario approfondire fino in fondo, per sapere
quali sono le conseguenze e cosa questo comporterà eventualmente.
Pertanto non si può che avviare questo approfondimento
assolutamente necessario.
Presidente -
Ha chiesto la parola la presidente Rini,
prego.
Rini
(PNV-AC-FV)
- A integrazione di quanto già
detto prima, per chiarire anche politicamente meglio la posizione
mia e del gruppo che rappresento. Intanto la questione non è nuova,
perché la parifica di bilancio è una questione ormai annosa che ha
riguardato, come dicevamo prima, le altre regioni e quindi che ha
sempre sollevato l'attenzione politica di tutti. Ma politicamente
io vorrei essere chiarissima e questa è la posizione, come dicevo
prima, che abbiamo assunto: noi siamo assolutamente favorevoli
all'applicazione anche nella nostra regione del giudizio di
parifica. Ben vengano ulteriori approfondimenti, da parte di
chiunque sia in quest'aula. Io non mi permetterei mai di offendere
l'intelligenza degli altri e chiedo che ovviamente questo venga
fatto anche nei nostri confronti: non è che ci alziamo una mattina
e proponiamo un ordine del giorno. Per quello che ci riguarda noi
abbiamo fatto diversi approfondimenti e abbiamo analizzato la
questione. Evidentemente, se sono arrivata a proporre un ordine del
giorno su questa materia, è perché questa è la nostra posizione.
Quindi, su questo rispettiamo assolutamente tutti i colleghi, anzi
ringrazio per la piena disponibilità ad approfondire questa
questione.
È un tema cui noi crediamo fortemente. Prima il collega Ferrero
ha detto che bisogna fare attenzione, giustamente condivido, quando
si approva qualcosa che toglie. No, noi invece su questo abbiamo
una visione diversa. Noi crediamo che una previsione di questo tipo
non tolga niente alla Regione, ma aggiunga, dia un valore aggiunto,
dia uno strumento in più anche a chi amministra, dia maggiore
trasparenza e ancor di più dia davvero, su questo io voglio
insistere, uno strumento in più di collaborazione e di supporto a
chi amministra. Non dobbiamo averne paura, anzi! Non so se
preoccuparmi, perché ci troviamo sedute agli antipodi, però oggi mi
trovo perfettamente in linea con la collega Pulz e con quello che
ha detto.
Vorrei ancora concludere dicendo che l'autonomia non può essere
in nessun modo messa in discussione o messa a rischio dal giudizio
di parifica di bilancio. L'autonomia è messa a rischio da tante
altre cose, ma non certo da questa. Questo io lo dico da convinta,
anzi convintissima, regionalista e federalista. Sono tante altre le
cose che stanno minando la nostra autonomia e il nostro sistema,
non certo il giudizio di parifica della Corte dei Conti che - sono
ripetitiva, me ne rendo conto, ma ci tengo - vorrei davvero che
venga interpretato come uno strumento di supporto e di ausilio a
chi è chiamato ad amministrare. Per questo ho voluto fare queste
precisazioni, perché non vorrei che venisse snaturata la
ratio
che ho messo alla base di questo ordine del giorno,
che è proprio quella di porre l'accento sulla necessità di
procedere con questo ulteriore tassello. È vero e concordo
assolutamente con quello che ha detto il collega Aggravi
sull'importanza fondamentale del collegio dei revisori, ma - questa
è una posizione credo legittima, personale e del gruppo che
rappresento - per noi non è sufficiente, è un passo, ma non è
sufficiente. Per noi è necessario completare l'iter e arrivare,
appunto, anche a riuscire a ottenere e ad avere questo ulteriore
tassello anche nella nostra regione.
Presidente -
Preciso, alla richiesta del collega Aggravi,
che la discussione prevede un intervento per gruppo. La parola
all'assessore e presidente Testolin.
Testolin
(UV)
- Anche da parte mia alcune
valutazioni in merito all'argomento trattato. Ci sono degli
elementi che uniscono molte volte a livello di visione; ci sono
delle cose, l'abbiamo detto ieri, che se concepite e valutate in
maniera uguale vengono portate avanti con assoluto favore e con
assoluto impegno. La presentazione della norma di attuazione in
merito al collegio dei revisori dei conti è di gennaio di
quest'anno e l'iter si è svolto con una certa celerità; ne abbiamo
poi discusso all'interno di quest'aula con una unanimità di
visione, anche perché ci siamo assolutamente resi conto del
beneficio che dal collegio dei revisori dei conti può trarne la
garanzia e la sicurezza anche del lavoro dei nostri uffici, che da
sempre sono evidentemente attenti nella redazione e
nell'allestimento di documenti di bilancio che sono sempre più
complessi. Questo iter evidentemente, così come richiesto da questa
impegnativa, dovrà vedere con rapidità il suo esaurimento.
D'altra parte io concordo con chi mi ha preceduto e ha visto
nella necessità di un confronto, di un approfondimento serio ed
equilibrato, del percorso di valutazione sul giudizio di parifica
della Corte dei Conti. Un percorso che, a mio avviso giustamente, è
stato discusso con tutti i consiglieri all'interno della Conferenza
dei Capigruppo questa mattina, così come richiesta e concordata con
la Presidente del Consiglio, per rendere questa discussione
allargata assolutamente a tutti i consiglieri, perché ci sono degli
argomenti che più di altri non devono essere valutati in maniera
personale, ma collegiale e assunti come un lavoro da svolgere
collegialmente. Penso che l'emendamento che va a identificare nella
I Commissione competente l'attivazione del percorso del confronto
sia una scelta che non possiamo che condividere e seguire con
estrema attenzione, nel rispetto di quello che deve essere,
appunto, questo tipo di confronto e di approfondimento.
Presidente -
Se non ci sono altre richieste di
intervento, pongo in votazione l'ordine del giorno così come
emendato, secondo le precisioni presentate ed esposte dalla
proponente Rini all'inizio della discussione. La votazione è
aperta.
Esito della votazione:
Presenti, votanti e favorevoli: 34
Il Consiglio approva all'unanimità.
Passiamo al successivo ordine del giorno, il numero 5. Per
l'esposizione, la parola alla proponente collega Russo.
Russo (M5S)
- In questo ordine del giorno parliamo dei
fondi europei, che costituiscono un'occasione imperdibile per il
nostro territorio, sia per la varietà delle linee di finanziamento
e per l'ampiezza delle risorse disponibili, sia per lo stimolo che
essi rappresentano allo sviluppo di iniziative nuove condivise e
partecipate, in grado di trovare soluzioni e di sviluppare
relazioni a livello locale ed europeo.
Nel Documento di economia e finanza regionale 2020-2022 e nel
disegno di legge regionale n. 45, nel capitolo 5 "Interventi in
materia di sviluppo economico", soprattutto negli articoli 16 e 17,
viene dato un ampio spazio ai programmi di cofinanziamento europeo
statale e regionale. Appurato che il triennio 2020-2022 sarà
cruciale, in quanto coinciderà con la fase finale dell'attuale
programmazione 2014-2020 e con l'avvio della nuova programmazione
2021-2027; constatato invece che gli enti locali, le istituzioni
scolastiche, l'USL, il terzo settore e l'imprenditoria sociale non
sono mai, o quasi mai, in grado, tramite le proprie risorse
interne, di accedere ai programmi dei bandi europei di cui
potrebbero beneficiare, in quanto non sono a conoscenza delle
misure a loro disposizione e non hanno le figure professionali
capaci di definire e presentare eventuali progetti; constatato
infine che è compito e responsabilità dell'Amministrazione
regionale formare, aiutare gli enti pubblici, ma anche
l'imprenditoria sociale, il terzo settore ad accedere ai bandi
europei; chiediamo al Governo regionale di definire entro sessanta
giorni un calendario di incontri in cui l'Assessore e/o gli uffici
preposti forniscano agli enti locali, alle istituzioni e agli
uffici dell'USL, del terzo settore e dell'imprenditoria sociale
tutte le informazioni necessarie per conoscere i fondi comunitari e
accedere ai bandi europei; e indicare i consulenti di cui però si
farà carico l'Amministrazione regionale, esperti in progettazione
europea, che possono aiutare gli enti sopracitati alla definizione
e alla stesura dei progetti e che si occupino della formazione del
personale già operante presso questi enti per garantire la loro
futura autonomia in questo ambito.
Presidente -
È aperta la discussione generale. La parola
all'assessore Bertschy.
Bertschy
(AV)
- Da parte nostra c'è la
disponibilità ad accogliere l'emendamento, senza entrare troppo nel
dettaglio dell'impegno, in quanto in termini di obiettivo politico
e di programmazione futura c'è la volontà di costruire un programma
ancora più esteso di formazione, oggi per poter poi dare le
risposte domani, di tutta l'organizzazione che gravita intorno ai
fondi europei. L'obiettivo è anche di costruire un servizio,
all'interno del dipartimento degli affari europei, che possa essere
uno sportello attivo e non più uno sportello che lavora su domanda
volontaria da parte del degli enti, delle istituzioni o di tutti i
soggetti preposti. Quindi, organizzare un servizio che possa dare
risposta, che costruisca la formazione necessaria, oltre
all'informazione necessaria sui temi. Da parte nostra c'è la
volontà di definirlo, sapendo bene che in questo momento gli
impegni che assumiamo hanno un valore politico, che andremo a
verificare probabilmente in un altro periodo.
È necessario far crescere la capacità, le competenze e far
crescere l'interesse rispetto ai fondi europei. Questo ordine al
giorno va in quella direzione e non possiamo che accettarlo e
sostenerlo, sapendo bene che oltre alla formazione ci va un
interesse generale a lavorare per utilizzare i fondi, perché
comunque tutti sono consapevoli del fatto che è più complesso
realizzare progetti con il fondo sociale europeo, è più complesso
autorizzare le spese e più complesso rendicontare le spese ed è più
complesso gestire e superare i controlli. Quindi ci deve essere
questo approccio, altrimenti è una semplificazione del sistema che
poi abbiamo già visto che non produce il risultato che tutti
vorremmo.
Presidente -
Qualcuno richiede di intervenire? In assenza
di interventi, apro la votazione.
Esito della votazione:
Presenti, votanti e favorevoli: 30
Il Consiglio approva all'unanimità.
Ordine del giorno numero 6. Ha chiesto la parola la proponente
collega Russo per l'esposizione, prego.
Russo (M5S)
- In questo ordine del giorno parliamo di un
tema che mi è molto caro e che dovrebbe essere caro a tutti i
cittadini che amano la propria regione, cioè l'indice di natalità.
Nella nostra regione l'indice di natalità dal 2012 in poi è in
costante diminuzione. Il nostro indice al 2018 è di 7,2 nascite
ogni mille abitanti e nel 2012 era di 9,3 nascite ogni mille
abitanti. Invece rispetto all'indice di vecchiaia abbiamo questo
dato: nel 2018 avevamo 152 anziani oltre i 65 anni ogni 100
giovani, mentre oggi ne abbiamo 176 ogni 100 giovani. Inoltre, dal
2012 al 2018 i giovani 0-14 anni sono diminuiti di mille unità.
Appurato che, come confermato dai dati Istat, il crescente
invecchiamento della popolazione e la progressiva riduzione delle
nascite determina una ridotta crescita del PIL della nostra regione
e una crescente insostenibilità del sistema
welfare
;
considerato che le politiche di sostegno alla natalità devono
andare di pari passo a quelle di sostegno alla famiglia in tutte le
sue fasi: dalla nascita della famiglia, quindi con provvedimenti
per il lavoro per i giovani e la casa per le giovani coppie, la
nascita e la crescita del primo figlio, quindi gli asili, asili
nido e non, privati e pubblici, politiche di conciliazione
lavoro-famiglia, la nascita e la crescita degli altri figli, quindi
politiche fiscali e tariffarie, sostegno al reddito e promozione,
perché no, dell'affido e dell'adozione, la questione dei compiti di
cura quando in famiglia ci sono malati anziani o disabili e la
questione educativa della famiglia. La parte educativa è necessaria
ed è sostanziale, in questo momento, che venga affrontata in modo
strutturale.
Considero inoltre che la famiglia e la natalità, proprio per la
loro rilevanza sul futuro anche economico della regione, come ho
già detto, dovrebbero ottenere il consenso di tutte le forze
politiche, a favore di interventi adeguati e continuativi. I figli
- non ne parliamo mai in Consiglio regionale, invece dovremmo
parlane molto più spesso - sono un bene sociale e una ricchezza da
tutelare a beneficio di tutta la società.
Fatte queste premesse, chiediamo al Governo regionale che entro
il 2020 vengano definite ed entro il 2021 vengano attuate serie
azioni di sostegno alla natalità e alla famiglia, che aiutino
concretamente a invertire l'attuale
trend
negativo delle
nascite, agevolando le giovani coppie ad avere il numero di figli
che desidera e sostenendo tutti gli aspetti che riguardano il ciclo
della famiglia.
Presidente -
Apro la discussione generale. Chiede la
parola l'assessore Baccega, prego.
Baccega
(UV)
- Questo ordine del giorno deriva
probabilmente da una mozione che è già stata approvata
all'unanimità in Consiglio nel 2019, sulla quale ci siamo espressi
sicuramente tutti favorevolmente. Da lì abbiamo iniziato a lavorare
in modo anche significativo: abbiamo raddoppiato il valore del
voucher
asili nido, stiamo lavorando sul fattore famiglia.
Io credo che la rete dei servizi alla prima infanzia e dei centri
per la famiglia possa dare un supporto importante al fine di
sviluppare e rafforzare tutto il percorso che è stato indicato,
soprattutto valorizzando il ruolo delle reti familiari. Quindi, noi
sicuramente approviamo questo ordine del giorno e proseguiremo
nella direzione di arrivare agli obiettivi che andremo a
individuare.
C'è ovviamente un forte problema di carenza di organico
all'interno dell'assessorato per quanto riguarda le politiche
sociali, carenza di organico che auspichiamo vivamente si possa
ripristinare quanto prima, per dare effettivamente risposte
immediate e significative.
Presidente -
Se qualcuno chiede di intervenire,
altrimenti pongo l'ordine del giorno in votazione. La votazione è
aperta.
Esito della votazione:
Presenti, votanti e favorevoli: 31
Il Consiglio approva all'unanimità.
Ordine del giorno numero 7. La parola alla proponente, collega
Russo.
Russo (M5S)
- In questo ordine del giorno parliamo di
sport e sottolineiamo chiaramente che la valenza educativa e
formativa dello sport praticato, sia a livello dilettantistico che
a livello agonistico, è riconosciuta a livello universale; non
aggiungerei neanche una parola su questo aspetto, anche se la
parola sport non viene quasi mai utilizzata in questo Consiglio e
me ne dispiace molto.
Visto che lo sport ha una rilevante funzione di prevenzione
primaria rispetto all'obesità giovanile e rispetto a eventuali
problemi cardiovascolari che possono svilupparsi in età adulta -
rispetto a questo c'è un'ampissima bibliografia scientifica -;
costatato che lo sport ha inoltre funzioni sociali importanti, in
un momento in cui la solitudine e l'uso degli
smartphone
e
dei
social
si sono sostituiti alle relazioni reali tra i
minori e gli adolescenti; constatato inoltre che nel DEFR 2020-2022
e nel bilancio di previsione 2020-2022 ben poche risorse e
attenzioni vengono dedicate a questo settore, che invece riteniamo
uno degli assi importanti nell'ambito delle politiche giovanili e
nell'ambito sociosanitario; considerato che l'introduzione
sperimentale di un incentivo economico per le famiglie che
iscrivono i figli addetti ad attività sportive rappresenta un vero
e proprio investimento sulla salute e sul benessere dei nostri
giovani cittadini; impegniamo il Governo regionale a introdurre per
l'anno sportivo 2020-2021 un
bonus
sport, fruibile dai
minori dai 6 ai16 anni residenti in Valle d'Aosta che si iscrivono
ad attività sportive e agonistiche e non agonistiche.
Il bonus sport che io ho ipotizzato in base a valutazioni che
avevo fatto insieme ad altri colleghi di altre regioni, pari a 100
euro all'anno per i minori che frequentano attività sportive non
agonistiche e 150 euro per i minori che frequentano attività
sportive agonistiche - chiaramente l'importo è modulabile, perché
questo è solo un'indicazione di cambio di rotta - sarà corrisposto
qualora la società sportiva attesti la frequenza all'attività
sportiva per almeno l'80 percento dell'impegno orario totale
previsto. Qui proviamo a dire: aiutiamo le famiglie a essere in
qualche modo motivate a iscrivere i propri figli ad attività, che
siano di tipo dilettantistico o di livello agonistico. Aiutiamo le
famiglie a farlo, però ovviamente controlliamo che la presenza allo
sport sia assidua e costante.
Presidente -
Apro la discussione generale. Ha chiesto la
parola il collega Restano, prego.
Restano (GM)
- Lei sfonda una porta aperta, collega.
Anche noi la vediamo alla stessa maniera, tant'è che credo di
ricordarmi nel programma elettorale della lista di cui ho fatto
parte, ma soprattutto oggi nel nostro DEFR parliamo proprio di
questo. Quando parliamo di modificare la legge regionale n. 3,
introducendo lo sport di cittadinanza, si intendeva proprio
questo.
Perché non abbiamo provveduto a inserirlo direttamente in
finanziaria? Perché la questione è molto articolata e complessa.
Non so se lei ha fatto i conti, quant'è la somma totale: penso che
passi i due milioni e mezzo di euro. Io avevo preso a spunto la
regione Lombardia a suo tempo. Dipende dalle fasce d'età e ci
arrivo, piano piano. Ieri, se si ricorda, ho citato il
Progetto
Children
per gli sport invernali ed è anche
questo da unire al progetto
Scivolare
e a tante altre
iniziative. Però se noi lo introduciamo per la fascia di età
compresa tra i 6 e i 16 anni andiamo a ricomprendere dei ragazzi
che per la loro attività usufruiscono già dei contributi che
vengono dati alle associazioni sportive e alle federazioni di
competenza. Quindi andrebbe fatto un approfondimento. A mio modesto
parere, le fasce di età sensibili a questo discorso potrebbero
essere dai 6 ai 10 o 11 anni.
Poi c'è una variabile: come eroghiamo questo
bonus
? Lo
diamo direttamente alle famiglie? Lo diamo alle società? Lo diamo
in buoni acquisto? Lo diamo per l'iscrizione ai corsi? Anche qua si
introducono delle criticità che varrebbe la pena approfondire,
forse non in questa sede, ma insieme a dei tecnici preposti che si
occupano di questo.
Per farla breve, io proporrei di sospendere un attimo, se siete
d'accordo, e di emendarlo, per esplicitare alcune cose, vale a dire
di approfondire l'argomento e di andare a modificare la legge
regionale n. 3, che è quella che poi finanzia le società sportive e
le associazioni sportive. Come ho detto nel campo della sanità,
forse è il caso di fare una cosa un pochino più organica, se siete
d'accordo.
Presidente -
La richiesta di sospensione è presa in
considerazione. Do la parola all'assessore Certan per capire se ci
sono ulteriori approfondimenti esattamente sulla questione.
Certan
(AV)
- Per dire che naturalmente la
sospensione è presa in considerazione, ma volevo aggiungere un
passaggio riguardo a quanto detto dal collega Restano sulle fasce
d'età. Condividiamo che la forbice del momento più critico è quello
fra i 6 e gli 11 anni, ma vi è poi il passaggio tra la scuola
primaria e la scuola secondaria di primo grado. Con il progetto
Scivolare
abbiamo fatto delle valutazioni e risulta che il
momento di difficoltà per continuare a far fare sport a un certo
livello, sul quale prendiamo un impegno di fare delle valutazioni,
per le famiglie è proprio il passaggio fra i vari gradi di scuola.
L'ulteriore passaggio, di diminuzione dei momenti di sport, è poi
fra i 14 anni e il passaggio alle scuole superiori, e questo è un
altro grosso scoglio. Quindi, sicuramente quanto proposto dal
collega Restano va preso in considerazione, anche poi in parallelo
con tutta la parte già prevista sulle federazioni e le società
sportive.
Presidente -
La parola alla presidente Rini.
Rini
(PNV-AC-FV)
- Ringrazio la collega Russo che
ha posto l'attenzione su un tema molto importante e condivido
quanto ha sottolineato. Purtroppo si parla troppo poco di sport e
soprattutto di sport legato ai bambini e all'educazione, in quegli
anni in cui si forma il carattere e l'attitudine che poi viene
traslata nelle buone abitudini di vita e che rimangono poi anche
negli adulti di domani. Detto questo, noi siamo assolutamente
favorevoli.
Aggiungo una riflessione in più su questa tematica. L'Assessore
ha sollevato una questione molto corretta, che è quella della
diminuzione dell'attività e della difficoltà per i ragazzi e per le
famiglie che li accompagnano nel passaggio tra la scuola secondaria
di primo e di secondo grado. Questo sicuramente è strettamente
collegato anche alla mole di studio che cambia, ovviamente, visto
il grado diverso. Per questo, secondo me, sarebbe opportuno anche
tornare a parlare del progetto
Classe de sport
e non
limitarci solo... Io ho grande rispetto per la nostra peculiarità
montana e quindi per tutti gli sport collegati strettamente al
territorio e soprattutto alla parte invernale, quindi alla neve, ma
dobbiamo essere in grado di allargare gli orizzonti e quindi di
parlare di attività sportiva in generale, di includere tutti quei
ragazzi che fanno tutti i tipi di sport. Farlo in un contesto
scolastico diventa ancora più importante, perché si rafforza quello
che dicevo all'inizio, ovvero il concetto educativo della pratica
sportiva e poi ovviamente questo diventa pratica abituale nella
vita. Quindi, noi siamo favorevoli anche a quanto ha esposto il
collega Restano.
Presidente -
La proponente Russo ha chiesto la parola,
immagino per replica alle osservazioni fatte finora e per un
chiarimento sui tempi di interruzione.
Russo (M5S)
- Sicuramente sottolineo con una discreta
certezza che il periodo più delicato per l'avvicinamento e la
frequenza dello sport è prevalentemente la fascia della scuola
secondaria di primo grado, probabilmente per una questione legata
ai carichi di lavoro e allo studio, ma probabilmente anche per una
questione di crescita e quindi del fatto che i ragazzini a un certo
punto hanno voglia di scegliere loro cosa fare e se la passione per
lo sport non è supportata dal sostegno familiare si va a
perdere.
Questo ordine del giorno l'ho presentato perché lo sport è una
questione fondamentale. Non ho potuto ovviamente presentare un
emendamento per i motivi che ha ben detto anche il collega e tutti
i colleghi che hanno parlato prima. Non so, per rispetto dei lavori
di quest'aula, se ha un senso fare un'interruzione in questo
momento per modificare un ordine del giorno che onestamente
presuppone uno studio, un approfondimento incredibile. Io non ho
nessun tipo di problema a ritirare questo ordine del giorno e, se
il tutto proseguirà, andare avanti e fare un lavoro serio nelle
opportune sedi, perché fare un'interruzione adesso di un'ora per
andare a definire un testo condiviso, ma che non ha un gran valore,
lo lascerai. Mi fa piacere che diversi consiglieri si siano
espressi su questo tema che è di rilevanza.
Presidente -
Grazie, collega Russo: mi conferma che
intende ritirare? L'ordine del giorno è ritirato.
Passiamo all'ordine del giorno numero 8. La parola alla
proponente collega Pulz.
Pulz
(ADU VDA)
- Questo ordine del giorno è in
linea con gli impegni assunti da questo Consiglio e dall'Assessore
all'ambiente, o meglio, con quelli che noi avevamo capito che
fossero stati gli impegni assunti. Ma poi devo ammettere che siamo
rimasti piuttosto sconcertati di fronte agli emendamenti presentati
sul tema e avremo modo di parlarne questo pomeriggio, in
particolare rispetto all'emendamento dove si trova un collegamento
innanzitutto inspiegabile con la bonifica dell'ex area Cogne e poi
una tabella molto discutibile contenente le tariffe per il
conferimento dei rifiuti in discarica. Ma al di là di questo, che
abbiamo comunque segnalato nella premessa dell'ordine del giorno,
noi vogliamo molto chiaramente ricordare le numerose attività dei
comitati attivi sul territorio,
in primis
il comitato di
Pompiod e poi comitato "La valle non è una discarica". Vi ricordo
semplicemente che sono state capitalizzate circa 13.000 firme di
cittadini valdostani in due mesi e questo è stato detto ieri
chiaramente nella conferenza stampa qui sotto in Piazza Deffeyes,
con tanto di faldoni con tutte le firme.
Il Consiglio, recependo l'indirizzo preciso dato da questa
raccolta di firme, secondo noi, dovrebbe legiferare in materia -
l'impegnativa vai in questo senso - nel rispetto innanzitutto del
principio di precauzione sul territorio regionale, a tutela della
salute e in modo da prevenire e ridurre l'inquinamento ambientale.
La Regione ammetta quindi nelle discariche definite, tra
virgolette, per inerti - questa è una correzione che farei al testo
ed è stata proposta dai colleghi del Movimento 5 Stelle, che
ringrazio - esclusivamente rifiuti inerti, cioè quelli che non
richiedono la caratterizzazione, come definiti dalla tabella 1
dell'articolo 5 del decreto ministeriale del 2010; cioè intendiamo
inerti in senso strettissimo, quelli che provengono da lavori
edili, da attività quindi di demolizione o di ricostruzione.
Noi con questo ordine del giorno vorremmo che tutti quanti ci
impegnassimo a dire: basta rifiuti industriali da fuori Valle in
Valle D'Aosta. Abbiamo già la nostra discarica a Pontey, non
facciamo salti di gioia, ma quella ci basta. A volte mi chiedo
veramente, lo dicevo anche ieri sera, se noi ci rendiamo conto che
stiamo parlando di discariche a 70 metri dalle case di Pompiod e a
200 metri dalla discarica di Chalamy, vicino peraltro alle scuole.
Ma voi sinceramente, colleghi, assessori, voi ci abitereste lì? Io
no. Tanto più che abbiamo già detto più volte che a Pompiod ci sono
frutteti, vigneti, fontine e a aree naturali: credo che ormai anche
i muri lo sappiano. In più dobbiamo ricordarci che, per quanto
riguarda le altre regioni, la distanza minima è di 500 metri. I
guasti che vediamo a Pompiod e potenzialmente anche a Issogne, dove
tra l'altro la discarica è situata in zona rossa, a rischio di
esondazioni, derivano dal fatto che l'assessorato all'ambiente
della Regione Valle d'Aosta ha autorizzato negli anni, con una
interpretazione molto poco cautelativa, inserendo più di 105 codici
CER di rifiuti industriali tra i rifiuti che possono finire in
discariche per inerti private della Valle. Ci sono precise leggi,
le abbiamo più volte richiamate: il decreto del 2003, il decreto
del 2010, anno tra l'altro in cui l'ARPA aveva dato parere
negativo, ma poi sappiamo come sono andate le questioni: c'è
un'indagine in corso, dopo il sequestro della discarica di
Pompiod.
Questa quantomeno discutibile interpretazione della legge ha
consentito di smaltire rifiuti industriali in discariche
dolosamente definite per inerti, praticando tariffe molto più basse
di quelle che si dovrebbero pagare se venissero usate discariche
sicure, pensate e progettate per accogliere in sicurezza, appunto,
rifiuti cosiddetti non pericolosi. Per legge i rifiuti non
pericolosi devono essere smaltiti in discariche per rifiuti non
pericolosi, come appunto la discarica di Pontey. Metterli in
discariche per inerti consente al gestore privato e al proprietario
privato di speculare in danno della salute pubblica, della
sicurezza e della tutela dell'ambiente.
Con questo nostro ordine del giorno noi diciamo che le
discariche per inerti valdostane possono accettare esclusivamente
rifiuti veramente inerti, che appunto non devono essere
caratterizzati. In sostanza diciamo che d'ora in poi la Valle
d'Aosta interpreterà il decreto legge del 2003 e quello del 2010 in
modo cautelativo, adottando il principio di precauzione a cui ci
invita l'Europa; non è che ce lo siamo inventati. Quindi in
definitiva questo ordine del giorno vorrebbe togliere
discrezionalità a tutti i vari ed eventuali burocrati assessori,
senza alcun riferimento a fatti e persone realmente esistenti, come
si dice anche nei film, quelli che magari anziché tutelare la
comunità potrebbero, incomprensibilmente dal nostro punto di vista,
lavorare per far arricchire gli speculatori. Se questo ordine del
giorno ottenesse i voti che secondo noi merita, questa speculazione
finirebbe e i valdostani ritornerebbero a vivere più tranquilli sul
nostro territorio, certo dopo la chiusura definitiva della
discarica per rifiuti speciali inerti di Pompiod, con bonifica,
svuotamento e recupero ambientale dell'area e la revoca della
concessione a Issogne, prima che sia troppo tardi. A noi tutti la
scelta, a noi tutti la responsabilità.
Dalle ore 12:39 assume la Presidenza il presidente
Rini.
Rini
(Presidente) -
La parola all'assessore
Chatrian.
Chatrian
(AV)
- Ho ascoltato attentamente. Con un
po' di difficoltà, devo dire, prendo la parola perché, collega
Pulz, noi siamo delle persone serie, a differenza sua che forse
pensa di, non so, banalizzare e affrontare in una maniera devo dire
poco consona, poco corretta degli atti che la pubblica
amministrazione ha fatto negli anni. Negli ultimi mesi abbiamo
affrontato questa tematica che è a cuore di tanti valdostani,
perché più di 12.000 persone hanno firmato una petizione. Non può e
non è corretto, e mi dispiace che il suo intervento vada in questa
direzione, perché forse è veramente troppo facile urlare, urlare e
urlare, ma non trovare delle soluzioni; è veramente molto semplice.
Posso capire la sua posizione: è facile, perché tanto qualcun altro
dovrà assumersi delle responsabilità.
La taglio corta, perché avremo modo nel pomeriggio di affrontare
nel merito, perché finalmente potremo affrontarlo nel merito, e
chiederei a lei in questo momento un piccolo atto di cortesia: se
gentilmente può ritirare questo ordine del giorno, perché noi siamo
un po' oltre all'ordine del giorno che lei oggi ci presenta, nel
senso che gradiremmo che questo Consiglio prenda una decisione
capitale e collegiale, tutti insieme, dato che tutti insieme
abbiamo a cuore il bene dei valdostani, dato che tutti insieme
abbiamo letto cosa ci chiedono più di 12.000 persone; forse è
arrivato il momento che insieme decidiamo di cambiare le regole del
gioco, all'interno di questo Consiglio. Quindi chiederei poi
eventualmente alla presidente Rini qualche minuto per una breve
riunione della Conferenza dei Capigruppo nel pomeriggio, quando
avremo modo di iniziare il DL 47, perché gradiremmo presentare un
subemendamento che va oltre ai due emendamenti che lei, mi spiace
anche su questo, ha banalizzato.
Facciamo attenzione a banalizzare, quando si cambiano le regole
del gioco. Facciamo solo tanta attenzione: ve lo dico a voce alta,
con tutta una certa tranquillità, ma avremo modo di entrare nel
dettaglio dei due emendamenti che sono stati presentati. Il primo è
quello sulle tariffe, dove c'è un indirizzo chiaro a disincentivare
e depotenziare, e il secondo va nella stessa direzione, ma che si
somma. In queste due discariche private va a disincentivare, a
depotenziare e il terzo va a creare delle condizioni, eventualmente
di un utilizzo della terra da scavo. Ma avremo modo di discutere e
di affrontare tale tema durante il dibattito degli emendamenti. Non
vado oltre ma gradiremmo... Non penso sia una questione di
Chatrian, non penso che sia una questione del governo Testolin, non
penso che sia una questione di una parte o dell'altra parte di
questo Consiglio, ma io penso che, se veramente abbiamo a cuore la
salute e il bene del sistema Valle d'Aosta, io penso che sia una
questione di tutto il Consiglio. Quindi, lo penso e lo dico con una
certa franchezza e una certa tranquillità, che sia impegno di tutti
trovare la migliore soluzione legislativa, non "incarichiamo
qualcuno di fare qualcosa". C'è lo spazio per fare le modifiche
all'interno di questo Consiglio. Dal punto di vista legislativo noi
ci siamo ed è per quello che chiederei a lei se gentilmente può
ritirare l'ordine del giorno, così avremo modo tutti insieme di
prendere una decisione corale, insieme, utile al sistema Valle
d'Aosta.
Presidente -
Ha chiesto la parola il collega Gerandin,
prego.
Gerandin
(MOUV')
- Parto dall'ordine del giorno
della collega Pulz. L'ho letto e lei fa riferimento all'emendamento
30 del disegno di legge n. 45, quello legato al
quantum
delle tariffe. Io immaginavo che, leggendo poi il testo, la sua
preoccupazione fosse riferita all'articolo 10 della legge regionale
n. 47, perché forse è quello il vero problema. Le tariffe in
qualche maniera vogliono differenziare, soprattutto cercare di
penalizzare...
Voce fuori microfono.
... "disincentivare!" chi comunque conferisce dei rifiuti che
sono più pericolosi di altri, per cui io pensavo che il riferimento
iniziale non fosse l'emendamento 30 del disegno di legge n. 45,
bensì fosse l'emendamento 10 alla legge regionale n. 47. Queste
sono le premesse. Dopodiché le preoccupazioni penso che siano
legittime, sia del comitato, sia sue e penso che siano legittime
anche le preoccupazioni dell'assessore Chatrian.
Quello che voglio dire all'Assessore è che ci annunciate un
subemendamento che andrebbe a definire una volta per sempre quello
che è il problema di questo tipo di discariche dove viene conferito
materiale caratterizzato, così almeno ho capito tra le righe. Però
io dico una cosa: abbia pazienza, ma noi parliamo secondo i dati
che abbiamo. Con i dati che abbiamo, l'emendamento 10 alla legge
regionale n. 47, così come scritto, io avrei chiesto in tutta
sincerità di ritirarlo, perché così come è scritto non solo non fa
chiarezza, ma legittima decisioni prese e in parte - chi non è
magari nelle stanze dei bottoni, chi non sa di questi
subemendamenti
in itinere
, che non abbiamo ancora visto; voi
certamente ce l'avrete, ma noi non siamo in grado di averlo in
questo momento - suscita legittime preoccupazioni.
Lo dico ritornando anche all'iter in Commissione. Il 4 di
dicembre c'è stata una riunione convocata dal presidente Nogara in
cui abbiamo udito il dottor Jans del legislativo. Gli abbiamo
proposto tutta una serie di quesiti, ai quali giustamente all'epoca
non era in grado di rispondere; si è riservato di rispondere per
iscritto, ma non abbiamo ancora avuto una risposta sulla
legittimità degli iter che hanno portato all'autorizzazione. Ora,
leggere che il conferimento di rifiuti speciali provenienti da
altre regioni è consentito esclusivamente nelle discariche per
rifiuti inerti già autorizzate alla data di entrata in vigore,
significa che in quelle due, se questo leggiamo, potrebbero essere
conferiti - se va avanti questo emendamento - fino al 20 percento
della capienza di questi tipi di rifiuti.
Non mi interessa polemizzare e discuteremo quando avremo gli
emendamenti. Io quello che chiedo è di giocare a carte pari, perché
è chiaro che poi escono fuori questi malintesi. Probabilmente
avreste anche evitato il presidio qui sotto. Non voglio
colpevolizzare nessuno: io dico che quando c'è in gioco questa
legittima preoccupazione, giochiamo a carte scoperte. Non possiamo
dire: "presento l'emendamento, ma poi ci sarà un subemendamento in
cui vi chiederò di esprimervi". Noi siamo felici di poterci
esprime, ma chiediamo di esprimerci a carte scoperte.
Presidente -
La parola all'assessore Chatrian.
Chatrian
(AV)
- Collega, lei se ne è occupato
prima di me, quindi conosce la situazione quanto me; non so se
meglio, ma sicuramente quanto me. Io non volevo tornare a mettere
in evidenza qual è stato il percorso, ma lei mi obbliga, quindi
rispondo al quesito che mi pone.
Le due discariche sono state autorizzate: una nel 2014 e l'altra
nel 2016. Noi oggi pomeriggio avremo la possibilità di modificare
le leggi regionali. Lei chiede: "mi tiri via quel numero 10,
emendamento che avete inserito che non si capisce; carte scoperte,
non scoperte!"; sono chiare! Questo primo passaggio, collega
Gerandin, va a "li-mi-ta-re"! Avrei messo lo zero, ma non è
possibile. Tra ieri mattina, lunedì e la scorsa settimana, i nostri
uffici legali, insieme a dei consulenti, stanno valutando quel
subemendamento che prima cercavo, non di illustrare, ma di darvi il
dato più di natura politica e poi dopo avremo modo di entrare nel
merito.
Oggi, con le autorizzazioni che la Conferenza dei servizi ha
dato e che le delibere di Giunta hanno approvato, il 100 percento
dei rifiuti possono arrivare da fuori Valle. Con la modifica, se
sarà approvata, così come scritta nell'emendamento 10, questo
limite 100 percento va al 20 percento; è un primo passaggio. A
monte qualcuno ha autorizzato, collega Gerandin: lei lo sa quanto
me.
Il passaggio che andremo a fare pomeriggio invece è di
differenziare quella che è la discarica che è stata autorizzata, ma
che è già attiva, da quella che è stata autorizzata, ma non è
ancora in esercizio. Ed è per quello che ho chiesto alla collega
Pulz la cortesia di ritirare l'ordine del giorno; poi, se non sarà
così, noi ci asterremo e avremo modo di confrontarci nel
pomeriggio.
Io penso che qui giochiamo non a carte scoperte, di più, perché
sto bubbone ce lo siamo trovati. Lei lo sa, ma perché non ha
revocato lei le delibere di Giunta? Perché non ha revocato le
autorizzazioni? Perché non si possono revocare
tout court
.
Proviamo a essere un po' chiari anche per chi ci ascolta? Ci sono
12.000 persone che ci scrivono e ci dicono: "siamo preoccupati,
trovateci delle soluzioni, mettete in campo le azioni che potete e
che dovete". Noi dobbiamo avere anche la copertura di legittimità e
di percorso per poter, come dire, dare una risposta puntuale, secca
e credibile alla nostra comunità tutta e non solo ai 12.000 che
hanno espresso le loro preoccupazioni. Ecco perché vorrei solo
dire: carte scoperte totali. Lei lo sa che quella delibera non può
essere revocata, se non probabilmente a fronte di un indennizzo,
che metterebbe in campo chi? Che pagherebbe chi? Con che risorse e
chi si assumerebbe questa responsabilità? Noi oggi invece stiamo
affrontando il problema all'interno di questo Consiglio,
modificando le leggi regionali, per poter dare una risposta vera e
definitiva alla nostra comunità. Questo è il nostro percorso, il
nostro modo di affrontare la questione e avremo modo di entrare nel
dettaglio.
Presidente -
La parola alla collega Pulz.
Pulz
(ADU VDA)
- La ringrazio, Assessore, per i
complimenti iniziali, che però rimando al mittente molto
sinceramente. Mi permetto solo di ricordarle, e cito, che i
cittadini chiedono la tutela del nostro territorio e la
salvaguardia della salute pubblica, attraverso un'importante
inversione di rotta rispetto a quanto finora avvenuto. E chiedono
fatti concreti - so che questi termini a lei piacciono - quali la
disincentivazione dello smaltimento di rifiuti provenienti da fuori
Valle, l'ubicazione dei siti di smaltimento dei rifiuti lontano dai
centri abitati e dalle attività produttive agricole e di
allevamento, il rispetto dei principi di precauzione, trasparenza e
pubblicità - non ne abbiamo vista molta -, la chiusura definitiva
dei siti in cui non è stato rispettato il principio di salvaguardia
della salute pubblica, il monitoraggio da parte di ARPA dei
materiali conferiti in discarica, attraverso prelievi a campione e
a sorpresa e la pubblicazione di tutti i dati, quelli che stiamo
ancora aspettando da qualche mese, di monitoraggio ambientale della
qualità dell'aria, delle acque e del suolo effettuati sul nostro
territorio.
Io le dico, Assessore, che non ritiro l'ordine del giorno, anche
per il suo atteggiamento che, mi spiace dire, trovo piuttosto
offensivo. Non sono abituata a improvvisare il lavoro come invece
fanno altri; questo è il frutto di riflessioni. Anticipo anche che
gli emendamenti che arriveranno nel pomeriggio sono da noi stati
giudicati troppo moderati in questo contesto così difficile e anche
di grande preoccupazione. Accolgo invece l'integrazione della
premessa con l'emendamento 10 alla legge regionale n. 47, da parte
del collega Gerandin, che ringrazio effettivamente per l'importante
precisazione. Ribadisco quanto ho detto prima: a noi tutti ora la
scelta, a noi tutti la responsabilità. Però vi avviso anche che
faremo in modo che gli elettori sappiano bene chi ha votato per
riempire la Valle d'Aosta di discariche.
Presidente -
La parola al collega Cognetta. Prego.
Cognetta
(VDALIBRA)
- Soltanto per ribadire, o
meglio per affermare il nostro voto favorevole su questa mozione
emendata, tra l'altro dalle indicazioni del collega Gerandin. Però
mi permetto una nota. Se cominciamo a discutere di emendamenti che
non sono ancora stati presentati, sulla base del fatto che abbiamo
più di 150 emendamenti su cui ci siamo già confrontati, non su
tutti tra l'altro ma su cui stiamo ancora lavorando, vede,
assessore Chatrian, questa cosa ci getta nel panico direttamente.
Sarà anche un emendamento di tre righe o di cinque o di dieci, ma
ne abbiamo più di 150. Giustamente esprimersi poi su certi
argomenti diventa difficile, fermo restando il fatto che quello che
diceva il collega Gerandin è fondamentale.
Noi all'interno della Commissione abbiamo chiesto un parere
all'avvocatura regionale e questo parere, dopo due mesi
praticamente, non è ancora arrivato, rispetto a un iter procedurale
che è stato fortemente messo in discussione, perché abbiamo fatto
tutti degli accessi agli atti e tutti ci siamo posti delle domande
piuttosto importanti. Poi, prima di esprimere giudizi chiaramente
io per primo sono quello che va a guardare esattamente cosa viene
detto da tutti quanti gli attori seduti attorno al tavolo, per
farmi poi un'idea, la mia.
Fermo restando che ci sono, anche secondo me, delle questioni
che non sono state chiarissime e ho avuto modo di dirlo anche
pubblicamente, però prima di esprimere un giudizio uno vorrebbe
avere anche il parere dei tecnici, che non è ancora arrivato. Su
una questione così delicata, a prescindere da quello che è accaduto
al Governo, penso che da un punto ti vista tecnico non è che sia
cambiato granché in questa regione. Però noi la risposta non ce
l'abbiamo. Voi annunciate un subemendamento, mi fa molto piacere,
però lei capisce che così non è che ci spiazza, ma non rende
fattiva la discussione e la gestione di un lavoro che stiamo
facendo, mi sembra, tutti quanti assieme. Allora poi magari succede
che le persone un po' più fumantine magari si innervosiscono e
cominciano a marcare la questione marchette, che tanto mi fa
arrabbiare. A questo punto, posso dirlo, anche questo modo di fare
lo è. Quindi, per cortesia, maggiore correttezza verso
l'opposizione.
Presidente -
La parola all'assessore Bertschy.
Bertschy
(AV)
- Credo che l'intervento del collega
Cognetta vada nella direzione giusta. È un argomento talmente
complesso, coinvolge in maniera pesante la comunità, c'è una
importante petizione alle spalle di questi due argomenti e credo
che il carico anche di responsabilità che è sull'attuale assessore
che ricordiamo, non per togliersi dalla responsabilità in merito al
lavoro che dobbiamo fare, eredita un dossier da scelte politiche
precedenti, da assessori che hanno già lavorato su questo dossier e
che fino a ora non hanno trovato una soluzione al problema. Quindi,
non si tratta di non affrontare il problema, non si tratta di
scaricare il problema, si tratta di essere tutti quanti seri
rispetto a un argomento importante che, ripetiamo, pesa sulla paura
delle persone e soprattutto pesa sul futuro delle nostre
generazioni; non abbiamo, credo, l'atteggiamento giusto se ci
irrigidiamo sulle posizioni e ci innervosiamo e non andiamo nel
merito delle questioni.
Sull'emendamento discuteremo nel pomeriggio. Io credo che però
sia opportuno ricordare a tutti che, se il Governo ha compiti di
soluzione dei problemi che si trova a gestire, la possibilità di
legiferare spetta a tutta l'aula, a tutti i trentacinque
consiglieri. Annunciare scelte politiche è una cosa buona, essere a
favore delle attività che fanno i comitati vicini ai cittadini è
quello che dobbiamo fare. Mi dispiace e mi scuso se il comitato ha
avuto un'impressione che da parte del Governo, da parte
dell'Assessore e da parte mia non ci sia attenzione al tema.
Rispetto a questo, se ci sarà necessità, incontrerò volentieri il
comitato per spiegare il lavoro che stiamo facendo, il lavoro che
sto facendo e anche come cittadino di quella zona la preoccupazione
che vivo insieme a tutti gli altri cittadini della Bassa Valle,
però questo non deve togliere l'altro compito che abbiamo, che è
quello di amministratori. Fare politica vuol dire cercare di
guidare la comunità, avere una visione su un futuro e gli
amministratori devono intervenire rispetto alle leggi, agli attuali
atti, alla situazione che devono affrontare.
Rispetto a questo noi abbiamo cercato di ricostruire in questi
mesi l'iter. Le difficoltà che tutti abbiamo ben presenti davanti
sono quelle di atti che sono in fase avanzata: la discarica di
Pompiod è in esercizio, l'altra deve ancora entrare esercizio. Ci
siamo confrontati con gli uffici, con chi ci può dare una mano.
Abbiamo provavo a costruire un percorso per andare a dare delle
risposte, che magari non sono le risposte che tutti si attendono e
questo percorso si conclude, e ci dispiace che si concluda in aula,
ma come voi state aspettando dei pareri anche noi, lavorando su
questi argomenti che sono molto delicati, arriveremo a fare questa
proposta.
Io nel merito direi che non ha senso intervenire, perché ci sarà
possibilità di farlo oggi pomeriggio. Però richiamo un po' tutti a
un atteggiamento serio nell'approfondire le questioni. Ognuno ha le
persone che aiutano in termini di competenze e ci aiutano nel
nostro lavoro. Si citano delle norme, ma ce ne sono delle altre. Si
citano tutta una serie di iniziative, ma ce ne sono delle altre.
Noi cercheremo di proporre una proposta che comincerà, a nostro
avviso, a dare una prima soluzione a uno dei due problemi. Vedremo
se è una proposta che ha un senso, se è significativa, se può
essere utile. Però facciamo in modo che su questi temi non ci
giochiamo il consenso politico, ma facciamo in modo di fare su
questi temi, invece, il lavoro serio che va fatto da politici e da
persone che possono legiferare, ma non fare le leggi che vogliono,
che sono due cose un pochettino diverse.
Presidente -
La parola al collega Vesan.
Vesan
(M5S)
- Dichiarazione di voto da parte del
gruppo Movimento 5 Stelle su questo specifico ordine del giorno.
Abbiamo sentito dire di tutto relativamente a questo argomento; è
particolarmente buffo perché si tratta di un ordine del giorno
composto da quattro righe e mezzo. Sono partite accuse e volontà,
secondo noi, legate ad accaparrarsi, in un periodo preelettorale,
l'interessante bacino offerto da 12.000 firme raccolte sulla
discarica di Issogne. Ma in questo momento non stiamo parlando
della petizione: arriverà in quest'aula, non arriverà, arriverà in
un'altra aula, ma sarà quello il momento in cui ci esprimeremo.
Chiedo scusa anche all'assessore Chatrian, ma nemmeno le sue
future proposte e gli emendamenti relativi alla legge regionale n.
47, eccetera, non sono in realtà oggetto di quest'ordine del
giorno, il quale chiede una cosa specifica che è oggetto di una
discussione in questo punto. Stiamo aspettando pareri tecnici,
stiamo aspettando testi? Stiamo aspettando un confronto sugli
emendamenti alla 47? Bene, avremo quel momento e in quell'aula
discuteremo di quello. In questo momento parliamo di questa
specifica impegnativa proposta dalla collega Pulz.
Se devo essere sincero, sono anche un po' basito dalle
dichiarazioni fatte dalla collega Pulz in fase di presentazione,
perché io sarei stato sicuramente più stringato e non avrei
scatenato Adamo ed Eva in questa discussione. È vero che
tristemente la situazione di queste discariche è figlia
probabilmente dell'ignavia della politica valdostana, un'ignavia
che però ha visto la complicità non solo di questo Governo, ma
anche di tutti i precedenti. Sentire chi ha potuto sedersi al posto
di assessore dell'ambiente, che ben poco ha fatto per la
risoluzione dei tantissimi problemi dei rifiuti della Valle
d'Aosta, ergersi a paladino dei firmatari, dei momenti mi fa quasi
ridere.
Dal punto di vista del Movimento 5 Stelle questa indicazione,
cioè che quando si scrive su un'autorizzazione che una discarica è
per inerti, la stessa debba contenere gli inerti così come definiti
dal decreto ministeriale, ci sembra assolutamente meritorio e ci
piacerebbe che questo dubbio presente in tantissime autorizzazioni
già rilasciate - e soprattutto vorremmo che fosse risolta in
autorizzazioni ancora da rilasciare - sia risolto e quindi il
nostro movimento appoggia questo ordine del giorno presentato dalla
collega Pulz.
Presidente -
La parola al collega Barocco
Barocco (GM)
- Non so come definire il mio intervento, se
mozione d'ordine, dichiarazione di voto o quello che sia. Da quello
che capisco è che su questo argomento ci sono degli elementi di
novità che potrebbero arrivare nel pomeriggio, che darebbero
contezza a tutta l'assemblea di poter decidere con elementi
ulteriori. Allora, se questi elementi ulteriori sono in
elaborazione, come sembra, perché penso che il motivo per cui non
siano stati presentati in aula sia solo questo, cioè la difficoltà
di trovare un emendamento che sia tecnicamente sostenibile, come ci
ha anche ricordato l'assessore Bertschy, io faccio un appello alla
consigliera Pulz e a tutti i colleghi. Consigliera, effettivamente
l'assessore Chatrian è caduto nel
piège
, le ha risposto
forse in maniera un po' dura, ma facciamo finta che... e resettiamo
il tutto. Le chiedo se è possibile soprassedere al suo ordine del
giorno e riportare la discussione, con i termini dovuti, nel
pomeriggio.
Faccio altresì presente, ma mi sembra di dire un'ovvietà, quello
che ha detto Cognetta, cioè probabilmente dovremo convocare il
Consiglio anche per domani. Questa è una discussione che penso
comporterà una presa di posizione, delle analisi di un emendamento
così difficile: non penso che si possa poi risolvere in un quarto
d'ora. Teniamo conto anche dell'agenda dei lavori, ma con tutta
umiltà lo dico.
Presidente -
Accolgo il suggerimento che ha fatto
giustamente il collega Barocco. Io vi propongo già sin da ora di
vederci alle 14:30 per una Conferenza dei Capigruppo, per poter
programmare il prosieguo dei lavori. La parola alla collega
Minelli.
Minelli (RC
-
AC)
- Effettivamente il fatto che ci
sia in preparazione o che sia pronto un subemendamento, che
potrebbe portare più chiarezza sull'emendamento allo stato attuale
presente in Consiglio e che modifica la tabella, oltre anche ad
altri aspetti di quello che era la legge di bilancio, credo debba
essere preso in considerazione. Io vorrei fare però una proposta,
ma non so se è accoglibile. Considerata la delicatezza di questo
argomento, considerato che credo che tutti abbiamo intenzione di
arrivare a un miglioramento della situazione attuale, che è
contestata da molti e soprattutto crea preoccupazione, non solo
nelle 12.000 persone che hanno firmato, ma credo in tutta la
popolazione, chiedo: è possibile che questo ordine del giorno venga
discusso contestualmente al subemendamento che arriverà in
Consiglio o alla Conferenza dei Capigruppo oggi pomeriggio? Cioè, è
possibile fare una discussione congiunta dell'ordine del giorno che
la collega Pulz ha depositato e di quello che emergerà, spostando
la votazione su questo ordine del giorno, che ha un'impegnativa che
noi condividiamo come formulata, cioè che nelle discariche per
inerti dovrebbero esserci soltanto rifiuti inerti? Perciò io chiedo
se è possibile fare questa cosa, che forse è un'anomalia, portare
la discussione dell'ordine del giorno e la votazione dell'ordine
del giorno, così come la collega lo ha formulato, nel momento in
cui si avrà questo subemendamento che dovrebbe portare chiarezza in
questo senso.
Presidente -
La questione non è accoglibile, non si può
fare. Quando si apre la discussione e l'analisi del testo di legge,
non possono più essere analizzati ordini del giorno, quindi bisogna
esprimersi ora sull'ordine del giorno e poi successivamente, una
volta che è aperta la discussione sul disegno di legge, nel merito.
Giusto per spiegare meglio: non si può, perché quando saremo in
votazione degli emendamenti avremo aperta la votazione del testo di
bilancio. Non possiamo chiudere una votazione del testo di bilancio
e aprirla per un ordine del giorno e poi richiuderla. La parola al
collega Lucianaz.
Lucianaz
(LEGA VDA)
- Soltanto per comunicare il
voto a favore di questo ordine del giorno, più che altro nello
spirito, piuttosto che nell'impegno di legiferare in materia. Lo
spirito lo condividiamo, non solo noi: sono i 12.000 firmatari di
queste petizioni, sono tutti i valdostani che hanno partecipato
alle riunioni serali a Champdepraz, a Issogne, a Verrès, a Donnas,
a Aymavilles, alle quali abbiamo partecipato sempre molto
volentieri, che sono preoccupatissimi per il futuro loro e dei loro
figli. Quindi, signori del Governo, avete preso voi la
responsabilità di passare da quella parte con la mozione di
sfiducia, l'avete deciso voi, assumetevi le vostre responsabilità e
noi siamo solo qui a manifestare un problema enorme, sentito dalla
maggioranza della popolazione valdostana.
Presidente -
È già intervenuta due volte, collega Pulz,
non ci sono più spazi di intervento. Possiamo mettere in votazione
l'ordine del giorno. La votazione è aperta.
Esito della votazione:
Presenti: 34
Votanti           
: 17
Favorevoli: 17
Astenuti:17 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Morelli, Nogara,
Peinetti, Rini, Testolin, Trione)
Il Consiglio non approva.
Colleghi, come avevo comunicato prima, alle 14:30 è convocata
una Conferenza dei Capigruppo. La seduta è tolta.
La seduta termina alle ore 13:18
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK