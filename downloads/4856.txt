Consiglio Regionale della Valle d'Aosta - Oggetto del Consiglio n. 577 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 577 del 11 novembre 1982 - Resoconto
OGGETTO N. 577/VII - DESTINAZIONE ED UTILIZZO DEL COMPLESSO
IMMOBILIARE DELL'EX FERA IN SAINT-VINCENT. (Interpellanza).
PRESIDENTE
: Do lettura dell'interpellanza presentata dal
Consigliere Berti:
INTERPELLANZA
Avuta notizia secondo cui l'Amministrazione regionale
intenderebbe acquistare dal Comune di Saint-Vincent il complesso
immobiliare dell'ex FERA;
Considerato che a suo tempo il sindaco del Comune di
Saint-Vincent si era detto disposto a cedere i locali ad artigiani
del luogo per lo svolgimento delle singole attività;
Rilevato che all'iniziativa del sindaco avevano aderito 68
aziende artigiane sulle 180 operanti nella zona;
INTERPELLA
il Presidente della Giunta regionale per sapere:
a)
se è vero che l'Amministrazione regionale
intenderebbe acquisire la proprietà degli immobili dell'ex FERA a
Saint-Vincent;
b)
in caso affermativo indicare se sono già intercorse
trattative per l'acquisto ed a quali condizioni;
c)
nel caso in cui l'Amministrazione regionale dovesse
acquistare il complesso si gradirebbero indicazioni sul suo
utilizzo.
PRESIDENTE
: La parola al Consigliere Berti per illustrare
l'interpellanza.
BERTI - (Art. e Comm. Vald.):
Ho sentito attraverso
organi di informazione locale, poco tempo fa, che vi è
una
trattativa in corso, una richiesta da parte della Giunta regionale
al Comune di Saint-Vincent per l'acquisizione del famoso
stabilimento diroccato della FERA.
Di questo mi sono stupito in quanto sono parecchi anni che
questa amministrazione comunale, ed anche la precedente, intavola
trattative con le ditte artigianali e commerciali della zona, oltre
che con industrie fuori valle.
Noi, come organizzazione sindacale degli artigiani, ci siamo
sempre battuti, non per agevolare l'installazione di industrie,
perché abbiamo visto e vediamo tuttora le défaillances che esse
provocano in Valle d'Aosta.
Infatti, siamo sempre noi contribuenti a dover pagare quelle
poche persone che vengono a sfruttare le nostre risorse, poi,
quando si sono fatte il "bottino", spariscono dalla circolazione,
lasciando i dipendenti senza stipendio, ecc.
Riguardo al problema evidenziato, posso dire che avevamo sempre
chiesto al Comune di Saint-Vincent di lottizzare lo stabilimento
facendo ovviamente una verifica, una restrizione e selezione delle
domande a favore di quelle attività che più da vicino potessero
interessare sia il Comune, sia quelle attività che in prevalenza
operano nel Comune di Saint-Vincent.
Se l'Amministrazione regionale ha l'intenzione di acquisirlo con
una destinazione più o meno analoga, più reale a quella che è
la necessità della Comunità Montana del Marmore, io ne sarò
ben lieto.
Prima però vorrei sapere dal Presidente della Giunta cosa c'è di
vero e di concreto in tutto questo, anche sul prezzo, perché se ne
è parlato. Infatti la valutazione fatta dal Comune era vicina al
miliardo, esattamente 920 milioni, mentre quando il Comune l'ha
avuto, come proprietà comunale sono stati pagati soltanto 140
milioni. Adesso dobbiamo stabilire se si intende vendere lo
stabilimento lottizzandolo a varie superfici ad un prezzo politico,
oppure se rientra nella legalità venderlo al prezzo di perizia
asseverata che è già stata fatta.
Con l'apertura dell'Artigiancassa, con la nuova legge che
porteremo tra poco in Consiglio per i fondi di rotazione, stiamo
creando notevoli agevolazioni alle ditte interessate per la loro
acquisizione. Queste ditte, da un'indagine fatta sia dal Comune che
dalla nostra Associazione risultano essere circa 68: esse hanno in
effetti fatto richiesta per avere una superficie che varia dai 200
ai 300 metri quadrati.
In quest'occasione ho voluto portare a conoscenza del Consiglio
il fatto che qualcosa riguardo alla FERA si era mosso e che erano
stati fatti degli approcci in questo senso ma che, in questi ultimi
mesi, tutto era stato bloccato in quanto vi era una precisa
richiesta della Regione. Il sindaco di Saint-Vincent sta dunque
aspettando la decisione della Regione a questo proposito.
PRESIDENTE:
La parola al Presidente della Giunta per la
risposta.
ANDRIONE - (UV):
Di fronte al fatto che la FERA rimaneva
inutilizzata già nel 1976, la Regione aveva ufficialmente chiesto
al Comune di Saint-Vincent di cedere la FERA, specificando che
intendeva utilizzarla per attività produttive.
In quegli anni vi fu la discussione della variante del Piano
regolatore del Comune di Saint-Vincent, il Comune invece aveva
ipotizzato una specie di centro di esposizione, lo descrivo così
per non entrare nei particolari, centro di esposizione che non
aveva trovato l'appoggio della Regione in quanto essa era chiamata
soltanto a pagare le spese.
Approvata poi la variante, specificato quello che era il ruolo
della FERA, come ha ricordato anche il Consigliere interpellante,
ho ricevuto una nutrita delegazione di artigiani di Saint-Vincent
che mi hanno chiesto l'interessamento della Regione per rendere
possibile il fatto che la FERA venisse loro affidata, anche con
benefici effetti sull'occupazione, in quanto un certo numero di
ditte avrebbe voluto assumere altro personale.
Naturalmente ho scritto nuovamente, avendone precedentemente
parlato alla Giunta, al Comune di Saint-Vincent, proponendo
l'acquisto, specificando però che la perizia, prima espletata e che
lei ha citato, ci sembrava assolutamente fuori luogo, non per una
questione di valore rispetto ai 140 milioni pagati, perché chi
compra un bene normalmente si aspetta che questo bene venga
rivalutato, ma per il fatto che una volta comprata la FERA
sarebbero iniziate le spese per ristrutturarla..
La cosa poteva anche essere interessante perché la Regione
avrebbe potuto, d'intesa con il Comune, valutando i prezzi da
pagare, vedere di risolvere contemporaneamente il problema
dell'Hôtel Sources della zona termale, nei termini del Piano
regolatore e della variante già approvata.
Per adesso tali trattative si sono arenate, non ne ho più avuto
notizia, aspetto che il Comune si pronunci, in quanto, oltre alla
lettera di offerta della Regione, ce n'è stata anche una altra.
Questa è una delle tecniche tipiche che avvengono quando la
Regione si fa avanti. Fino ad oggi non ho avuto risposta, il Comune
deve valutare le due offerte, quindi darà una risposta.
L'unico impegno che posso assumermi è
quello di
sollecitare il Comune affinché dia una risposta su come intende
utilizzare la FERA. Questa questione da molto tempo si trascina e
il Comune sa benissimo che la FERA in qualche modo dovrà trovare
una sistemazione.
Per quanto ci riguarda e da come è
stato sanzionato nel
Piano regolatore, questo stabilimento e la sua area dovranno essere
utilizzati in modo produttivo, non come baraccone o fiere, ma
nemmeno come attività turistiche. Il Comune dovrà esprimersi
tramite il Consiglio comunale, dopodiché potremo procedere.
PRESIDENTE:
Il Consigliere Berti intende replicare? Ne ha
facoltà.
BERTI - (Art. e Comm. Vald.):
Pregherei il Presidente
della Giunta di tenermi informato su eventuali prossimi sviluppi in
materia, in quanto gli artigiani della zona sollecitano
continuamente la nostra organizzazione affinché si prendano
contatti per giungere ad una soluzione.
Il Comune non si muove nonostante le previsioni del Piano
regolatore e non prende iniziative per sbloccare questa
situazione.
Anche dal punto di vista paesaggistico dobbiamo rilevare che non
è una visione delle migliori, entrando in Saint-Vincent, sia
dall'autostrada che dalla provinciale, quella che ci offre lo
stabilimento nelle sua attuali condizioni.
Solleciterò dunque l'Amministrazione comunale per promuovere un
incontro con il Presidente della Giunta onde poter arrivare ad una
qualche definizione, anche all'acquisto da parte della Regione, poi
decideremo insieme la destinazione possibile, che non sia quella
solita industriale, perché infatti le offerte ricevute dal Sindaco
sono relative all'ingresso di una nuova industria in Valle.
Da parte mia, a questo proposito, ribadisco la volontà di non
fare nuovi insediamenti industriali in quanto siamo già in crisi
con quelli esistenti.
Ritengo sia meglio fare una lottizzazione per gli artigiani,
creando più posti di lavoro e sane prospettive.
Questa è la mia opinione, comunque restiamo in attesa degli
incontri che io stesso solleciterò tra la Giunta regionale ed il
Comune di Saint-Vincent.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK