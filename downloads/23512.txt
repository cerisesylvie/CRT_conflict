Consiglio Regionale della Valle d'Aosta - Oggetto del Consiglio n. 2606 del 4 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2606 del 4 aprile 2007 - Resoconto
OGGETTO N. 2606/XII - Interventi per calmierare gli aumenti
dei pedaggi sulle autostrade valdostane. (Interpellanze)
Interpellanza
Premesso che:
- dal 15 marzo scorso le tariffe autostradali hanno subito un
brusco incremento (aumento medio pari al 10,41%) nel tratto di
competenza di Società Autostrade Valdostane (SAV);
- già lo scorso anno (a partire dal primo gennaio 2006) SAV
operò un aumento esoso, pari all'11,5%;
- il costo di utilizzo dell'autostrada valdostana è il più
elevato d'Italia ed è assolutamente insostenibile per i numerosi
residenti pendolari che sono costretti, per diverse ragioni, a
spostarsi lungo l'asse di fondovalle;
- tale ulteriore aumento, oltre a "scaricare" sulle strade
statali una parte cospicua del già intenso flusso veicolare,
vanifica l'intesa raggiunta dalla Regione con le società
concessionarie (SAV e RAV) per alleggerire i pedaggi pagati dai
residenti;
- la Regione vanta partecipazioni azionarie sia nel capitale
sociale di SAV sia in quello di RAV;
- il bilancio d'esercizio di SAV evidenzia un utile di
9.579.270 euro nel 2005;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali motivazioni hanno determinato questo consistente
aumento delle tariffe autostradali valdostane;
2) se la Regione intende rimodulare i termini dell'intesa di
cui in Premessa per consentire il contenimento del disagio
tariffario patito dai residenti pendolari;
3) quali altre iniziative la Regione intende adottare
affinché le politiche tariffarie di SAV e RAV siano ricondotte a
una logica di sostenibilità economica per l'utenza;
4) com'è stato impiegato l'utile d'esercizio di SAV e com'è
stata gestita la liquidità in eccedenza.
F.to: Tibaldi - Lattanzi - Frassy
Interpellanza
Preso atto dei recenti aumenti dei pedaggi
autostradali;
Ritenuto che tali aumenti incidano particolarmente su chi,
per motivi di lavoro, è costretto a spostarsi giornalmente fra i
vari paesi del fondo valle;
Ricordate le diverse ipotesi di trasformazione del tratto
autostradale, tra i caselli di Aosta Ovest e Aosta Est, in
tangenziale sud della piana di Aosta;
la sottoscritta Consigliera regionale
Interpella
il Presidente della Regione e gli Assessori competenti per
sapere:
1) se ritiene che esistano possibilità di intervento presso
le Società di gestione delle autostrade della Valle d'Aosta al fine
di ottenere una diminuzione del costo del pedaggio
autostradale;
2) se si intenda perseguire l'ipotesi di trasformare quel
tratto dell'autostrada in tangenziale sud della città di
Aosta.
F.to: Squarzino Secondina
Président
- La parole à la Conseillère Squarzino
Secondina.
Squarzino (Arc-VA)
- Sappiamo che tale tema sull'aumento
dei pedaggi autostradali è stato oggetto in questi ultimi 20 giorni
di grandi discussioni e di grande dibattito. Prendiamo alcuni dati:
primo dato, le autostrade che percorrono la Valle d'Aosta... sia la
"SAV", sia la "RAV"... sono autostrade che già risultano da anni le
più care d'Italia, quindi abbiamo già un servizio autostradale che
viene pagato più caro in Valle d'Aosta rispetto a tutte le altre
autostrade in Italia...
(interruzione dell'Assessore Marguerettaz, fuori
microfono)
... è un dato che ricavo dai giornali che presentano questi
dati, se lei prende "La Stampa" del 31 marzo 2007, vi è scritto:
"Record: in Valle d'Aosta i pedaggi più cari d'Italia"
. Lo
era prima del 15 marzo scorso, data di entrata in vigore del nuovo
aumento e lo è ancora adesso, quindi sono le autostrade più care in
assoluto in Italia...
(nuova interruzione dell'Assessore Marguerettaz, fuori
microfono)
... l'articolo fa un "résumé" di tutta una serie di dati che si
possono trovare facilmente in "Internet". Non vorrà che adesso qui
le "snocciolo" l'elenco di tutti i dati! Non solo i pedaggi sono i
più cari d'Italia, ma nel momento in cui è scattato l'aumento anche
questo aumento, del 10,41% sul costo dei pedaggi, è il più alto
applicato nel Paese. Ci troviamo di fronte a una situazione che lei
conosce molto bene, non solo perché legge i giornali, ma perché
anche nella sua maggioranza credo vi sia una forza politica - come
dicono anche i giornali -, il gruppo "Stella Alpina", che su questo
tema ha voluto porre un'attenzione particolare. Capisco che il
gruppo "Stella Alpina" non può porre in Consiglio questo tema, lo
pone in un altro ambito, ma credo che in Consiglio tocchi
all'opposizione sottolineare tale aspetto.
Secondo dato: l'aumento ha peggiorato ulteriormente la
situazione degli utenti valdostani e lei ha visto come in Valle vi
sia stata una "levata di scudi" da parte degli utenti, singoli
cittadini, che hanno scritto lettere, che hanno fatto presenti le
loro osservazioni, da parte delle associazioni dei consumatori
(Adiconsum), da parte dell'ACI e da parte della Confindustria, che
dice come le piccole e medie imprese siano penalizzate da questo
aumento: tutte le piccole e medie industrie che hanno bisogno del
trasporto di merci e di materie prime sono da tale vicenda
penalizzate. Sappiamo che sia nella "RAV", sia nella "SAV" vi è una
presenza comunque della Regione, che credo possa dire qualcosa
all'interno del "CdA" e possa dettare la linea politica di queste
società.
Prima domanda: intanto una sua valutazione, ho letto la
valutazione del Presidente Caveri, non la sua, può darsi mi siano
sfuggite le sue valutazioni rispetto a questo tema, ma vorrei una
prima valutazione politica sul fatto che le nostre autostrade sono
le più care e sul fatto che vi sono stati tali aumenti. Vorremmo
poi capire se, rispetto a questo tema, che riguarda gli utenti, i
lavoratori, quelli che si spostano continuamente nel fondovalle per
esigenze familiari, vi è stata da parte della Giunta un'attenzione,
una presa di posizione e se ci si è attivati affinché si riducano
tali pedaggi, in modo che i lavoratori non siano ulteriormente
penalizzati.
Ultimo tema, un tema a latere, ma non escluso dal discorso più
generale: da anni - lei non era ancora in Consiglio - si discute in
questa sede nei momenti più diversi, nel momento in cui si parla
del Piano di riqualificazione della città di Aosta, nel momento in
cui si parla del Piano dei trasporti, nel momento in cui si parla
delle problematiche relative ai collegamenti fra le varie zone
della cintura di Aosta con il capoluogo, nel momento in cui si
analizza con degli studi che si sono effettuati la mobilità del
personale regionale, cosa questa comporta, non solo, nel momento in
cui si è cercato di capire come intervenire per diminuire il
passaggio di auto e l'inquinamento nella città di Aosta, in tutti
questi momenti una delle ipotesi di soluzione che è stata
evidenziata e di volta in volta portata all'esame, e poi
accantonata non si sa bene perché è la trasformazione del tratto
autostradale tra i caselli di Aosta ovest e Aosta est, ossia il
tratto che riguarda la piana di Aosta, in una tangenziale sud della
città di Aosta. Volevamo capire se tale ipotesi è stata
definitivamente accantonata, o se si intende riprenderla facendola
diventare ancora più attuale in tale situazione e in questo caso se
si individuano modalità, tempi e mezzi per realizzare tale
ipotesi.
Président
- La parole au Conseiller Tibaldi.
Tibaldi (CdL)
- Nel solco di quello che ha detto la
collega Squarzino, aggiungiamo alcune considerazioni sul caro
tariffe autostradali. Anzitutto, come utenti, siamo rimasti
sbigottiti quando dal 15 marzo vi è stato un incremento del 10,41%
sulla tratta della "SAV": la tratta Aosta/Pont-Saint-Martin.
L'incremento sulla tratta ulteriore, quella di competenza "RAV", è
dello 0,94%. Se lei, Assessore, prende, come immagino abbia fatto,
lo schema degli incrementi tariffari delle varie società
concessionarie effettuati in questo periodo, si rende conto che
"SAV" non solo è in testa come incremento, ma che il secondo
incremento - quello della tangenziale di Napoli - è del 3%, quindi
siamo oltre il triplo; tutte le altre a seguire in ordine
decrescente e vi sono ben 10 società concessionarie che non hanno
proposto incrementi. L'aspetto aggravante di quello che sto dicendo
lo ricaviamo mediante una piccola analisi retrospettiva. Il 1°
gennaio 2006 "SAV" ci propinò un aumento dell'11,5%; se sommiamo
l'incremento di marzo più l'incremento di gennaio 2006, in 15 mesi
"SAV" ha aumentato sulla tratta più percorsa dai Valdostani del
21-22% le tariffe autostradali e questo è veramente scandaloso! È
scandaloso perché la Regione partecipa in "SAV" e partecipa con
autorevoli figure indicate dal potere politico, le quali sono
silenti di fronte a tale scempio! È vero, ci dirà l'Assessore, come
ha fatto peraltro il Presidente Caveri la volta scorsa, che vi è
una procedura complessa che vede il Governo e il Ministero
competente delle infrastrutture, l'"ANAS", compartecipi di questo
processo di adeguamento delle tariffe. È vero che "SAV" ha fatto
investimenti cospicui per creare il raccordo del Gran San Bernardo,
che peraltro è fuori dal perimetro autostradale, ma quante volte
gli utenti valdostani devono pagarlo questo raccordo? A "colpi" del
10-11% ogni anno! Questa domanda non l'abbiamo posta in maniera
precisa... è vero che vi sono state spese ulteriori, vi sono state
anche delle tangenti, oltre che la tangenziale, ma devono pagarle
gli utenti tali cose?
Assessore, facciamo mente locale su questo problema, ossia
cerchiamo di razionalizzare i flussi veicolari sul nostro
territorio, riducendo anche il traffico pesante, o perlomeno
contenendolo entro limiti di sopportabilità umana e vivibilità dal
punto di vista ambientale e di salute... ma non è possibile pensare
che con tali adeguamenti tariffari si riesca a decongestionare il
traffico sulla statale! Se lei viaggia sull'autostrada, si renderà
conto che l'autostrada è pressoché deserta, la utilizzano solo i
mezzi pesanti, perché i pendolari valdostani non possono
permettersi di spendere (ipotizzo fra Châtillon e
Pont-Saint-Martin) 6 euro a tratta, un pendolare che lavora ad
Aosta e che vive a Pont-Saint-Martin o viceversa si deve permettere
una spesa di 10 euro al giorno per andare e tornare a casa. Questo
vale per i pendolari dipendenti, ma anche per coloro che sono
autonomi e che devono trasferirsi lungo l'asse di fondovalle,
perché sappiamo che la Valle d'Aosta è popolata per gran parte nel
corridoio che si sviluppa fra Courmayeur e Pont-Saint-Martin;
sappiamo però che la mobilità nell'ambito di questo corridoio
urbano sta diventando impossibile, perché abbiamo dei gabellieri
che ci impediscono di utilizzarla a prezzi equi. Domando allora:
che ci stiamo a fare in "SAV" e in "RAV"? Il 27% di "SAV" e le
nostre rappresentanze in seno al "CdA" a cosa servono? Vorremmo
saperlo. A cosa serve stare in "SAV" quando nel 2005 il bilancio
registra un utile di 9,5 milioni di euro e agli utenti viene
imposto il salasso: 11% prima e 10% adesso? Vorremmo capire qual è
la strategia politica di questa Giunta nel permanere in società che
stanno "impiccando" i Valdostani nella loro mobilità, stanno
impedendo fisicamente e logisticamente la mobilità dei Valdostani.
Questi sono ragionamenti che non mando al suo indirizzo personale,
però lei fa parte della Giunta, da 3 anni amministra le
partecipazioni societarie, vi è una maggioranza che vi sostiene, io
non so quanti in maggioranza condividono tale politica tariffaria,
allora avere una partecipazione azionaria significa anche poter
incidere e dire qualcosa.
Dicevo, come si fa a fruire di questo tratto autostradale quando
abbiamo approvato, su iniziativa di diverse forze politiche
unanimemente condivisa - qui riconosco al collega Lanièce
l'"imprinting" di tale problema perché, vivendo lui in bassa Valle,
lo aveva sollevato per primo - una risoluzione per far sì che si
trovassero dei rimedi, naturalmente concordati con le società
concessionarie, perché non si vuole che la politica imponga, ma la
politica non può neppure rimanere assente, e citavo prima l'esempio
di "Tecdis"... se la politica rimane assente, tanto vale che
esistano i politici, non servono a niente! La soluzione venne
individuata nel "telepass" speciale per i residenti in Valle
d'Aosta, tariffe agevolate per non penalizzare chi utilizza
l'autostrada ed incentivare chi la ignora. Gli incrementi degli
ultimi 15 mesi hanno "bruciato" matematicamente lo sconto del 20%,
che deve essere ancora applicato, se "SAV" in 15 mesi ha
incrementato del 21%, forse 22%, le sue tariffe, mi chiedo lo
sconto del 20% che utilità abbia! Come si fa a incentivare chi la
ignora quando, di fatto, le tariffe continuano ad aumentare e come
si fa a garantire una certa sicurezza del flusso veicolare sulla
strada statale quando obbligatoriamente la gente per necessità si
deve riversare su una via parallela.
Vi abbiamo posto alcune domande:
"quali motivazioni hanno
determinato questo consistente aumento delle tariffe autostradali
valdostane"
, non ci deve essere sempre proposta la solita
giustificazione degli investimenti effettuati, perché gli
investimenti li fanno su tutte le tratte autostradali e non solo
sulla tratta Aosta/Pont-Saint-Martin, che penso sia di una
lunghezza irrisoria rispetto ad altre tratte, non possiamo
continuare ad ammortizzare all'infinito il raccordo autostradale
che venne fatto all'inizio degli anni '90.
Seconda domanda:
"se la Regione intende rimodulare i termini
dell'intesa..."
- ossia quella intesa in cui si prevedeva lo
sconto del 20% (che, di fatto, è stato vanificato)... oppure no...
-
"... per consentire il contenimento del disagio tariffario
patito dai residenti pendolari"
. Se avete qualche idea in
merito poi... e il quesito di fondo è il seguente: che senso ha
rimanere in queste società se non si è in grado di incidere sulle
scelte di politica non solo tariffaria, ma generale. Qui il privato
con il quale condividiamo le azioni è capace solo di chiederci di
"mettere mano al portafoglio" quando vi sono esigenze di
investimento, quando invece si tratterebbe di calmierare anche la
politica tariffaria, chissà come mai decide sempre "ANAS"
attraverso società concessionarie e decreti ministeriali, la
Regione assiste e i residenti valdostani pagano.
Ultima domanda:
"com'è stato impiegato l'utile d'esercizio di
SAV e com'è stata gestita la liquidità...",
perché 9,5 milioni
di utile nel 2005 saranno stati utilizzati in qualche maniera, il
risultato di esercizio sarà stato impiegato! Noi auspichiamo
positivamente. Va di moda parlare di "tesoretti", "tesori" sono in
corso di accumulo da parte di "CVA", qui vi sono "tesoretti" da
parte di "SAV", al di là dell'accumulo di "tesoretti", cosa che ci
gratifica, perché vuol dire che l'azienda è gestita come si deve,
ci piacerebbe che questi risultati fossero spalmati sui pedaggi
autostradali. Speriamo in un prossimo futuro e soprattutto in una
maggiore incisività della politica regionale. Ascoltiamo la sua
risposta.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Da un lato, vi ringrazio per aver
posto tali quesiti e fatto questa iniziativa; dall'altro, prendo
atto che avete fatto un'interpellanza, ma avete già le risposte,
nel senso che avete già emesso la sentenza. Attorno a questo tavolo
non abbiamo la presunzione di avere una risposta per tutto, abbiamo
perlomeno un approccio che vuol essere un approccio serio, che, di
fronte ad un'effettiva doglianza della popolazione, vuole
analizzare le situazioni.
Nelle 2 interpellanze abbiamo una prima parte comune, in cui mi
si chiede il perché di questi aumenti. Avendo di fronte i 2
soggetti che hanno illustrato le 2 interpellanze, soggetti che non
solo sono "interpreti" di tale legislatura, ma hanno alle spalle
numerose legislature e una riconosciuta serietà
nell'approfondire... a loro forse è sfuggito un decreto
interministeriale del 30 gennaio 2003, nel pieno del "Governo
Berlusconi", data in cui vi è stata l'approvazione di un decreto in
cui all'articolo 9 si diceva quanto segue:
"per l'anno 2003 c'è
l'indicatore di produttività, quindi l'aumento 9,82, per il 2004
9,82, per il 2005 9,82, per il 2006 9,82, per il 2007 9,82
".
Fatemi dire... un decreto interministeriale che aveva una
"profondità", dal 2003 al 2007, e che probabilmente vi è sfuggito.
Nella precedente legislatura non c'ero, ma voi c'eravate, quindi
l'aumento che vi è stato a marzo non è una sorpresa, ma è
programmato fin dal 2002 e ovviamente rispetto a questo vi sono
altre 2 componenti che poi portano ai dati che avete correttamente
riferito superiori al 10%: il tasso di inflazione programmato e
l'indicatore di qualità che portano il 9,82 a qualcosa di più del
10%. Non vi è allora una novità, ultimamente non vi è stato un
ragionamento che ha portato a fare degli aumenti, sono aumenti
programmati dal 2002 con una profondità temporale fino al 2007.
Volevo segnalarvi che le autostrade sono gestite dopo che qualcuno
ha pensato di privatizzarle...
(interruzione del Consigliere Tibaldi, fuori
microfono)
... non abbiate la "coda di paglia", ma qualcuno - non so se del
Centro-Destra, forse del Centro-Sinistra... - ha deciso di
privatizzarle e improvvisamente "apriamo gli occhi". Qui parlo con
gli amici del gruppo "Forza Italia"... "amici" è una parola...
conoscenti del gruppo "Forza Italia" che le regole nell'ambito
delle concessioni... Consigliere Tibaldi, mi permetta, solo per
fare un ragionamento, le concessioni vengono date in virtù di un
"mix": da un lato, si valutano gli investimenti e parlo di oneri
costruttivi, ma anche di manutenzioni, parlo di durata della
concessione e di tariffe; il "mix" di tali 3 elementi fa sì che si
costruisca un piano economico-finanziario che in qualche modo trova
un punto di pareggio, riconoscendo un rendimento medio del capitale
investito dal privato nella misura del 6-7%, questi sono i
fondamentali... ma qualsiasi tratta ha questo tipo di presupposto:
un rendimento del capitale privato del 6-7%. Abbiamo delle tratte
autostradali che vengono costruite con tale meccanismo, ma anche
con un grande contributo pubblico. Consigliere Tibaldi, lei sa che
l'autostrada del Monte Bianco, che viene fatta dalla "RAV" e che ha
2 partner: il gruppo "Autostrade" - riconducibile al gruppo
"Benetton" - e la Regione Valle d'Aosta, viene costruita con un
contributo a fondo perso dell'"ANAS" del 65%? Ciononostante adesso
non abbiamo l'aumento, è stato rifatto il piano
economico-finanziario, perché con i percorsi che abbiamo oggi porta
a una situazione di dissesto.
Consiglieri, sono disponibile a fare qualsiasi tipo di
ragionamento, anche perché, così come avete capito, questo aumento
del 2007 ha radici nel 2002, è chiaro che non affrontate queste
cose tutti i giorni, ma vi potrei rispondere che lo sapevate già,
non è una novità e che, come Consiglieri regionali, avete tutte le
banche dati per leggere i decreti interministeriali, quindi oggi
nessuno di voi si può stupire, perché lo sapevate o avreste dovuto
saperlo, ma soprattutto quando parliamo della soluzione... perché
voi avete ragione quando dite: "dobbiamo porci il problema", allora
come ce lo poniamo il problema? Lì credo si possano aprire tutti i
tavoli e fanno bene le forze politiche di maggioranza e di
minoranza a mettersi attorno a un tavolo, non tanto per mettere in
discussione quello che è stato, perché, se ognuno alla fine recita
il proprio copione, io dico che allora non c'ero, c'eravate voi,
Squarzino, doveva allora insorgere e dire qualcosa! È invece
rimasta silente per 5 anni! Eh no! Sto parlando del decreto
interministeriale, quindi Berlusconi alla seconda... più di un
Ministro, datato 30 gennaio 2003.
Signori, se qualcuno di voi dice: "cosa facciamo della tratta
Aosta est-Aosta ovest? Immaginiamo di fare una tangenziale,
liberalizziamola". Certo, Consigliere Bortot, è chiaro che se
prendo la "guida Michelin", dico questo è "3 stelle Michelin", "5
forchette", vado, ordino il menu e poi liberalizziamo, pagare... io
non pago... eh no! Piove e porto l'ombrello...
Presidente
- ... Assessore, ci spieghi il gesto...
Marguerettaz (UV)
- ... l'ombrello si porta così... ma
non era un gesto nei confronti dei Consiglieri, ma nei confronti di
quell'immaginario gestore, dove mi sono servito del pranzo e della
cena e dove non voglio pagare il conto.
Colleghi Frassy e Tibaldi, voi fate una cosa corretta nel dire
che si paga l'autostrada troppo cara ma, se mi posso permettere, vi
devo chiedere uno sforzo: io mi associo con voi, passo dall'altra
parte e urlo: "è una vergogna, paghiamo troppo!", bene, però vi
faccio la domanda: "dopo mi date una soluzione?". Per quel tipo di
soluzione poi dobbiamo fare i conti con il bilancio regionale e, se
tanto mi dà tanto, vi rapporto i dati che sono le risultanze di
quello che è stato chiesto alla "SAV" di fare: la tangenziale, il
raccordo con la statale del Gran San Bernardo; è vero quello che
dice lei che non è a pagamento, ma è stato chiesto alla "SAV" di
farlo. Come le ho detto per il Monte Bianco, il contributo è del
65%, quindi quello che voglio dirle è che il finanziamento e il
fondo perso c'è stato, ma non è stato totale; quindi quello che vi
dico è che di una parte degli investimenti questi credo
legittimamente si aspettino di avere la restituzione. Rispetto a
questo avviamo una trattativa con i 2 gruppi dell'autostrade, ma
perché liberalizzare solo Aosta est-Aosta ovest, perché non
liberalizzare tutto, da Pont-Saint-Martin a Courmayeur? Diciamo
solo quanto costa, facciamo un piano finanziario a debito, magari
di 20 anni, dicendo: "la Regione ha deciso di infrastrutturare,
quindi chiediamo di revocare le concessioni, ci sostituiamo e
paghiamo gli oneri di costruzione" e naturalmente faccio il
ragionamento più importante: non ce la facciamo a regionalizzare la
tratta Pont-Saint-Martin/Courmayeur? Facciamo una regionalizzazione
parziale, ma dobbiamo mettere in conto di mettere delle risorse a
disposizione e queste risorse devono trovare una soddisfazione
nell'ambito del bilancio regionale ma, rispetto a questo, credo vi
sia massima disponibilità per fare un discorso ragionevole. Non è
quindi, colleghi del gruppo "La Casa delle Libertà", che non
apprezzo quello che voi dite, ma vi pregherei di non fare i
demagoghi nel dire: "che schifo l'autostrada", ma diciamo cosa
possiamo fare e cosa dobbiamo fare.
Finora le regole non le ho scritte io, sono stabilite, la
politica ha l'obbligo di analizzare nel divenire le varie
situazioni, ma evitiamo di dire delle cose che non sono una novità
di oggi e questi piani economici finanziari sono approvati dal
gennaio 2003, quando c'era la precedente legislatura, io e il
Consigliere Bortot non c'eravamo, ma poco importa, se hai un piano
economico-finanziario, poi devi immaginare di modificarlo, bene, ma
come? Oggi vi sono le possibilità, perché un piano
economico-finanziario doveva essere di nuovo approvato, in quanto
questo aveva una "profondità" fino al 2007, oggi capiamo cosa
possiamo fare. Quel tentativo allora, che voi magari ridicolizzate,
di fare uno sconto ai residenti valdostani per usi lavorativi... è
stato determinato nel dire: "ogni 5 passaggi ce n'è uno gratuito" e
quindi questo è uno sconto che è proporzionale al costo
dell'autostrada. Martedì scorso il Presidente Caveri e il
sottoscritto eravamo dal Presidente dell'"ANAS", Ciucci, e abbiamo
sollecitato l'"ANAS" ad approvarci questa proposta, che vale per 18
mesi, e l'"ANAS" ha detto che l'approva solo in via sperimentale.
Ricordo che il Presidente Ciucci è uno dei più fidati collaboratori
di Prodi di IRI memoria, quindi abbiamo avuto modo di interloquire
con il Governo attuale di Centro-Sinistra per chiedergli di
approvarcelo, perché è l'"ANAS" che approva tale possibilità di
sconto. Il concessionario... ossia noi abbiamo fatto la proposta e
questa proposta deve essere... come sapete, i decreti ministeriali
di "ANAS" hanno un passaggio che è la Corte dei Conti, quindi,
prima di avere le concessioni e il piano finanziario, tutto questo
viene esaminato dalla Corte dei Conti che deve dare il suo visto.
Rispetto a tale argomento, quindi abbiamo tanti documenti da
analizzare, che tutto possiamo fare, salvo anche lì... oggi è la
giornata... dice: "il Governo è cattivo, vuole aumentare le
autostrade e noi siamo molto bravi, vogliamo diminuirle", ma, se
così è, è un "giochino" non tanto nobile. Se oggi, che abbiamo la
possibilità di tornare sull'argomento, qualcuno vuole introdurre
degli elementi che possono cambiare lo scenario rispetto alle
vecchie concessioni, lo faccia, ma dobbiamo essere consapevoli che
questo tipo di percorso ci porterà ad assumere delle decisioni che
sono onerose.
Credo di avere dato le risposte alla collega Squarzino sia per
quanto attiene gli aumenti, sia per quanto attiene l'ipotesi di
trasformare, riteniamo che sia una soluzione degna di essere
approfondita, dobbiamo mettere in conto non solo il transito
libero, ma anche degli investimenti importanti, perché per fare
questa liberalizzazione avremo sicuramente la necessità di fare
un'importante barriera tra Gressan o Jovençan, ossia prima della
galleria di Aymavilles, in modo da creare quegli svincoli per poter
procedere a creare una tangenziale. È anche vero che siamo
contraddittori rispetto a questo, perché abbiamo imposto anni fa
alle autostrade di fare le barriere ad Aosta est, per poter fare le
barriere esattoriali, da questo punto di vista, dobbiamo solo
mettere in cantiere 2 cose: da un lato, il rimborso equitativo a
chi ha fatto gli investimenti immaginando di avere un ritorno;
dall'altro, un investimento idoneo a creare una barriera tra
Gressan o Jovençan e creare uno svincolo di tale tipo. Questa può
essere una soluzione, ma ve ne possono essere altre, non mi fermo
di fronte a nulla, purché vi sia una serietà nel proporre le
cose.
Per quanto attiene le domande del collega Tibaldi sull'intesa,
stiamo per raggiungere un obiettivo sulla prima intesa, ribadisco,
che "ANAS" ancora non ha approvato.
Per quanto riguarda la terza domanda:
"quali altre iniziative
la Regione intende adottare affinché le politiche tariffarie di SAV
e RAV siano ricondotte a una logica di sostenibilità economica per
l'utenza"
, ribadisco che dobbiamo intervenire o introducendo un
contributo regionale affinché il piano economico-finanziario, che è
stato riconosciuto al concedente del 6% con contributi regionali
che assicurino quella redditività del 6% dell'investimento, o altre
soluzioni che possono essere valutate... di chiedere una
sospensione delle concessioni, rivendicare il fatto che le
concessioni non siano date ad "ANAS", ma siano della Regione e poi
negoziare come Regione, ma ribadisco che chi ha fatto
l'investimento richiederà di avere il rientro dei capitali che ha
investito.
La quarta domanda è una domanda più tecnica. Lei ha preso il
2005... ma le prendo dal 1995 al 2005... l'unico anno che ha visto
una distribuzione dell'utile è stato il 2005, ossia questi
investitori dal 1995 al 2005 non hanno distribuito un euro di
dividendi. A fronte di un valore del patrimonio netto, che è in
parte anche regionale, di 86 milioni, ossia 170 miliardi, quindi
l'unico anno degli ultimi 11 - 1995 compreso - in cui è stato dato
un dividendo è l'anno 2005; mi pare non vi sia stata una situazione
di particolare soddisfazione per il socio privato. Rispetto a
questo, le segnalo che nei dati di bilancio la liquidità, ossia
l'utile, non ha generato liquidità; le faccio rilevare che
l'indebitamento nel 2005 è di 82 milioni. La società quindi ha un
piano economico-finanziario che le permette un certo tipo di
rientro, ma parte di questi investimenti sono stati fatti a debito;
quindi 82 milioni sono una cifra che è assai più importante
rispetto a quella dell'utile e, in sostanza, l'utile di 9 milioni
in parte va a ridurre il debito e in parte dà un minimo di
retribuzione agli azionisti. Ribadisco che il tasso di rendimento
del capitale investito è assolutamente ragionevole: il 6%. Questo è
un tema molto importante, ve lo sottopongo perché credo sia
corretto capire quanto costano le infrastrutture. Quando siamo
andati dal Presidente dell'"ANAS", abbiamo avuto modo di fare
alcuni ragionamenti sulla finanziaria, perché la finanziaria di
quest'anno ha inserito un criterio e ci ha detto che il Traforo del
Gran San Bernardo o, meglio, le gallerie monotubo a carattere
internazionale hanno priorità nel vedere costruire delle gallerie
di sicurezza che rendano più sicuri i transiti. A dire la verità,
noi l'abbiamo capita, ma l'hanno capita anche i nostri
Parlamentari: finalmente abbiamo la soluzione del problema! Sono
rimasto "congelato" perché il Presidente dell'"ANAS" mi ha detto:
"noi il piano lo dobbiamo ancora fare, dovete solo capire che la
finanziaria è stata prodiga di consigli e di priorità, ma più avara
di risorse, quindi noi ad oggi, seppure abbiamo una serie di
priorità, non sappiamo con esattezza cosa potremo fare o non
fare"
e, visto che c'era, ci ha detto un'altra cosa, perché
nella finanziaria c'è scritto:
"oltre alle gallerie di servizio,
anche le strade di accesso"
, allora ho detto:
"finalmente
faremo anche la galleria di Saint-Oyen che sta a cuore al transito
internazionale e a quello locale"
! Ha detto:
"anche lì costa
132 milioni di euro"
. Se immaginiamo di avere un transito a
pagamento, quella diventa la "galleria del vento" dal punto di
vista dei costi, perché se dobbiamo far pagare le persone che
transitano 130 milioni per una galleria, vi dico: Signori, quando
chiediamo delle infrastrutture, dobbiamo essere pronti a pagarne il
prezzo o a immaginare che la finanza pubblica sostenga
quell'investimento, perché se c'è il privato di mezzo e dobbiamo
avere una redditività dell'investimento anche contenuta del 6%,
avremo un costo importante. Il Presidente dell'"ANAS" mi ha spento
un po' di entusiasmo, anche se non ha detto che non lo facciamo,
però ha anche detto un'altra cosa - ne approfitto perché il
Consigliere Sandri mi ha lanciato un "volet" rispetto ai fondi di
previdenza -, ossia:
"vedremo come andranno i flussi sul
TFR"
, perché sapete che la finanziaria ha anticipato al 1°
gennaio la scelta della previdenza, quindi nei primi 6 mesi i
dipendenti delle aziende con più di 50 dipendenti sceglieranno se
mandare il loro TFR all'INPS o ai fondi di previdenza, ma se per
sbaglio i dipendenti scelgono i fondi di previdenza, all'INPS non
andrà nulla e all'"ANAS" non andrà nulla e, se all'"ANAS" non andrà
nulla, le opere che farà saranno poche.
Abbiamo quindi una serie di incognite ed ecco perché nel
ragionamento vi dico: siamo disponibili ad affrontare seriamente il
problema, l'aumento che avevamo conosciuto nel 2003 che valeva per
5 anni ha avuto le sue conseguenze, oggi come oggi, se voi avete
delle proposte, io dico: "sì". Fino ad oggi respingo le accuse che
sono state fatte più o meno velatamente di complicità nei confronti
di un concessionario gabelliere - così è stato definito - che vuole
spremere i Valdostani. Abbiamo delle opere che costano molto,
facciamo le opportune considerazioni, se vogliamo aiutare i
Valdostani, facciamo tutte quelle operazioni di finanza pubblica
che possono aiutare. È inutile che si continui con un atteggiamento
sempre marcatamente di accusa nei confronti dell'altro senza
un'assunzione di responsabilità!
Si dà atto che dalle ore 12,40 presiede il Vicepresidente
Lanièce.
Presidente
- La parola al Consigliere Tibaldi.
Tibaldi (CdL)
- Vede, Assessore, ogni volta che ci sono
argomenti scomodi da trattare in quest'aula, definisce demagogici
gli interventi dei Consiglieri interpellanti. Vorrei analizzare la
sua risposta. Lei è riuscito ad addebitare al "Governo Berlusconi"
l'incremento delle tariffe...
Marguerettaz
(fuori microfono)
- ... non ho detto
questo!
Tibaldi (CdL)
- ... "un decreto ministeriale che è stato
adottato dal Governo Berlusconi". Come lei sa, un decreto
ministeriale è un atto formale in questa procedura, che ratifica e
provvede all'aggiornamento quinquennale dei piani
economico-finanziari disposti dalle singole società. È un sigillo
che porta il nome di un Ministro, che reca una data, che reca la
fonte formale di questo provvedimento, ma il piano societario viene
fatto dal singolo ente. Vi sono 22 concessionarie sulle autostrade
italiane, ogni società concessionaria, che sia compartecipata dal
pubblico o che sia privata, fa un piano di ammortamento dei suoi
investimenti; sulla base di questo piano di ammortamento, vengono
calibrate le tariffazioni. Attribuire a Berlusconi questa cosa
quindi è demagogia pura, vuol dire che lei non ha le risposte,
perché nel piano societario redatto dalla società c'entrano i soci,
sono i soci che stabiliscono ammortamenti, tariffe e previsioni di
utile e di perdita, ma fra i soci figura la Regione Valle d'Aosta e
la Regione è rappresentata da esponenti che sono frutto di una
nomina politica. Dal 2003 ci siete voi, c'è lei che siede sulla
poltrona delle partecipazioni regionali e, di conseguenza, c'è lei
che controlla ciò che succede nelle singole partecipate! Facciamo
riferimento...
(interruzione dell'Assessore Marguerettaz, fuori
microfono)
... del 2003... è un decreto ministeriale, ha una valenza
quinquennale, voglio vedere, se lei siederà ancora su quella
poltrona, quando fra qualche mese si discuterà del prossimo piano
quinquennale, quale incisività la Regione riuscirà ad avere per
programmare i prossimi aumenti! Vedremo se si ricorderanno i suoi
successori che Prodi, o chi per esso, ha messo il sigillo su quello
che è stato deciso dalla "SAV", o dalle autostrade meridionali, o
dalle autostrade centropadane, ma cosa c'entra il sigillo del
Ministro! È un provvedimento formale, nella sostanza è stata la
società che ha deciso gli aumenti che sono stati consentiti
nell'ambito del 9% che lei prima ha citato, 9% che è stato sforato,
perché nel 2006 era l'11,5% e nel 2007 è stato del 10,5%, giusto
per mettere i puntini sulle "i".
Torniamo al problema iniziale: quali soluzioni e anzitutto quali
risposte, perché a cosa serve rimanere in una società con 27% e con
il 42% quando si devono subire le politiche tariffarie imposte da
altri? Lei ci continua a dire: "la SAV ha fatto degli investimenti,
il raccordo del Gran San Bernardo è stato un investimento", va
bene, un investimento che è stato lautamente sovvenzionato dal
programma delle "Colombiane" nel 1992, lì sono arrivati anche fondi
dello Stato per cercare di coprire la spesa, c'è stata una
contribuzione regionale, il privato ha messo la sua parte, ma se la
Regione non fa da vigilante nell'ambito di questa società, che è
una società di servizi, a cosa serve la Regione lì? Non serve a
livello di azienda come casinò, perché abbiamo visto che i
risultati sono devastanti, qui dovrebbe almeno garantire con la sua
vigilanza una corretta modulazione delle tariffe, sappiamo che
devono esserci degli incrementi, sappiamo che tali incrementi
devono permettere il ritorno degli investimenti effettuati e le
manutenzioni che vengono quotidianamente fatte su tali strade, ma
sappiamo anche che queste gabelle non possono essere assorbite
tutte dall'utenza, a maggior ragione quando tale società nel 2005
ha avuto un utile di 9,5 milioni di euro...
(nuova interruzione dell'Assessore Marguerettaz, fuori
microfono)
... va bene, ma stiamo parlando di aumenti tariffari in questo
quinquennio, il 1995 è dimenticato e "sepolto", fermiamoci al
quinquennio 2003-2007 che lei ha citato più volte, adesso scade
tale quinquennio e saremmo curiosi di vedere quanto la Regione
riesce ad incidere a livello di politica tariffaria a partire dalla
"SAV" con i suoi rappresentanti all'interno del "CdA"! Anche perché
se vi sono delle spese oltre agli investimenti, naturalmente vi è
anche una politica di assunzioni che viene fatta all'interno di
queste aziende, una politica di approvvigionamenti di servizi e di
forniture di beni, incide anche in quel modo la Regione? È assente
totalmente come per le tariffe o, per quanto riguarda le
assunzioni, le forniture di appalti, riesce a veicolare
l'attenzione a favore di qualcuno, piuttosto che di qualcun
altro?
Marguerettaz
(fuori microfono)
- ... cosa vuole
dire?
Tibaldi (CdL)
- ... cosa voglio dire? Voglio dire che con
il 27%, quando si tratta di far assumere qualcuno in "SAV" o in
"RAV" o quando si tratta di approvvigionarci come fornitura di beni
e servizi, siete molto più attenti! È inversamente proporzionale
alla disattenzione che avete per la politica tariffaria!
Marguerettaz
(fuori microfono)
- ... mi spieghi
cosa vuol dire "attenti".
Tibaldi (CdL)
- ... lo chieda ai suoi rappresentanti
nelle singole società visto che li ha nominati lei, insieme alla
sua Giunta! Li controlla questi rappresentanti o fate come per il
casinò che li nominate e poi vi dimenticate e non sapete neppure
cosa fanno?
Prendiamo atto che la sua risposta è ricca di demagogia,
purtroppo, perché se Berlusconi fosse entrato nelle scelte
societarie e magari fosse nell'ambito della società, ci sarebbero
dei risultati diversi, sì, perché probabilmente non vivrebbe con la
stessa disattenzione che vive la Giunta regionale, lei in
particolare, tale situazione che si riversa in una maniera pesante
sulle tasche dei pendolari valdostani. Lei sa benissimo che nei
rapporti con il Governo anche Berlusconi ha avuto particolari
attenzioni quando si trattava di fare l'operazione del digitale
terrestre, lo abbiamo certificato qui. Quando vuole interviene...
quando non conviene intervenire, è tranquillamente...
Marguerettaz
(fuori microfono)
- ... non
c'era...
Tibaldi (CdL)
- ... ma come "non c'era"? Dal 2003 chi è
che è seduto su quella poltrona? Quello è un provvedimento
ministeriale, sa bene che ha una valenza formale e non
sostanziale...
Marguerettaz
(fuori microfono)
- ... c'era
lei...
Tibaldi (CdL)
- ... non ero seduto lì prima di tutto,
c'era un suo predecessore che aveva il suo stesso colore politico,
come il suo stesso colore politico hanno quelli che siedono nella
"SAV" e nella "RAV"...
Marguerettaz
(fuori microfono)
- ... eravate
disattenti...
Tibaldi (CdL)
- ... macché disattenti, Assessore, si
inventi qualche argomento più solido e consistente per cercare di
dare delle risposte, perché qui delle risposte non sono
pervenute!
Ultima "iattura" di cui sentivo parlare: volete regionalizzare
anche l'autostrada? Già si parla di regionalizzare la ferrovia
perché non funziona, regionalizzare le poste, perché ci sono dei
disservizi, il casinò è già regionalizzato, avete regionalizzato
anche altre attività industriali, l'albergo di Saint-Vincent,
adesso anche l'autostrada... ci volete regionalizzare anche le
coscienze, Assessore? Tanto, se siete partecipi nelle società,
siete ininfluenti, se regionalizzate, fate danni, delle due qual è
la peggiore? Siamo completamente insoddisfatti della sua risposta,
perché comunque non è una risposta, è solo una provocazione
demagogica a delle osservazioni e a dei quesiti che invece erano
puntuali. Non so la collega Squarzino, ma il nostro gruppo non può
considerarsi soddisfatto e immagino che insoddisfatti siano anche
gli utenti che, a fronte dei ruoli regionali, vedono solo aumentare
il salasso; non sarà perché forse i nostri antenati si chiamano
Salassi, ma non mi sembra una buona ragione per continuare a fare
questi prelievi.
Presidente
- La parola alla Consigliera Squarzino
Secondina.
Squarzino (Arc-VA)
- Non so se ringraziare ogni volta
l'Assessore per lo "show" che fa, per cui anima quest'aula. Io però
non riesco a sorridere e a godere di questi "show", perché mi
sembra che sia un modo banale di affrontare le questioni e un modo
non rispettoso di affrontare i problemi, per cui non mi ci ritrovo,
mi sento a disagio e glielo voglio dire. Sono sicura che non
serviranno a niente tali parole, ma almeno risulterà chiaro che lei
non ha nel nostro gruppo dei sostenitori del suo modo di
comunicare. Lei ha parlato 40 minuti, 30 almeno li ha dedicati a
fare "show"...
(interruzione dell'Assessore Marguerettaz, fuori
microfono)
... lei veramente è una persona che non rispetta i Consiglieri
quando parlano. Non ho interloquito una sola volta in quello che
lei diceva, quindi chiedo altrettanto rispetto. Ancora: per quanto
riguarda la modalità, ogni volta che poniamo un problema, lei deve
valutare questo problema e dire se è nuovo o vecchio, quindi lasci
scegliere ai Consiglieri i temi che vogliono affrontare.
Veniamo adesso alla questione degli aumenti. Vi è un fatto
preciso: questi aumenti sono, secondo un piano, del 9,82%, qui vi è
stato un aumento diverso: del 10,41%, quindi superiore a quello che
era indicato in un piano di aumenti. Lei ha detto che questo è
dovuto al fatto che bisogna ammortizzare i grandi investimenti
fatti, ma gli investimenti strutturali non vengono ammortizzati in
10 anni, ma secondo piani molto più lunghi, per cui pretendere di
ammortizzare nell'arco di pochi anni gli investimenti mi sembra una
cosa non corretta dal punto di vista dell'utente e non corretta
come scelta di amministrazione, quando dentro l'amministrazione vi
sono dei rappresentanti regionali. Lei qui non ha preso nessun
impegno chiaro rispetto a come vuole procedere, ha detto: "sì,
abbiamo preso questo impegno con l'"ANAS", perché vorremmo che
l'"ANAS" intervenisse per realizzare un protocollo di intesa che
abbiamo già stilato con la "SAV" e la "RAV", protocollo che riduce
le spese del 20%, nel senso che viene garantito uno spostamento
gratuito ogni 5 spostamenti effettuati". Noi magari non conosciamo
"a menadito" la normativa nazionale, ma anche il suo Assessorato
non la conosce, perché quando voi nel protocollo - e faccio
riferimento alla deliberazione del dicembre dello scorso anno, con
la quale indicate le modalità con cui è possibile che gli utenti
valdostani beneficino dello spostamento gratuito ogni 5 effettuati
- accettate o proponete una modalità di scheda da compilare, di
documenti da consegnare, di certificati da presentare, quando tutta
questa materia che riguarda la certificazione, come dovrebbe
sapere, è stata normata da un DPR n. 445 fin dal 2000, in cui si
dice che tutta una serie di documenti possono essere sostituiti da
una dichiarazione sostitutiva di atto di notorietà resa dagli
interessati... Non possiamo allora, quando diciamo agli utenti:
"guardate come siamo bravi, siamo riusciti a realizzare un
beneficio del 20% di spostamenti", concordare con le società una
procedura che va contro la legge e che richiede a tali persone
tempo e soldi inutili. Non solo, mi chiedo se le condizioni sono di
questo tipo per cui non solo gli utenti devono allegare documento
di identità, fotocopia codice fiscale, certificato di residenza,
certificato datore di lavoro, ma la società deve accertare la
veridicità di quanto dichiarato nel documento prima di concedere il
passaggio gratuito allora qui "bluffiamo". Abbiamo promesso questo
3 mesi fa, sono passati quasi 4 mesi, 3 mesi abbondanti e questo
non è ancora realizzato; nel momento in cui si realizzerà, si
chiederà agli utenti un tale spreco di documentazione e del tempo
ancora alla società per rispondere che mi chiedo che tipo di
rispetto dell'utenza ha la Regione nel momento in cui predispone
tali protocolli di intesa.
Sul secondo aspetto del problema che abbiamo posto rispetto alla
tangenziale, invece di affrontare seriamente il problema, lei, come
al solito, vuole fare le "boutades" e ha detto: "chiedete la
tangenziale della piana di Aosta? Ma tutta l'autostrada possiamo
renderla tangenziale, esente da tariffa!". Non è questo quello che
abbiamo chiesto e non è questo che in tale Assemblea in questi
anni, dalle forze politiche della maggioranza, come da quelle
dell'opposizione, è stato chiesto: è stata chiesta la tangenziale.
Lei ha sollevato una serie di problemi sulla tangenziale e li
riprenderò uno ad uno dal suo intervento. Lei ha detto: "come si fa
la tangenziale? Intanto bisogna pensare ad un rimborso equitativo
per tutti gli interventi che la società ha dovuto affrontare,
bisogna pensare a nuove strutture, quindi sono dei costi enormi,
dove li prendiamo nel bilancio?". Assessore, questa è la domanda
che continuiamo a fare per quanto riguarda l'allargamento ad est
dell'Ospedale: o mantenere l'Ospedale in centro Aosta... perché
mantenere l'Ospedale in centro Aosta lo si può fare a condizione
che si sposti tutta la viabilità da nord a sud e la tangenziale sud
è una delle possibili soluzioni. Domando allora: quante sono le
risorse? È da 2 anni che lo chiedo e lo chiedo ancora adesso
all'Assessore Marguerettaz: quante sono le risorse necessarie per
trasformare l'autostrada in tangenziale sud di Aosta? Domando
ancora che questo dato sia reso oggettivo, perché su dati oggettivi
si può ragionare.
Presidente
- Vista l'ora, dichiaro conclusi per questa
mattinata i lavori dell'odierna adunanza del Consiglio regionale. I
lavori riprenderanno alle ore 15,30 con la trattazione degli altri
punti all'ordine del giorno.
La seduta è tolta.
---
La seduta termina alle ore 13,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK