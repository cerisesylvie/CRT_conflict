Consiglio Regionale della Valle d'Aosta - Oggetto del Consiglio n. 2466 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2466 del 7 febbraio 2007 - Resoconto
OGGETTO N. 2466/XII - Interventi per rilanciare la vocazione
congressuale del Grand Hôtel Billia. (Interrogazione)
Interrogazione
Premesso che:
- il progressivo calo di clientela del Casinò di
Saint-Vincent si riflette negativamente su tutte le strutture
ricettive del comprensorio;
- la Regione gestisce, tramite la controllata STV S.r.l., il
complesso del Grand Hôtel Billia e dell'annesso Centro Congressi,
oltre al ristorante Brasserie du Casinò;
- il Casinò di Saint-Vincent si avvale quasi esclusivamente
delle strutture di proprietà regionale per far fronte ai servizi di
ristorazione e di ospitalità richiesti dai propri clienti,
"dirottando" su altre strutture private del comprensorio una quota
marginale della clientela;
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quali sono i dati relativi alle presenze registrate nel
2006 presso il Grand Hôtel Billia e qual è la differenza rispetto
all'anno precedente: di esse, quante si riferiscono a clienti del
Casinò di Saint-Vincent e quante sono qualificabili come turismo
congressuale;
2) se è stata ipotizzata una ridefinizione del Disciplinare
per la gestione della Casa da gioco di Saint-Vincent anche nella
parte in cui tratta la cosiddetta ospitalità interna (Grand Hôtel
Billia, Bar e Ristoranti del Casinò): in caso affermativo, secondo
quali linee guida;
3) quali iniziative sono state intraprese per rilanciare la
vocazione congressuale del Grand Hôtel Billia e per farlo tornare
quel volano di crescita turistica che ha sempre costituito in
passato.
F.to: Tibaldi - Frassy - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sicuramente nell'interrogazione vi
sono tutta una serie di considerazioni che fanno parte di un
argomento che è molto complesso.
Si chiede anzitutto al punto n. 1 un aspetto quantitativo e un
aspetto di misurazione. Le presenze complessive del "Grand Hôtel
Billia" relative al 2006 sono 25.991, sono diminuite di 2.177
rispetto al 2005, 15.173 sono riferite al casinò, rispetto al
casinò sono meno 1.061 rispetto al 2005 e sono 13.062 in meno
rispetto al 2004; 4.936 sono le presenze congressuali e 5.882
quelle individuali...
(interruzione del Consigliere Tibaldi, fuori
microfono)
... non ce l'ho, ho le congressuali, ma ho le variazioni
rispetto alle... lo richiedo...
Punto n. 2:
"se è stata ipotizzata una ridefinizione..."
,
questa è senz'altro prevista, ma tale argomento è stato oggetto di
riflessione nell'ambito della "task force", il disciplinare stesso
dice che dopo 3 anni vanno rivisti i rapporti contenuti nel
disciplinare, il disciplinare è un atto che viene approvato dal
Consiglio regionale, quindi è ovvio che tale disciplinare sia
dibattuto nell'ambito dell'Amministrazione regionale per poi
confrontarci con la casa da gioco. Sicuramente all'interno di tale
argomento vi è un argomento già noto e oggetto di riflessione fra
l'ospitalità interna ed esterna. Ricordo, ma lì andiamo su
questioni di natura personale, su tutta una serie... e ognuno di
noi sta maturando... per capire come è bene agire per valorizzare
un'attività che è quella congressuale, ma anche un'attività di tipo
alberghiero rivolta alla casa da gioco. Il disciplinare nel
prevedere queste ripartizioni introduce dei limiti nelle
manifestazioni, che vengono definite di produzione diretta. Ricordo
che dal disciplinare le attività di produzione diretta sono quelle
rivolte alla clientela da gioco, che più di altre apprezza
l'ospitalità nel "Grand Hôtel Billia" per evidenti motivi di
comodità fra alloggio e gioco, mentre nell'ambito del turismo
congressuale poco importa avere la camera all'interno del Centro
congressi, è sufficiente avere un alloggio. Credo quindi che questi
obblighi nell'appoggiare sulla clientela del Centro congressi un
indirizzo nel rivolgersi agli alberghi di Saint-Vincent sia molto
più opportuno, mentre introducendo i limiti nell'ambito della
produzione diretta credo si faccia una cosa non gradita ai
giocatori. Possiamo quindi coniugare l'interesse di valorizzare il
Centro congressuale e il comprensorio di Saint-Vincent in modo più
coerente: è una delle suggestioni che abbiamo.
Per quanto attiene la terza domanda, l'Ufficio commerciale del
"Grand Hôtel Billia" dopo 4 anni di inattività ha tempestivamente
elaborato una propria strategia di rilancio particolarmente
aggressiva, che si reputa, anche sulla scorta di passate
esperienze, particolarmente efficace. In tale ottica, dopo aver
provveduto all'acquisto di un'autovettura, il 6 febbraio è partito
un programma di visite che vedrà impegnati 3 funzionari di vendita
più il Direttore commerciale e il Direttore del "Grand Hôtel
Billia". Saranno visitate le agenzie congressuali, i cosiddetti
"PCO" (professional congress organization) e i responsabili
"marketing" e commerciali delle più importanti aziende. L'azione
sarà svolta nella cosiddetta "area Nielsen 1 e 2", da Roma in su, e
vedrà lo "staff" impegnato per 4 giorni alla settimana. Il 10%
delle visite sarà dedicato alla ricerca e alla valutazione di nuova
clientela, prima dell'inizio dei lavori di ristrutturazione con
l'intento di rendere più aggressiva l'azione commerciale, tenuto
conto dello stato di obsolescenza della struttura, è intenzione
effettuare un "dumping" sui prezzi che contribuisca a rendere il
più appetibile possibile il "Grand Hôtel" rispetto alla
concorrenza. A tale riguardo sono in fase di organizzazione un buon
numero di iniziative fra le quali: ripresa dell'attività di
"educational", inviti al "Billia" per dimostrazione della
potenzialità congressuale ai "PCO", iniziative promozionali rivolte
alle agenzie congressuali volte ad incrementare il numero delle
richieste, operazioni di "co-marketing" per generare visibilità a
livello nazionale grazie all'entrata del "Grand Hôtel Billia" nei
canali della grande distribuzione organizzata, riprogettazione del
sito "Internet" con possibilità di prenotazione elettronica della
camera al "Billia" o di un tavolo alla "Brasserie", applicazione al
sito del "marketing SEO" (search engine optimization), "marketing
web", "brochures" elettroniche, utilizzo di promozioni "spot" con
divulgazione caselli autostradali, pacchetto terme - iniziativa
rivolta ad elevare il livello di notorietà delle Terme di
Saint-Vincent grazie a un pacchetto fortemente economico
comprensivo di cure termali -, Progetto "Un forziere di dobloni",
azione mirata sulle compagnie di autolinee con finalità di elevare
sensibilmente l'arrivo a Saint-Vincent di autobus. Lo "staff"
commerciale parteciperà a tutte le fiere di settore, a tal fine è
già stato perfezionato l'acquisto di un "mini-stand" portabile.
Nuova linea tipografica di dépliantistica, tariffaria e pacchetti,
operazioni promozionali di fine anno quali cestini con prodotti de
la Vallée, "planning" e biglietti augurali personalizzati, primi
contatti organizzativi per il "Centenario del Grand Hôtel Billia",
che cadrà il prossimo anno, piano "media" - pubblicità sulle
riviste di settore congressuale -, erogazione di 3 linee
promozionali: "Grand Hôtel Billia" e la facilità del suo
raggiungimento, quasi fosse un albergo fuori porta; Salone "Gran
Paradiso" e capienza dell'Hôtel, un connubio unico nel mondo
congressuale; risalto alla qualità e professionalità degli addetti
al Centro congressi e alla cucina sui grandi numeri. Queste prime
azioni commerciali sono tese a consentire al "Grand Hôtel Billia"
di ragionevolmente interrompere l'andamento del "trend" negativo ed
effettuare una prima inversione di tendenza sia delle presenze
congressuali, sia delle presenze "passant", ciò alla luce degli
interventi fin qui posti in essere e già appaltati, compreso il
rinnovo totale del sistema informatico gestionale del sistema "pay
tv" in tutte le camere dell'Hôtel, con possibilità di navigazione
in "Internet", asfaltatura completa delle vie di accesso e dei
parcheggi ed altro, con conferimento di incarico tecnico già
assegnato, restauro e tinteggiature delle facciate, questa
tradizionale... e questa posta ad ovest, con sostituzione delle
relative persiane in attesa dell'autorizzazione dell'Ufficio della
Sovrintendenza... ad altre ancora le cui procedure di bando sono in
avanzata fase di elaborazione, sostituzione della parte
predominante dell'impianto elettrico e quello dell'aria
condizionata del Centro congressi.
Presidente
- La parola al Consigliere Tibaldi.
Tibaldi (CdL)
- Spero che l'Assessore, oltre a
partecipare a quelle sporadiche sedute della "task force", si rechi
ogni tanto in quel di Saint-Vincent non solo per dispensare gli
auguri insieme al Presidente in occasione delle festività ai
"croupiers", ma anche per rendersi conto di come vive la cittadina.
Saint-Vincent è stata lastricata ed è urbanisticamente piacevole,
ma è un deserto. Gli alberghi sono vuoti, diversi esercizi
commerciali sono in chiusura, naturalmente questa situazione è un
riflesso spaventoso che sta derivando dal non funzionamento della
Casa da gioco di Saint-Vincent. Se lei scambia quattro chiacchiere
con gli albergatori, le diranno tutti che la situazione è ormai
ingestibile. Vi è qualche cliente della casa da gioco il sabato e
la domenica, ma fra settimana il tassametro delle spese gira, ma
non vi sono clienti e, di conseguenza, non vi sono introiti. Il
"Grand Hôtel Billia" insieme al casinò dovrebbe avere in futuro,
noi lo auspichiamo, una funzione di volano dell'economia locale,
comprensoriale e possibilmente regionale, in particolare la casa da
gioco, ma restiamo sul "Grand Hôtel Billia". Una volta era un polo
congressuale di tutto rispetto con iniziative che si
calendarizzavano con una certa frequenza, oggi vive al traino del
casinò e perde ulteriore velocità, perché lei, Assessore, ha
fornito alcuni dati e, visto che dati analoghi glieli avevo chiesti
qualche mese fa, ci rendiamo conto che, rispetto alle 5.300
presenze congressuali presso le camere del "Grand Hôtel Billia" del
periodo settembre 2005-agosto 2006, prima che entrasse la mano
pubblica, siamo a 4.936 su tutto il 2006, quindi vi è una
flessione, anche se il periodo non è lo stesso. Analogo
ragionamento vale per i dati dei clienti della casa da gioco, dove
lei ha detto esplicitamente che ne mancano 1.061 rispetto all'anno
precedente. Oggi il "Grand Hôtel Billia", invece di essere un
traino, è un concorrente pericoloso degli altri albergatori, perché
non c'è una grande sinergia. La casa da gioco sta dirottando la
stragrande maggioranza dei suoi clienti verso il "Grand Hôtel
Billia", anche perché alla fine dell'anno il budget deve quadrare e
il budget stavolta è pubblico. Ci fa piacere sapere che vogliate
rivedere il disciplinare, a parte che è l'ennesimo annuncio che
viene fatto in quest'aula, perché fra disciplinare, statuto,
regolamento per i controlli regionali è da un po' che aspettiamo
queste proposte di modifica, finora però vi sono solo gli annunci.
Dicevo che oggi il "Grand Hôtel Billia" diventa l'elemento che
assorbe la stragrande maggioranza della clientela e crea non poco
disagio agli altri investitori e albergatori privati, che hanno
messo del proprio per abbellire le loro strutture e che ora vedono
un casinò che cerca di veicolare altrove quel poco di clientela che
ancora si presenta. È necessario rivedere il funzionamento di
queste regole, perché non si può pensare che anche il "Grand Hôtel
Billia" gestito dal pubblico abbia tale privilegio in via
esclusiva; è un elemento funzionale all'esercizio della casa da
gioco, ma non può essere un elemento esclusivo che esclude anche le
altre attività. Quali iniziative sono state intraprese per farlo
diventare quel volano che dicevo prima? Lei ci ha dato una notizia
sensazionale: l'Ufficio commerciale del "Grand Hôtel Billia" ha
elaborato una strategia, il primo passo di questa strategia qual è?
Hanno comprato una vettura...
(interruzione dell'Assessore Marguerettaz, fuori
microfono)
... non sto ridicolizzando, sto ripetendo... sulla quale
viaggiano 3 funzionari e il Direttore e che vanno in visita presso
le agenzie 4 giorni su 7. Questo è l'elemento strategico: il
mercato valigie in mano in giro a cercare clienti. È strano però
che questa strategia non sia stata elaborata quando c'era il
privato, che, come sappiamo, è più attento alle spese. Non vorremmo
che "ora è arrivato il pubblico, di conseguenza si può
mungere".
Lei dice che bisogna interrompere il "trend" negativo. Noi
riponiamo fiducia nell'Ufficio commerciale, sappiamo che questi 4
giorni su 7 che passeranno in giro per l'Italia e per l'Europa
saranno finalizzati a portare nuova clientela, ma di qui a qualche
tempo verremo a fare un bilancio, speriamo che questa sia una
strategia vincente. In ogni caso tenga in considerazione anche le
altre situazioni alberghiere presenti sul territorio, quindi la
invitiamo a ragionare non solo nella camera chiusa della "task
force", ma anche di frequentare gli operatori che sono nel
comprensorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK