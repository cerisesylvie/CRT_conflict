Consiglio Regionale della Valle d'Aosta - Oggetto del Consiglio n. 1749 del 20 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1749 del 20 gennaio 2016 - Resoconto
OGGETTO N. 1749/XIV - Approvazione di risoluzione: "Impegno
ad informare la competente commissione consiliare in merito alla
riforma dell'istruzione e formazione professionale in Valle
d'Aosta".
Viérin M. (Presidente) -
Punto n. 29.03 dell'ordine del
giorno. La parola al collega Laurent Viérin.
Viérin L. (UVP) -
Merci Monsieur le Président.
Questa risoluzione sottoscritta dai gruppi UVP, ALPE e Movimento
Cinque Stelle muove le sue origini dall'aver appreso a mezzo stampa
dell'approvazione della recente riforma sull'istruzione e
formazione professionale in Valle d'Aosta, riforma peraltro
interessante con degli spunti che sono articolati nelle 11 pagine
della delibera approvata dal Governo regionale, con tutta una serie
di implementazioni rispetto a quelle che erano state delle misure
approvate nel 2011 e che avevano cercato, a seguito anche di certe
disposizioni nazionali e alla luce della competenza primaria della
nostra Regione in materia, di raccordare maggiormente il mondo
della scuola, quello della formazione e del lavoro con la realtà
che è in evoluzione.
Al di là dei contenuti della riforma, su cui avremo modo di
esprimerci, dicevamo giustamente con degli spunti sicuramente
interessanti, ciò che ci ha un po' stupito è stata un po' la
comunicazione, nel senso che siamo a conoscenza di tutto il
percorso che dall'autunno ha visto gli Assessorati competenti e li
mettiamo nell'ordine: l'Assessorato dell'istruzione e cultura e
l'Assessorato con le deleghe alla formazione professionale...mi
scusi, Presidente, siamo in un'ora tarda, magari non tutti gli
Assessori sono interessati, ma soprattutto quelli che dovrebbero
essere
concernés
se ci prestassero almeno un po' di
attenzione, al di là di tutte le enunciazioni e le interviste che
sono state fatte sull'argomento, anche nei confronti del Consiglio
non sarebbe male. Diciamo questo perché esiste una V Commissione
che i colleghi conoscono molto bene, soprattutto i colleghi che
sono stati Consiglieri fino a poco tempo fa e che adesso sono in
Giunta. Senza voler fare polemica ciò che ha un po' stupito è che
abbiamo assistito alla presentazione della delibera, ad interviste
sui giornali, subito a serate dopo l'approvazione dell'8 gennaio,
la serata dell'11 e poi una serata in Bassa Valle, dov'è stato
illustrato giustamente un provvedimento interessante, ma, al di là
del percorso di concertazione che dall'autunno è stato portato
avanti dalla Soprintendenza, principalmente raccordato con il
Consiglio politiche del lavoro e con tutto l'iter che è citato in
delibera, non è stata minimamente coinvolta la V Commissione
competente. Mi sono confrontato anche oggi con il Presidente della
Commissione Restano semplicemente per avere una cronologia di tutto
ciò che è stato fatto in questi mesi, ciò che era in previsione,
perché ho pensato che magari ci fosse sfuggito qualcosa con i
colleghi, magari tra tutte le risoluzioni che abbiamo approvato in
Consiglio, effettivamente dalla regionalizzazione della scuola fino
alla riforma della "Buona scuola" e su altri argomenti che stanno
impegnando la Commissione...e mi è stato confermato e ci è stato
confermato anche dagli uffici che assolutamente nessuna
illustrazione era prevista. Noi spesso parliamo di concertazione,
qui non ci siamo neanche spinti troppo sulla concertazione, ma
almeno su un'illustrazione delle risultanze di questo percorso
interessante che è stato messo in piedi poteva essere fatto in
Commissione.
Ci è venuto in mente, visto che c'era Consiglio, almeno di
chiedere - ed ecco l'impegnativa -prendiamo atto che gli Assessori
hanno ritenuto non opportuno, non utile il confronto con la
Commissione, e sappiamo che certi colleghi sono anche andati alle
presentazioni per giustamente sentire, al di là della delibera che
è abbastanza chiara, ciò che ci interessava era semplicemente
essere informati anche in Consiglio, se non si riteneva in
Commissione. È stato fatto tante volte con delibera e ne abbiamo
discusso in quest'aula nel 2011 con il collega Louvin, che
contestava certe modalità di applicazione, salvo poi essere in
origine alla base di una riforma approvata con delibera. Noi non
contestiamo il modo, sappiamo benissimo che lo strumento è molto
rapido, ci sono tavoli di lavoro che hanno lavorato, avete chiuso
il cerchio, benissimo. Per garbo istituzionale ci saremmo auspicati
che le belle parole che avete detto davanti agli organi di
informazione e che sono riprese negli articoli di giornale fossero
state anche spese davanti a noi Commissari e Consiglieri con il
semplice rispetto del piccolo ruolo che stiamo svolgendo, cercando
di portare il nostro modesto contributo ad un dossier che ci sta
però particolarmente a cuore, com'è stato giustamente detto dagli
Assessori Donzel e Rini nell'illustrazione della delibera e nel
comunicato stampa che è stato diramato dall'Amministrazione.
Oggi sappiamo benissimo...attraverso una risoluzione non
vogliamo entrare nel merito della questione, la Commissione è il
luogo dove potremo sicuramente confrontarci su quest'interessante
iniziativa. Ci premeva semplicemente codificare la convocazione
urgente degli Assessori in Commissione per poter sentire
l'illustrazione, anche nei confronti della Commissione che avremmo
gradito anche semplicemente il giorno prima dell'approvazione della
delibera, la nostra idea non è sicuramente quella di andare a
rivoluzionare chissà che, ci fidiamo pienamente del lavoro che è
stato fatto e soprattutto delle competenze da un punto di vista
tecnico che hanno lavorato al dossier, che sicuramente hanno
cercato di tenere in conto le istanze del territorio con
un'implementazione, che probabilmente, secondo ciò che ci direte, è
atta a ciò che è lo stato dell'arte. Vi chiediamo quindi
gentilmente di venire in Commissione con una certa urgenza e di
darci delle indicazioni sugli indirizzi e soprattutto sulle
risultanze, ma anche visto che sono già partite le richieste
d'iscrizione, quindi è tutto in moto, quindi non è che abbiamo la
pretesa di poter dire neanche tanto la nostra su questa cosa, ma
almeno di sapere i risultati delle iscrizioni degli alunni e le
ulteriori strategie che si pensa di mettere in atto per il successo
della riforma. Poi, quando si fa una riforma, sia da un punto di
vista politico che tecnico, sicuramente c'è tutta la buona volontà,
è proprio l'opera di sensibilizzazione che avete iniziato
attraverso gli incontri, ma non solo, che deve essere fatta perché
spesso poi non collima quest'esigenza che il territorio ha, o che
l'Amministrazione codifica attraverso le istanze del territorio,
con quello che è poi il successo per l'attivazione totale, che
invece noi ci auspichiamo, perché effettivamente ogni volta che c'è
una riforma è l'evoluzione della scuola che va di pari passo con la
realtà.
Concludo dicendo che abbiamo auspicato nel periodo di
Renaissance
di uscire da questa dicotomia di spalmare spesso
l'istruzione e la formazione professionale su due Assessorati,
forse per il futuro potrebbe essere uno spunto di riflessione. Bene
la sinergia, bene il tavolo, quando c'è una sinergia che funziona,
tutto può andare bene, le sinergie spesso...non è che citiamo
questo caso, ma ne abbiamo parlato anche altre volte con i
colleghi...l'istruzione e la formazione dovrebbero dialogare di più
proprio per riuscire a mettere in sinergia le nostre competenze
primarie con il mercato del lavoro e sicuramente con il mondo della
scuola e per passare dal semplice sapere al saper fare, che è una
delle cose che spesso forse la scuola negli anni ha sempre cercato
di fare, ma magari non sempre con successo.
Concludendo quindi la nostra è semplicemente una richiesta di
cortesia agli Assessori per venire in Commissione, perché vorremmo
partecipare anche noi a quest'interessante iniziativa a cui avremmo
voluto partecipare.
Presidente -
La parola alla Consigliera Certan.
Certan (ALPE) -
Ha fatto bene il collega Viérin a
presentare quest'iniziativa, perché credo che sia importante in
questo momento, proprio perché è un momento di nuove iscrizioni e
comunque di scelte, capire e avere tutte le informazioni, quindi
aspetteremo la risposta e chiediamo, come ha già fatto il collega
Viérin, che in Commissione vengano portate tutte le proposte che
avete elaborato, tutte le varie soluzioni, i vari progetti, anche
le varie progettazioni per il futuro. Sicuramente anche per quanto
riguarda la scuola non si può cambiare da un giorno all'altro, però
riteniamo che sia importante avere tutte le possibili proposte,
quindi vi chiediamo di portare alla Commissione tutta la
documentazione, perché riteniamo che quello sulla scuola
professionale in particolare sia veramente uno dei passaggi più
positivi che c'è nella riforma della "Buona scuola", di fronte a
tanti altri punti che ci lasciano grandi dubbi, quello della scuola
riteniamo essere proprio il punto più innovativo. Grazie.
Presidente -
La parola all'Assessore Donzel.
Donzel (PD-SIN.VDA) -
Grazie Presidente.
Condivido l'intervento dei colleghi Viérin e Certan, mi prendo
tutta la responsabilità di avere tirato troppo la volata e averla
tirata anche alla collega Rini su questo tema, perché ad aver fatto
tanti annunci: "faremo", "cambieremo", eccetera, siamo caduti nella
trappola di fare troppo in fretta e il fatto che nel Consiglio
delle politiche del lavoro ci fossero le parti sociali ed
effettivamente fossero rappresentati i Presidenti di commissione
non è assolutamente da ritenere sufficiente in un passaggio così
importante. Certo, se anche dal punto di vista formale la delibera
non prevede un passaggio in Commissione, è assolutamente di buon
senso ascoltare tutti, condividere anche con chi ha esperienze
importanti nel mondo della scuola e fa parte del Consiglio
regionale consigli e avere suggerimenti.
Quello che abbiamo messo in campo è comunque un primo passaggio
e ringrazio anche di questa risoluzione che permette di mettere
ancora l'attenzione su questo tema, perché sicuramente in questa
fase sperimentale di avvio l'informazione non è mai sufficiente.
Chiarire di più quindi a tutti cosa si sta cercando di fare, cosa
si sta cercando di sperimentare in questo difficile passaggio,
rafforzare quindi il pezzo della formazione professionale per
raccordare meglio il mondo della scuola con il mondo del lavoro in
questa difficile fase che stiamo vivendo è un'opportunità
importante per noi. Credo, anche a nome della collega Rini, di
poter dire che accogliamo volentieri quest'invito e quindi ben
volentieri potremo confrontarci. Naturalmente siamo in una fase
così accelerata che il 18 sono partite le iscrizioni a scuola,
siamo in una fase che si concluderà il 10 febbraio, lì vedremo se,
grazie anche alla collaborazione delle istituzioni scolastiche, ci
saranno le prime adesioni a questo nuovo tipo di progetto e quindi
se potremo farlo decollare già dal 2016-2017.
Presidente -
Grazie Assessore. La parola all'Assessore
Rini.
Rini (UV) -
Grazie Presidente.
Intervengo molto brevemente. Anche per quanto riguarda
l'Assessorato dell'istruzione, in particolar modo la Sovrintendenza
agli studi - che, come ben sa il collega, è un lavoro iniziato anni
fa, che ha portato poi negli ultimi mesi ovviamente la
Sovrintendenza agli studi, per il tramite del Sovrintendente, degli
ispettori tecnici, ad essere parte attiva di questa volata, di
questo
sprint
finale che ha portato poi all'approvazione di
questo documento -, mi unisco anch'io alle scuse che dobbiamo
rivolgere alla Commissione, perché credo fermamente che un
passaggio preventivo prima dell'approvazione in Giunta sarebbe
stato sicuramente un passaggio condivisibile. Grazie.
Presidente -
Grazie Assessore. La parola al Consigliere
Laurent Viérin.
Viérin L. (UVP) -
Merci Président.
Ringraziamo gli Assessori. Come avevamo detto in premessa, la
nostra non era assolutamente una volontà, né un intervento
polemico, neanche una tirata d'orecchie. Ringraziamo per la
franchezza gli Assessori, capiamo la fretta e capiamo anche che
magari nei ruoli, spesso non alle prime armi ma nei primi tempi,
nella gestione di certi dossier è chiaro che si ha più a cuore
magari l'obiettivo finale rispetto a certi passaggi. Non era quindi
neanche una questione di sottolineare troppo il fatto della
mancanza di coinvolgimento delle Commissioni. È semplicemente che
da anni in quest'aula si sbandiera
à
maintes reprises
questa questione del coinvolgimento delle Commissioni, poi proprio
nel momento in cui si è lì a gestire un dossier ci si dimentica la
Commissione. Era quindi veramente più una sottolineatura che vale
per tutti, per dire che le Commissioni esistono e che i Consiglieri
non sono solo qua per ratificare e alzare la mano. Esistono, che
poi siamo magari in troppi, e lo diciamo da qualche anno, e in
prospettiva bisognerà ragionare anche sui funzionamenti e i crismi
del Consiglio in prospettiva, però, finché il Consiglio Valle è
codificato con i 35 Consiglieri e con le Commissioni, il ruolo
residuo che spesso si ha nell'espletare il mandato da semplice
Consigliere regionale deve almeno prevedere il coinvolgimento.
Almeno non sapere le cose dai giornali, perché poi non c'è nulla di
più mortificante che l'apprendere le cose dai giornali e dover poi
magari anche difendere cose che si condividono, ma i cui contenuti
si apprendono poi dalla delibera, che spesso poi, come sapete bene,
arriva ai Consiglieri non solo dopo la pubblicazione sui giornali,
ma la settimana successiva con i tempi della burocrazia.
Prendiamo quindi atto con soddisfazione che verrete in
Commissione ad illustrarci questa grande riforma della formazione
professionale e noi saremo lieti di dirvi quello che pensiamo anche
dei contenuti. Grazie.
Presidente -
Possiamo quindi procedere alla votazione. La
votazione è aperta. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK