Consiglio Regionale della Valle d'Aosta - Oggetto del Consiglio n. 823 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 823 del 23 settembre 2004 - Resoconto
OGGETTO N. 823/XII - Strategie per il superamento della crisi
dello stabilimento Tecdis di Châtillon. (Interrogazione e
interpellanza)
Interrogazione
Premesso:
- che i dipendenti dello stabilimento Tecdis di Châtillon
sono esasperati dalla mancanza di notizie certe sul futuro della
fabbrica e dai continui ritardi nel pagamento degli
stipendi;
- che è stata (solo) recentemente istituita una task force
per monitorare l'andamento dell'azienda e per individuare strategie
d'uscita dalla crisi, prima fra tutte la ricerca di nuovi partner
finanziari disposti a investire nel capitale di rischio di Tecdis
S.p.a.;
- che la Giunta regionale ha esteso fino al 31 marzo 2005 la
sospensione dei pagamenti delle rate semestrali dei mutui contratti
da Tecdis con Finaosta, a fronte della "grave situazione economica
e finanziaria in cui si trova la società";
ciò premesso, il sottoscritto Consigliere regionale
Interroga
l'Assessore delegato per sapere:
1. quali sono le linee d'indirizzo della task force in merito
al monitoraggio dell'azienda e all'individuazione di strategie per
uscire dalla crisi;
2. qual è l'attuale livello di partenariato (tecnologico,
commerciale e finanziario) tra Tecdis e ST Microelectronics e se
sono prevedibili sviluppi positivi nel prossimo futuro.
F.to: Tibaldi
Interpellanza
Vista la situazione di difficoltà in cui si trova, ormai da
tempo, la Tecdis di Châtillon;
Preso atto che gli stessi lavoratori hanno attivato per la
prima volta lo strumento dello sciopero, per protestare contro i
ritardi nel pagamento degli stipendi e per chiedere informazioni
circa la situazione economica della ditta;
Appreso che lo sciopero è stato revocato in seguito ad un
accordo per il pagamento degli stipendi, avvenuto in seguito ad
incontri tra rappresentanti dei lavoratori, dell'industria e della
Regione;
Considerato che nonostante tale accordo il problema
finanziario persiste e che le prospettive future dell'azienda
rimangono incerte;
Tenuto conto del ruolo che la Regione, direttamente o
indirettamente tramite Finaosta, ha giocato e può tuttora giocare
rispetto a tale azienda;
I sottoscritti Consiglieri regionali
Interpellano
l'Assessore competente per sapere:
1) quali sono le decisioni prese a conclusione degli incontri
tra Regione, Finaosta, Azienda e sindacati;
2) quali sono, a suo avviso, le cause delle difficoltà in cui
versa l'azienda e se, per quanto di sua conoscenza, i responsabili
della Tecdis hanno allo studio adeguate strategie di
intervento;
3) quali sono, a suo avviso, le condizioni che
consentirebbero una ripresa dell'azienda col conseguente
mantenimento dei posti di lavoro e se la Regione, anche tramite la
Finaosta, intende attivarsi in tal senso;
4) se la crisi della Tecdis è un fenomeno isolato o se altre
aziende del settore industriale presenti in Valle sono in
difficoltà e come la Regione intende operare.
F.to: Squarzino Secondina - Riccarand
Presidente - La parola alla Consigliera Squarzino Secondina.
Squarzino (Arc-VA) - Credo che sia noto a tutti la crisi in cui
versa da tempo la "Tecdis" di Châtillon, si tratta probabilmente di
una crisi che rientra negli effetti della globalizzazione, della
delocalizzazione delle imprese in Paesi in cui il costo della
manodopera è meno oneroso rispetto al nostro, con tutti i problemi
che questo comporta per la dignità delle persone, e qui vorrei
aprire una parentesi rispetto a questo tema che non c'entra con la
"Tecdis". Proprio in questi giorni abbiamo visto che anche ad Aosta
questo capita: un'azienda di manutenzione presso la "CAS" ricorre a
personale non in regola, quindi più ricattabile, con minori oneri
aziendali, quindi con possibilità di fare gare di appalto al
ribasso, inserendo problemi di concorrenza nei confronti di aziende
più leali ed oneste... per dire che il problema non è solo del
costo minore o inferiore della mano d'opera, ma è il costo della
dignità del lavoro. Vi è sicuramente questa interdipendenza dei
mercati, vi è il fatto che la situazione da noi è tale che basta
un'operazione finanziaria che sposti ingenti risorse da una parte
all'altra del mondo che soprattutto le piccole aziende legate a
specifiche tecnologie, che hanno difficoltà ad adeguarsi al
mercato, si trovino in una situazione di permanente precarietà.
Sappiamo qual è la situazione industriale globale, nazionale,
europea e non solo. La "Tecdis", purtroppo, per la sua storia
pregressa, oltre che per il tipo di progetti che ha e di prodotti
che lavora, si trova in questa situazione di precarietà da molto
tempo, forse non ha avuto le risorse per l'innovazione.
Ultimamente ad agosto - eravamo in vacanza, chi al mare e chi a
discutere di assetti politici - le difficoltà economiche sono
emerse in modo così grave che gli stessi operai hanno dichiarato
uno stato di agitazione. Sappiamo poi che, per fortuna, la cosa è
rientrata sia perché vi sono stati degli accordi fra sindacati ed
azienda, sia perché la Regione è intervenuta giustamente e ha
attivato incontri con l'azienda e i sindacati e la Regione è
intervenuta sia come Assessorato, sia come enti finanziari -
"Finaosta" e "Aosta Factor" - individuando alcune vie di uscita.
Ripeto: il problema contingente dello sciopero, quello del
pagamento di alcuni operai, quello dell'inquadramento di alcuni di
essi sono stati risolti, è stato anche trovato un finanziamento che
per 7 mesi garantisce un minimo di respiro, però ci chiediamo se, a
fianco di questa soluzione temporanea, vi siano delle strategie
aziendali a lungo termine, se la Regione intende portare avanti
quella serie di impegni che qui in Consiglio aveva preso, quando
l'Assessore diceva che la soluzione potrebbe essere quella di
favorire la partecipazione al capitale da parte di "partner"
industriali di rilievo internazionale. Volevamo capire rispetto a
questa situazione intanto qual è stato il risultato degli incontri
avvenuti fra Regione, "Finaosta", azienda e sindacati, la
valutazione dell'Assessore sulle decisioni prese, se ha avuto modo
di capire che vi sono da parte della "Tecdis" delle strategie
adeguate di intervento che accompagnano queste soluzioni temporanee
e quale ruolo la Regione intende ritagliarsi; la quarta domanda poi
potrebbe essere l'oggetto di un Consiglio straordinario, ma era
solo per ricordare che parliamo della "Tecdis", ma "l'occhio" vede
nello sfondo anche il problema delle altre aziende del settore
industriale presenti in Valle.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Ringrazio la Consigliera Squarzino anche
per il modo in cui ha posto la questione e quindi la problematicità
che vi sta dietro. Ieri in quest'aula sono stati fatti
apprezzamenti sulla politica industriale della Regione, in
particolare dal Consigliere Lattanzi, che non mi pare avessero
questo tipo di problematicità; anche perché, come ricordava la
Consigliera Squarzino, il problema dell'industria - così come di
altri settori "maturi" della nostra Regione - è il frutto di un
cambiamento strutturale della nostra economia; ieri ho aperto "il
Sole 24Ore nord-ovest" e ho letto: "il cuore industriale rischia
l'infarto, industria: motori in panne", questo per dire che
dobbiamo affrontare dei problemi che vanno verso una nuova e
diversa divisione del lavoro a livello internazionale e a una
difficoltà dell'economia europea in particolare ad affrontare
problemi di questa dimensione.
Venendo al tema, il "problema Tecdis" ci preoccupa e preoccupa
anzitutto i dipendenti che si trovano in una situazione di
incertezza da parecchi mesi, questo ha fatto sì che, nel corso del
mese di agosto, sia stata messa in atto un'azione di tipo sindacale
con lo scopo di avere elementi di chiarezza in questa situazione,
determinata da un clima di sostanziale incertezza e da una
difficoltà di rapporto fra le organizzazioni sindacali e il
"management" dell'azienda. Nel corso di un incontro tenutosi presso
l'Assessorato il 30 agosto, è stato raggiunto un accordo che va
nella direzione di costituire una "task force", costituita
dall'Amministratore delegato della "Tecdis", dai rappresentanti
sindacali dell'azienda e sindacali territoriali, dalla "Finaosta" e
dalla "Aosta Factor" per monitorare la situazione, per cercare di
trovare soluzioni strutturali al problema. La "Tecdis" ha avuto
degli incrementi di fatturato nel 2001, dal 2002 vi è stato un
peggioramento, per cui è necessario trovare delle soluzioni che
garantiscano una prospettiva allo stabilimento. L'accordo riguarda
questioni di carattere sindacale relativamente alla trasformazione
dei contratti a termine in contratti a tempo indeterminato,
problemi legati ai profili professionali dei dipendenti, legati ad
una definizione della tempistica, in una situazione di forte crisi
di liquidità dell'azienda, per il saldo delle retribuzioni e altre
questioni aperte fra sindacato e dipendenti.
Le domande che sono state poste dai due documenti pongono un
primo problema circa gli orientamenti della "task force": gli
orientamenti sono quelli di vedere di affrontare in termini
strutturali il problema dell'azienda, sapendo che ognuno deve
svolgere il proprio ruolo, in particolare "Finaosta" ha un ruolo di
supporto sul piano tecnico e operativo in modo collegato alle norme
della Regione di incentivazione all'impresa, eventualmente di aiuto
finanziario per quanto riguarda la ricerca. Nell'interrogazione di
"Forza Italia" si chiede:
"qual è il livello di partenariato
(tecnologico, commerciale e finanziario) fra "Tecdis" e "ST
Microelectronics""
. La "ST Microelectronics" ha erogato un
finanziamento di € 3 milioni - grazie all'intervento di "Finaosta"
a garanzia dell'incremento dell'esposizione di "Aosta Factor" di €
3 milioni, di cui 1 per anticipo crediti e 2 per anticipi su
contratti (la scadenza originaria era prevista al 1° dicembre 2003,
successivamente è stata prorogata al 31 marzo 2004, portata poi al
31 marzo 2005, a seguito anche della proroga delle convenzioni con
le banche creditrici nei confronti di "Tecdis", le quali hanno
portato questo termine al 31 marzo 2005, quindi un tempo breve nel
quale cercare di trovare delle soluzioni). Per quanto riguarda i
rapporti con "ST", in un incontro che vi era stato tempo fa con
l'Ing. Pistorio, questa società si è dichiarata disponibile a
convertire il debito di 3 milioni di euro in capitale dell'azienda
in presenza di un analogo comportamento delle banche creditrici o
in presenza dell'ingresso di nuovi "partner" nell'azienda: è questa
la questione che deve essere sciolta nei prossimi mesi. Dal punto
di vista produttivo, "ST" fornisce componenti per la fabbricazione
di "display" alla "Tecdis". Inoltre i risultati del piano di
ricerca che attualmente "Dora" sta sviluppando per la ricerca di
dimostratori di circuiti integrati di pilotaggio e controllo dei
"display", cosiddetti "driver/controller", inclusivo delle attività
di nuove tecnologie del silicio ad essi dedicati, potranno avere
ricadute positive sull'attività industriale di "Tecdis".
Cosa ha cercato di fare negli anni passati la Regione? A fronte
di un'attività industriale che a livello nazionale ed europeo
tendeva a delocalizzarsi, la nostra scommessa è di cercare di avere
delle produzioni che abbiano una forte componente di ricerca.
"Dora" era nata in questa ottica, era un'azienda in partecipazione
fra "Tecdis" e "Finaosta", successivamente è stata ceduta
interamente a "ST"; questa società, che attualmente occupa 14
dipendenti, si è trasferita nell'area industriale di Aosta e
prevede degli incrementi nella propria attività e nel numero dei
propri dipendenti nel prossimo biennio, proprio perché crediamo che
la ricerca sia una frontiera sulla quale è necessario muoversi.
Le altre domande riguardano le cause di difficoltà in cui versa
l'azienda e se vi siano allo studio adeguate strategie da parte dei
responsabili della "Tecdis". L'azienda storicamente si è trovata ad
operare in un mercato altamente competitivo, caratterizzato dalla
presenza di grandi aziende con basi produttive prevalentemente
localizzate in Estremo Oriente. La "Tecdis" è l'unica azienda a
livello europeo a produrre cristalli liquidi; in questo contesto ha
sempre ricoperto una posizione non di primo piano, ma di azienda
che viene subito dopo, quindi non era "leader" dal punto di vista
tecnologico, ma ha recepito la tecnologia prevalente ed operato un
costante adattamento dei propri prodotti alle esigenze del cliente,
il tutto è avvenuto nel tempo, con un basso livello di redditività.
Tra il 2001 e il 2002 la società ha sperimentato un drammatico
crollo del fatturato, passato da € 96 milioni a € 47 milioni,
successivamente vi è stato un recupero, ma non siamo più tornati ai
livelli del 2001; questo è dovuto al crollo della domanda mondiale
dell'economia, ma soprattutto del settore della telefonia, settore
di riferimento della società; questo ha creato una situazione di
pesanti perdite nel tempo, che hanno eroso il capitale della
società e portato l'azienda ad una cronica crisi di liquidità: da
qui la discussione di oggi.
La società ha sviluppato industrialmente nuove tecnologie dopo
aver introdotto nel 2003 la produzione di parti a colore.
Successivamente alla ricerca sul polarizzatore liquido - di cui ha
ottenuto un brevetto mondiale - sta sviluppando la nuova tecnologia
identificata come "bistabile": che cos'è? È un "display" a
cristalli liquidi che, anche nel momento in cui si interrompe il
circuito elettrico, fa sì che l'immagine rimanga definita, ciò
consente un risparmio di energia e l'utilizzo di apparecchiature
per più tempo rispetto alla tecnologia normale. La tecnologia del
"bistabile" è stata studiata dalla società francese "Nemoptic" che
ne detiene i diritti; questa tecnologia dovrebbe offrire nuove
performance ai "display" (minori assorbimenti di energia e maggior
durata delle batterie). Al riguardo la società dichiara di avere
sviluppato con successo un prototipo di vocabolario elettronico per
la giapponese "Sharp" che, ove immesso in produzione, garantirebbe
una ripresa del fatturato. La presenza di una tecnologia innovativa
e di un cliente di riferimento permetterebbe all'azienda di meglio
qualificarsi presso i potenziali investitori ed ottenere così
l'intervento in capitale necessario per finanziare i programmi di
investimento, i fabbisogni di capitale circolante e riequilibrare
una struttura finanziaria che, ad oggi, è sostanzialmente
totalmente a debito. Ad oggi, infatti, i numerosi fondi di
investimento contattati - qui vi è stata un'azione da parte di
"Finaosta" - non hanno sciolto il dubbio circa la possibilità di
mantenere una produzione di cristalli liquidi in Europa su basi
competitive e tali da remunerare un investitore istituzionale. Una
nuova tecnologia competitiva - il discorso del "bistabile" va in
quella direzione - potrebbe prospettare invece buone possibilità di
crescita in un segmento remunerativo, con un vantaggio competitivo
in grado di durare per qualche anno.
Nella terza domanda si chiede:
"quali sono, a suo avviso, le
condizioni che consentirebbero una ripresa dell'azienda..."
;
credo in parte di aver risposto dicendo che è necessario che vi
siano due interventi: uno, un consolidamento della tecnologia
tradizionale; l'altro, la necessità di nuovi prodotti, in
particolare questo del "bistabile", che consentano di fare quel
salto di qualità che metterebbe l'azienda in condizioni di
competitività sul mercato. "Finaosta" da oltre un anno sta
contattando fondi di investimento per proporre l'ingresso nella
società, dando anche la propria disponibilità ad esaminare un
co-investimento nel rispetto di quanto indicato dall'Unione
europea, che richiede il "pari passu" rispetto all'intervento
privato: a fronte di un intervento privato di un determinato volume
finanziario, vi è la disponibilità di mettere un uguale volume
finanziario da parte di "Finaosta", è però importante che vi sia un
intervento o da parte di un'impresa industriale, o di un
investitore istituzionale.
L'ultima domanda, lo diceva la Consigliera Squarzino, potrebbe
occupare un intero Consiglio. Vorrei dire solo questo: il Piano
delle attività produttive è all'esame della IV Commissione, insieme
a questo è stato fatto dall'Agenzia del lavoro un aggiornamento
dell'analisi sulla situazione del settore industriale in Valle e
credo che questa sarà la sede per affrontare tale discussione,
sapendo che stiamo discutendo di dinamiche che stanno rimettendo in
discussione molte delle certezze che vi erano non solo in Valle
d'Aosta, ma anche a livello nazionale ed europeo. Il nostro settore
industriale risente della crisi che vi è stata nel settore della
"Fiat" e "dell'Olivetti", cioè in quei settori che hanno un forte
radicamento nel vicino Piemonte, ma che anche lì incontrano
difficoltà; pertanto, se è giusta una dialettica fra maggioranza ed
opposizione, su argomenti come questi è importante quanto meno
condividere i giudizi fondamentali sul fatto che ci troviamo a
confrontarci con temi di dimensione regionale - per cui le
politiche territoriali e industriali devono essere "giocate" fino
in fondo dalla Regione -, ma con anche delle implicazioni che vanno
al di là dei confini nazionali per entrare nell'ambito di cosa si
intende fare in Europa rispetto a questi settori. Vediamo che,
rispetto ai processi di delocalizzazione, si stanno facendo ipotesi
di defiscalizzazione, cioè interventi con una dimensione che va al
di là dei poteri dell'Amministrazione regionale. Con questo non
voglio sottrarmi alle responsabilità dell'Amministrazione
regionale, anche perché dovremo fare un'approfondita discussione
sul tema e sicuramente nei prossimi Consigli, con il piano delle
attività produttive, avremo occasione di approfondire queste
questioni.
Presidente - La parola al Consigliere Tibaldi.
Tibaldi (CdL) - Accolgo l'invito dell'Assessore di non spostarci
dal particolare al generale e di conservare le nostre personali
osservazioni sulla politica industriale valdostana nel momento in
cui verrà affrontato il piano che è oggetto di discussione anche in
IV Commissione, anche perché per l'interrogazione si hanno cinque
minuti di tempo... e la replica è alquanto breve.
Perché abbiamo proposto un'interrogazione? Prima di tutto perché
il nostro gruppo più volte ha richiamato l'attenzione
dell'Assessore sul "problema Tecdis"; di conseguenza, abbiamo
formulato due domande specifiche, anche perché gli intendimenti
della Giunta ci interessavano relativamente: a noi interessava
sapere, visto che l'Assessore è membro di una "task force"
costituita recentemente - costituzione che vediamo come un evento
tardivo rispetto al "problema Tecdis" - qualcosa in materia
strategica. Ci permettiamo di avanzare una nota di biasimo sulla
tardività: troppo tardi istituire una "task force" adesso; "meglio
tardi che mai", è vero, però, alla luce di una situazione che è
stata monitorata da lei e da altri soggetti - come noi che abbiamo
il dovere di fare attività ispettiva - sappiamo che la "parabola"
discendente di "Tecdis" non porta la data dell'estate 2003, ma di
qualche anno addietro. Cosa avete fatto? Alla prima domanda lei
risponde che si deve affrontare la questione in termini
strutturali. La risposta è pleonastica, è normale che debba essere
affrontata in termini strutturali, nonostante le difficoltà anche
congiunturali del mercato, però sostanzialmente cosa state facendo?
Qui è stato un po' evasivo, Assessore, per non dire che è stato
completamente insufficiente nella sostanza della risposta. Sappiamo
benissimo che vi sono esattamente 7 mesi per uscire dal "tunnel": o
"Tecdis" riesce a trovare un "partner" internazionale di livello,
oppure è condannata e con essa sono condannate oltre 300 persone
che sono lì sulla "graticola" nella speranza che questa "task
force", della quale fa parte l'Assessore e le componenti
finanziarie della Regione, "Finaosta" e "Aosta Factor" "in primis",
oltre alle rappresentanze sindacali e allo stesso imprenditore,
trovi una soluzione.
Mi sono annotato l'unico passaggio che ritengo degno di nota
della sua risposta, perlomeno per quanto riguarda la nostra
interrogazione. Conosciamo il sostegno finanziario che è stato dato
da "ST Microelectronics" a "Tecdis", conosciamo anche le grandi e
generose attenzioni che ha avuto la Regione nei confronti di
"Tecdis", abbiamo fatto una ricerca, abbiamo chiesto un prospetto
agli uffici dei soldi erogati solo in termini di ricerca: sono 4,5
milioni di euro, non sono pochi. Abbiamo profonde perplessità sui
risultati della ricerca, perché anche il polarizzatore liquido ora
citato dall'Assessore non ci sembra che sia in funzione, secondo
quelle che sono state le sue affermazioni. Lei, Assessore, però ha
detto - ed è l'unica cosa degna di nota - che "ST" è disposta a
convertire il debito in capitale a condizione che vi sia un accordo
delle banche e, soprattutto, se vi sono altri soggetti
internazionali del settore; allora la "task force" ha questo
compito fondamentale, che noi auspichiamo sia già avviato in tutta
la sua importanza, se tale missione non si compie nell'arco di
questo brevissimo lasso di tempo, purtroppo per "Tecdis" si segna
un "capolinea". Noi non vogliamo che ciò si realizzi, perché
"Tecdis" è un'importante realtà industriale in una zona della media
valle, che in questo momento sta vivendo difficoltà tutt'altro che
trascurabili. Non vi è solo il problema della bassa valle
industriale, vi è anche il problema della media valle, perché alla
"Tecdis" si aggiunge il "Grand Hotel Billia", dove 150 dipendenti
anche loro fra 6 mesi potrebbero avere una scadenza drammatica.
La invitiamo quindi - e lei avrà notato che siamo esenti da
polemiche - a dare vigore a questa "task force", ad individuare il
soggetto che può compartecipare con la "Tecdis" e ad affrontare in
maniera severa con l'imprenditore le iniziative che ha posto in
essere finora perché la Regione la sua parte l'ha fatta ampiamente,
l'hanno fatta i dipendenti, ora ci attendiamo delle risposte
concrete dallo stesso imprenditore che per anni ha dichiarato che
tutto andava bene. Gli abbiamo fatto anche l'ultimo "dono" questa
estate ad agosto, evitandogli il pagamento delle rate semestrali
dei mutui fino al 2005, diciamo sconti che non si fanno a tutti gli
imprenditori. Lei ha un'importante responsabilità non solo da un
punto di vista politico, ma anche da un punto di vista di soluzione
aziendale del problema; le chiediamo ancora di tenerci
costantemente informati come IV Commissione, forse un Consiglio ad
"hoc" è eccessivo anche se può essere una suggestione, però ritengo
che quanto meno la IV Commissione, avendo una competenza specifica,
debba essere costantemente informata.
Presidente - La parola alla Consigliera Squarzino Secondina.
Squarzino (Arc-VA) - Ritengo vi sia un elemento che accomuna
Governo ed opposizione: non è tanto l'assunzione di responsabilità,
ma la preoccupazione. Credo che tutti abbiamo grande preoccupazione
rispetto a tale situazione, ho registrato dalle parole
dell'Assessore una preoccupazione che esprime quella dei
lavoratori, perché vedono profilarsi una situazione di crisi in cui
viene meno la loro fonte di lavoro... preoccupazione che vi è un
ambito sociale ed economico... perché non si vorrebbe vedere
allargare la situazione di crisi dell'industria in Valle;
preoccupazione perché si intravedono possibili vie di uscita, ma
per ora non è stato possibile imboccarne una con decisione. Non ho
parlato di responsabilità personali o politiche, è una
preoccupazione che registriamo tutti, di fronte alla quale si ha
l'impressione di essere impotenti, soprattutto perché vediamo che
la soluzione che sembra emergere come ottimale, sembra
difficilmente raggiungibile: mi riferisco alla ricerca di un nuovo
"partner"... da oltre un anno "Finaosta" è impegnata in questa
ricerca, ma finora senza esito.
Io, più che sollecitare ancora l'Assessore a seguire con
attenzione questa ricerca, in modo che si riesca a trovare un nuovo
"partner" che dia un po' di "linfa" a tale azienda, non credo vi
sia altro da fare, perché sappiamo bene che in questo momento non è
tanto il lavoro che manca, quanto i soldi per pagare i fornitori,
per cui l'azienda è ridotta al punto che, se chi dà la commessa dà
anche la materia prima, allora riesce a mettere il lavoro,
altrimenti l'azienda non ha i fondi per comprare la materia prima
che serve a produrre i suoi prodotti innovativi; quindi siamo in
una situazione di crisi difficile, di cui siamo tutti preoccupati.
Se credessimo ancora nella capacità miracolistica, credo che tutti
l'attiveremmo. Noi le chiediamo da parte sua, in contatto anche con
"Aosta Factor" e "Finaosta", di intensificare la ricerca di un
nuovo "partner", senza il quale saremmo in grosse difficoltà tutti
in Valle.
Presidente - Su questo punto interrompiamo i lavori che
riprenderanno alle 15,30.
La seduta è tolta.
---
La séance se termine à 13 heures 18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK