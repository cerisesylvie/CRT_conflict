Consiglio Regionale della Valle d'Aosta - Oggetto del Consiglio n. 929 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 929 del 18 settembre 2019 - Resoconto
OGGETTO N. 929/XV - Interpellanza: "Attivazione di corsi di
formazione per insegnanti e dirigenti scolastici sui Disturbi
Specifici dell'Apprendimento (DSA) per l'anno scolastico
2019/2020".
Rini (Presidente)
- Punto n. 38 dell'ordine del giorno.
Per l'illustrazione, la parola alla collega Russo.
Russo (M5S)
- In questa interpellanza parliamo di
disturbi specifici dell'apprendimento, i DSA, e di come vengono
gestiti in ambito scolastico. Stiamo cioè parlando di dislessia,
che si manifesta con una difficoltà nell'imparare a leggere; di
disgrafia, con una difficoltà nella realizzazione grafica; di
disortografia, difficoltà nei processi linguistici; di
transcodifica e di discalculia, difficoltà negli automatismi del
calcolo e dell'elaborazione dei numeri nei minori. Gli allievi con
questi disturbi hanno una mente produttiva, creativa e intelligente
ma che apprende diversamente dagli altri. Vi riporto, come faccio
spesso, i dati nazionali e quelli regionali su questo disturbo che
ci aiutano un attimo a inquadrare la situazione nazionale e nel
paragone quella regionale. In Italia, dati del MIUR aggiornati a
giugno 2019, il numero totale di studenti con DSA sul totale degli
alunni frequentanti la scuola primaria, secondaria di primo grado e
di secondo grado è passato dallo 0,7 dell'anno 2011 al 3,2
dell'anno 2017/2018. Mediamente ad oggi la percentuale di alunni
con DSA è pari al 3,3 percento del totale degli alunni nelle scuole
a gestione statale e invece solo il 2,3 percento nelle scuole a
gestione non statale, già questo dato è molto rilevante. Tra le
varie Regioni i valori percentuali più elevati sono riportati dalla
Valle d'Aosta e dalla Liguria. Nell'anno 2017/2018 hanno
frequentato le varie scuole valdostane 915 allievi con questo
disturbo su un totale di 14.733 ragazzi totali, con una percentuale
pari al 6,21 percento. Se riassumiamo che la media italiana di
ragazzi con DSA è 3 allievi su 100, in Valle d'Aosta è esattamente
il doppio: 6 su 100. Questi allievi hanno necessità di una
didattica individualizzata e personalizzata, nonché di strumenti
compensativi o/e di misure dispensative in una dimensione
relazionale necessaria all'apprendimento in cui l'insegnante deve
comprendere l'allievo che ha davanti e cosa comporterà il suo
disturbo.
Vi è un'importante cornice normativa nazionale e regionale a
supporto dei DSA, che ha certamente l'obiettivo di tutelare questi
ragazzi e di garantire la qualità del loro apprendimento. A livello
nazionale abbiamo la legge n. 170 del 2010 in cui si definisce con
precisione il ruolo dei dirigenti scolastici e dei docenti, la
relazione con la famiglia e il ruolo chiave della formazione dei
docenti. Ci sono sempre a livello nazionale le linee guida per il
diritto allo studio degli alunni con DSA in cui sono elencate le
strategie per realizzare interventi didattici individuali: per
esempio, il piano didattico personalizzato. Anche a livello
regionale abbiamo una serie di disposizioni: abbiamo la legge
regionale n. 18 del 2009, che si intitola: "Disposizioni in materia
di DSA", in cui si parla di un comitato tecnico-scientifico sui DSA
che svolge importantissime funzioni: si occupa del piano di
formazione del personale scolastico per questi minori, attività di
identificazione precoce, l'importanza della diffusione di buone
prassi e interventi e iniziative sui minori che hanno questo
disturbo e sulla importantissima questione del coordinare e
raccordare l'attuazione degli interventi e di raccogliere dati
attendibili sia sull'attivazione di moduli particolari per questi
ragazzi, sia poi se questi moduli attivati effettivamente hanno un
risvolto sull'apprendimento dei ragazzi. Sempre nella legge
regionale nostra troviamo ancora con precisione come deve avvenire
la diagnosi a cura degli specialisti dell'USL, definisce
ulteriormente le attività di formazione e le misure educative e
didattiche di supporto ai minori. Ci sono poi le nuove linee guida
appena riviste per la rilevazione precoce della difficoltà di
apprendimento, che è un aspetto importantissimo nella definizione
di queste patologie, che sarà mia cura approfondire chiaramente nei
prossimi giorni, sono appena uscite.
In questo processo vediamo coinvolti tanti attori: l'allievo che
porta una difficoltà e una parte emotiva rilevante, gli insegnanti
e il dirigente scolastico ed è evidente che alcuni insegnanti sono
sensibili, attenti e proattivi, altri invece vivono la
certificazione come un ulteriore carico di lavoro e hanno
difficoltà nella relazione con l'allievo e con la famiglia. Abbiamo
la famiglia che ha livelli di accettazione e comprensione della
problematica molto variabile e altalenante così come la
collaborazione con gli insegnanti, abbiamo le figure tecniche
dell'USL che si occupano della certificazione, che hanno un altro
peso fondamentale nella presa in carico degli allievi che hanno
questa patologia e poi abbiamo i tecnici del Comitato scientifico
sui DSA, di qui è la nostra legge, che sono sei o sette. In questo
contesto quindi sono essenziali: gli insegnanti che riconoscano e
attivino processi di apprendimento ad hoc per ogni minore e che
abbiano punti di riferimento all'interno di ogni scuola,
importantissima la formazione dei docenti e la messa a sistema
delle azioni attivate nelle singole istituzioni scolastiche così
che sempre ogni alunno abbia pari opportunità di apprendimento.
Arrivo all'oggetto dell'interpellanza, chiedo: "
se
- come
previsto per legge -
in ogni scuola è presente un referente
- ogni scuola, non ogni istituzione scolastica -,
un punto di
riferimento per tutti gli insegnanti, con formazione specifica sui
disturbi dell'apprendimento; se vi è una messa a sistema delle
azioni attivate dalle singole istituzioni scolastiche e con quali
modalità essa avviene..."
e
"con quale cadenza gli
insegnanti e i dirigenti hanno partecipato a corsi di formazione
sui disturbi dell'apprendimento nell'anno 2018/2019 e quali
formazioni sul tema si intendono attivare
per l'anno
scolastico 2019/2020
", quello in corso.
Presidente
- La parola all'assessore Certan.
Certan (AV)
- Riguardo ai dati che ha citato non essendo
in particolare nell'interpellanza, non faccio commenti e non entro
nel dettaglio, le dico solo che venerdì scorso con l'assessore
Baccega abbiamo avuto un primo incontro anche con la Sovrintendente
proprio per prendere in considerazione i dati non solo sui disturbi
specifici dell'apprendimento sul DSA e sulle disabilità, perché poi
sono dati che li stiamo guardando a 360 gradi ma proprio per capire
anche, in virtù del nuovo decreto che sta uscendo: il decreto n.
66, proprio quali potranno essere sicuramente gli adeguamenti e la
miglior fruizione di questi dati perché poi i dati servono quando
poi si riescono a mettere in campo delle azioni.
Nella prima domanda lei mi chiede se c'è un referente, nell'anno
scolastico 2018/2019 la scuola dell'infanzia aveva 26 referenti su
26 istituzioni scolastiche, la scuola primaria 24 referenti su 21
istituzioni scolastiche poiché alcune di esse avevano nominato più
di un referente, nella scuola secondaria di primo grado 17
referenti su 17 istituzioni, scuola di secondo grado 10 referenti
su 10 istituzioni. Per il 2019/2020 non disponiamo ancora dei dati
poiché i dirigenti stanno procedendo adesso alla nomina delle
figure strumentali con i collegi di solito di ottobre, tra cui
anche quella dei DSA. Per la risposta 1B rispetto alla formazione
specifica sui DSA dei referenti individuati, dei vari collegi
docenti, preciso anche che l'Amministrazione regionale propone da
diversi anni attività mirate di informazione e formazione, nonché
azioni di consulenza a supporto attraverso il personale USAS
('Ufficio Supporto Autonomia Scolastica nell'Ambito
dell'Inclusione).
Per quanto riguarda la seconda domanda: "
se vi è una messa a
sistema delle azioni attivate dalle singole istituzioni e con quali
modalità...
", fermo restando l'autonomia scolastica delle
singole istituzioni, la Sovraintendenza degli studi ha predisposto,
anche tramite l'adozione di specifiche delibere di Giunta, le
azioni con l'obiettivo di uniformare comportamenti e procedure e
garantire uguali opportunità a ogni allievo in qualsiasi realtà
scolastica si trovi, perché uno degli aspetti che abbiamo
evidenziato è proprio che, di fronte a molta competenza e anche a
molte attenzioni, a volte vi sono invece casi in cui viene
denunciata minore attenzione. Crediamo che questo sia un aspetto
che non deve perpetuarsi, tutti devono avere le stesse opportunità.
Le azioni sono in particolare la DGR n. 1167 del 30 agosto 2019,
apposite linee guida per l'identificazione precoce dei DSA relative
all'applicazione del protocollo di intesa per l'attività di
individuazione precoce dei casi sospetti di disturbo specifico
dell'apprendimento. Le suddette linee sono state trasmesse a tutte
le scuole dell'infanzia e del primo ciclo inserite nell'apposita
sezione "inclusione" sul sito
web école
. È inoltre previsto
un momento di confronto, nel mese di settembre forse l'hanno già
avuto... e anche ad ottobre con i dirigenti scolastici e i
referenti, quindi la Sovraintendente e i dirigenti si stanno
incontrando. Inoltre, con DGR n. 1130 del 23 agosto 2019, a
conclusione delle azioni di monitoraggio e di sperimentazione dei
modelli regionali su piani didattici personalizzati, i famosi PDP
di cui lei sicuramente conosce la natura predisposti dal comitato
tecnico-scientifico sui disturbi specifici di apprendimento
condivisi con i dirigenti e i referenti, sono stati trasmessi a
tutte le scuole primarie e secondarie di primo e secondo grado da
utilizzare in tutte le scuole - modelli uguali - del territorio
regionale.
"
Con quale cadenza le insegnanti e i dirigenti hanno
partecipato a corsi di formazione...
": la formazione sul tema
dell'inclusione, in particolare sui DSA, era prevista nel piano
biennale di formazione 2017/2018-2018/2019, in un'ottica di
continuità e di approfondimento l'abbiamo riproposta nella delibera
attuale che abbiamo approvato qualche settimana fa, che è quella
triennale per il prossimo triennio: la delibera n. 1200 del 6
settembre 2019. Nello specifico si riportano le iniziative
presentate nell'anno 2018/2019, vorrei anche riportare una breve
descrizione delle iniziative promosse dal comitato
tecnico-scientifico per i DSA nel corso dell'ultimo anno scolastico
poiché credo sia importante riguardo al protocollo di intesa per
l'identificazione precoce perché, riguardo a questa problematica, è
chiaro che i dati, che oscillano anche da Regione a Regione ma
anche a seconda del territorio, dipendono dall'identificazione
precoce oppure no. In data 6 settembre 2018 per insegnanti della
scuola dell'infanzia e della scuola primaria sono stati quindi
realizzati incontri di formazione, iniziative di formazione
richieste dalle istituzioni. In data 26 settembre 2018 per gli
insegnanti della scuola dell'infanzia, in data 15 maggio 2019 per
insegnanti della scuola infanzia e primaria anche nella logica
della continuità e del passaggio di informazioni. In data 23
ottobre alla presenza della Sovraintendente si è tenuto un incontro
organizzato dal CTS e rivolto ai dirigenti e ai referenti dei DSA
delle istituzioni scolastiche nel corso del quale sono stati
affrontati i seguenti argomenti: presentazione dei dati regionali,
confronto con i dati nazionali, considerazioni sul monitoraggio,
condivisioni e proposte. Il CTS, per l'inclusione nella persona del
suo responsabile il professore Gianluca Cane, ha svolto anche
quest'anno un'attività di consulenza e formazione presso il CTS
destinata a singoli alunni con DSA accompagnati da genitori e/o
insegnanti. Per l'anno 2019/2020, in linea con il piano triennale
della formazione, che, come le ho detto, è quello che ho citato
prima: la n. 2000 del 6 settembre... nel corso di questo anno
scolastico, in collaborazione con l'Associazione Italiana Dislessia
(AID,) verrà attivata l'iniziativa di formazione sulla matematica
inclusiva destinata agli insegnanti della scuola secondaria di
primo e secondo grado.
Nel corso dei prossimi due anni scolastici è intenzione
dell'Amministrazione continuare a proporre attività formative in
collaborazione con enti e associazioni competenti in materia. Il
centro territoriale di supporto per l'inclusione proseguirà
l'attività di consulenza e formazione destinata a singoli alunni
con DSA accompagnati da genitori e/o insegnanti. Proprio perché
stiamo parlando di questa tematica, le dico anche che non abbiamo
ancora risolto - e devo dirle che non intravediamo ancora una
facile risoluzione - la problematica riguardo ai sussidi didattici
a disposizione, in particolare - e dico in particolare - riguardo
ai casi di DSA, poiché vi è una problematica legata anche alle
edizioni e alle case editrici, che chiaramente hanno la proprietà
dei vari sussidi e dei vari libri e sicuramente è una problematica
sulla quale stiamo cercando sinergie e collaborazioni e le devo
dire che non è di facile risoluzione ed è davvero legato alla
proprietà del materiale, che può essere il cd invece del libro
cartaceo. È una problematica che si sta portando avanti da diversi
anni, abbiamo già provato diverse strade, per ora confidiamo nella
collaborazione davvero di chi questo settore lo conosce bene e chi
opera capendo anche l'importanza della tematica.
Dalle ore 18:22 assume la presidenza il vicepresidente
Distort.
Distort (Presidente)
- Per la replica, la parola alla
proponente Consigliera Russo.
Russo (M5S)
- Mi viene da dire due o tre cose su com'è
inquadrato nella nostra Regione il problema dei disturbi specifici
dell'apprendimento...
Presidente -
Chiedo silenzio, lasciamo parlare la
collega...
Russo (M5S)
- ... direi che sull'identificazione precoce
del disturbo ci siamo, nel senso che chiaramente l'alta percentuale
di allievi con disturbi dell'apprendimento non può essere dovuta
solo a un'efficace diagnosi iniziale ma probabilmente quell'aspetto
ci sta. Ci saranno probabilmente altre cause, secondo me, molto
difficilmente descrivibili e anche controllabili.
Rispetto alla gestione concreta scolastica dei disturbi
dell'apprendimento, invece siamo virtuosi, siamo bravi, abbiamo
detto che in ogni scuola c'è un referente che si occupa quindi di
tutti i minori che hanno questi disturbi e che quindi guida gli
insegnanti che devono aiutare questi minori ad avere dei protocolli
particolari per il loro apprendimento. Io però credo che, oltre al
fatto che ci sia un referente, è necessario che il compito di
questo referente venga monitorato, cioè è chiaro che il referente
deve veramente guidare, spingere gli insegnanti a superare i propri
limiti, ogni minore, simpatico/non simpatico, che ha questa
patologia deve essere preso in carico e deve avere un suo
protocollo. Questa è una cosa veramente essenziale, siamo nel 2019,
stiamo parlando di istruzione obbligatoria. Le faccio questo
rilievo perché nella mia esperienza anche personale ho potuto
appurare che c'è una grande differenza che varia da insegnante a
insegnante. La formazione dovrebbe andare un pochino a coprire
questa differenza. Allora nella nostra legge regionale abbiamo
detto che le istituzioni scolastiche regionali possono aderire alle
proposte di formazione elaborate dal comitato tecnico-scientifico.
È chiaro che non si può obbligare un insegnante o un'istituzione ad
andare a un corso di formazione, però credo anche che nelle
istituzioni dove ci sono insegnanti, o comunque molti minori che
hanno questa patologia, bisogna trovare uno strumento per
spingerli. Non ho dubbi che sia difficile, però è una
constatazione, noi abbiamo fatto una legge regionale che va a
tutela di questi minori e allora questi minori devono essere
tutelati.
L'ultimo aspetto, che è un aspetto che anche lei ha ben
definito, è la questione delle buone prassi che si devono passare
le varie situazioni scolastiche. Credo che anche qui con tutti i
minori che hanno delle problematiche si debba veramente fare lo
sforzo di passare dalla teoria ai fatti, cioè va bene che le
dirigenti si incontrino e si dicano: "dobbiamo essere più bravi, se
hai delle buone prassi, me le devi passare"; in realtà, quello che
noi dobbiamo fare è garantire che un minore che è nella istituzione
scolastica "Y" si sposta nella istituzione scolastica "X" e ha
esattamente lo stesso trattamento. Questo ad oggi non avviene
sempre e questo è un problema importante per il minore, perché,
oltre a dover cambiare scuola per motivi variabili, poi c'è il
problema che il minore ha magari con fatica raggiunto un pochino di
autonomia nell'apprendimento con le misure che sono state scelte
per lui, cambia insegnante, l'insegnante non ha sensibilità su quel
tema e cade tutto. Qua stiamo parlando veramente di una percentuale
alta, cioè stiamo parlando di 6 minori su 100 iscritti nella nostra
scuola che hanno questo problema.
Dalle ore 18:30 riassume la presidenza la presidente
Rini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK