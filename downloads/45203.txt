Consiglio Regionale della Valle d'Aosta - Oggetto del Consiglio n. 2002 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2002 del 3 novembre 2022 - Resoconto
OGGETTO N. 2002/XVI - Interpellanza: "Intendimenti in merito
alla soluzione delle criticità lungo il tratto della strada statale
26 ubicato nel Comune di Montjovet".
Marguerettaz (Presidente) -
Punto n. 38 all'ordine del
giorno. La parola al collega Ganis per la presentazione.
Ganis (LEGA VDA) -
Quest'iniziativa vuole mettere in
evidenza le problematiche che si riscontrano lungo il tratto della
strada statale n. 26 ubicata nel comune di Montjovet e denominata
Montjovetta. Costruita nel lontano 1771 dal Re Carlo Emanuele III,
la strada viene utilizzata come unico punto di passaggio obbligato
tra bassa e media Valle. In questi ultimi anni, lungo questo tratto
sono stati eseguiti molteplici interventi al fine di migliorarne la
viabilità e per metterla in sicurezza, tant'è che ancora oggi
persistono cantieri per ampliarne la corsia di marcia. Va inoltre
evidenziato che il traffico veicolare lungo il tratto di strada
summenzionato è cresciuto moltissimo a causa di fattori geografici,
economici, ma non solo.
Nella nostra regione va tenuto conto anche del costo esorbitante
della rete autostradale, un problema questo più volte evidenziato
in questo Consiglio regionale, e questo fa sì che la statale
diventi l'unico punto di passaggio. Una situazione che conosco
molto bene, dato che abito in bassa Valle, e che oggi pare non
essere del tutto risolta. Vorrei far presente che tale questione è
stata portata alla luce anche dall'assessore Luciano Caveri che
nella pagina del suo
blog
ha sottolineato questa
problematica condivisa anche dagli abitanti della bassa Valle; mi
dispiace che ora non ci sia ma sicuramente starà ascoltando.
L'Assessore ha evidenziato che i vari interventi fatti a tutt'oggi
lungo la Montjovetta non sono altro che palliativi e non opere
risolutive, sottolineando l'importanza di trovare delle soluzioni
alternative, come ad esempio la realizzazione di una possibile
galleria. Tra l'altro vorrei ricordare in questo Consiglio
regionale che tale soluzione fu valutata internamente anche dall'ex
Assessore, stimando il costo approssimativo dell'opera in circa 100
milioni di euro; mi riferisco all'interpellanza n. 313 del 10
gennaio 2019.
Tenendo conto di queste considerazioni ed evidenziata questa
situazione definendola un problema alquanto annoso, ricordato i
molteplici interventi volti a migliorare la viabilità da parte di
ANAS e cercando di sfatare i falsi miti per quello che concerne la
realizzazione di opere ciclopiche, si interpella l'Assessore
competente per conoscere se, viste le problematiche riscontrate
lungo il tratto summenzionato, ci sia stato in questi ultimi anni
un tavolo di confronto con l'ANAS, Comune di Montjovet e
Amministrazione regionale, e se esista a oggi uno studio di
fattibilità per le soluzioni dei problemi legati al tratto stradale
o se si intendono risolutivi i lavori eseguiti a tutt'oggi.
Presidente -
Per la risposta, la parola all'assessore
Marzi.
Marzi (SA) -
Grazie collega Ganis, lei ha la facoltà di
accedere a informazioni riservate anche rispetto al futuro incontro
richiesto ad ANAS, finalizzato a valutare congiuntamente eventuali
ipotesi realizzative di percorsi alternativi. ANAS infatti, nel
rappresentare che gli importanti interventi sin qui eseguiti
consentono di mantenere in esercizio il tratto di strada statale
nella sua attuale localizzazione, si è resa disponibile a
riprendere i necessari confronti per esaminare possibilità future e
concrete di previsione realizzativa di ipotesi di variante,
riprendendo quindi le interlocuzioni avviate negli anni passati,
che non hanno avuto sviluppi tali a cui poter dar seguito.
Il tema relativo alle criticità lungo il tratto della SS 26
ubicata nel comune di Montjovet, è oggetto di attenzione, come da
lei richiamato, da parte di quest'amministrazione da diversi anni.
Partiamo però, come sottolineato nell'iniziativa, dal 2019. Nel
gennaio del 2019, a causa di alcuni eventi di caduta massi avvenuti
nel 2018 - tra l'altro che comportarono la chiusura temporanea
della statale 26 - in accordo con l'amministrazione comunale e ANAS
si avviò immediatamente un'interlocuzione tra le parti, per
individuare le soluzioni tecniche necessarie a evitare possibili
successive chiusure della statale, conseguenti al rischio di nuove
cadute di massi. A seguito di immediata presa in carico della
problematica dall'Amministrazione regionale, seguirono successivi
incontri con il responsabile del coordinamento territoriale ANAS
Nord-Ovest, per rappresentare la situazione di criticità e
conoscere gli intendimenti di ANAS.
Nell'agosto 2019 viene trasmessa una nota all'ANAS e per
conoscenza al Ministero delle infrastrutture e dei trasporti per
ribadire l'elevata criticità del tratto stradale oggetto
dell'interpellanza, in quanto ricadente interamente in zona a
elevata pericolosità per frane e crolli. Nella nota veniva anche
evidenziato come il tratto di strada statale rappresentasse l'unica
viabilità alternativa all'Autostrada A5. ANAS ha quindi in seguito
programmato e effettuato rilevanti interventi di consolidamento
sulla parete rocciosa a integrazione delle opere di contenimento
già esistenti, che hanno comportato per l'ente gestore della strada
un investimento di circa due milioni di euro per le sole opere
realizzate tra l'anno 2019 fino a oggi.
Gli interventi a difesa della caduta massi hanno comportato in
una prima fase il ripristino degli interventi già presenti in
parete, attraverso la sostituzione delle barriere di vecchia
concezione, mentre in una seconda fase gli interventi sono
consistiti nell'implementazione delle stesse. Il primo di questi
interventi ha interessato la parete sulla statale 26 dal km 69 +
600 al km 71 + 750, con consegna lavori in data 20 settembre 2018 e
ultimazione lavori in data 17 maggio 2019, mentre il secondo
intervento ha interessato il tratto di strada dal km 64 + 900 al km
66 + 100, con consegna lavori in data 24 marzo 2021 e ultimazione
dei lavori in data 3 dicembre 2021. Un ulteriore intervento di
consolidamento, conclusosi nel 2021, ha interessato i versanti del
tratto di interesse compreso tra il km 65 e il km 66, per un
investimento totale di oltre 800 mila euro.
I lavori realizzati direttamente sulla strada statale invece
hanno riguardato interventi strutturali e di allargamento sul
viadotto della Montjovetta negli anni 2017 e 2018 e interventi di
allargamento della sede stradale e di adeguamento delle barriere
stradali negli anni 2021 e 2022. Questi eseguiti direttamente
dall'Amministrazione regionale.
Incontri e momenti di coinvolgimento con il Comune di Montjovet,
riguardo agli interventi programmati ed eseguiti, sono stati
attuati in ogni situazione che ha comportato l'esecuzione di
interventi con impatto sulla fluidità della circolazione in termini
di chiusure e limitazione di transito.
L'importo complessivo delle risorse destinate agli interventi
inerenti il tratto di strada statale ammontano, solo nell'ultimo
quadriennio, a 5 milioni 200 mila euro.
Come da lei richiamato, avendo anche fatto un
excursus
storico che parte dal XVIII secolo rispetto alle opere ciclopiche
da compiere in Italia soprattutto sulla viabilità, io - come lei sa
- sono restio a esplicitare delle date, perché altrimenti il tempo
che intercorre dal XVIII secolo a oggi si rischia poi di ripeterlo
per il prossimo futuro. Del resto ANAS forse da questo punto di
vista, come spesso ho il piacere di dirle, è antesignana anche
all'organismo che è più lungo al mondo in termini di longevità: la
Chiesa cattolica italiana di fatto molto probabilmente parte con i
principi romani della strada e del diritto, quindi sono circa
trenta secoli che opera e ha una visione di futuro più lunga della
nostra.
Presidente -
Grazie
don Marzi
.
Per la
replica, il collega Ganis.
Ganis (LEGA VDA) -
Grazie, Assessore, per le risposte.
Poi farò in modo di leggerle con calma in ufficio, in modo da
ripresentare successivamente un'altra iniziativa. Le mie forse non
sono altro che proprietà taumaturgiche, come dice sempre il collega
Manfrin.
Le ho fatto queste domande perché il problema, come ho detto,
persiste lungo quel tratto di strada e quindi molte volte a pagarne
le spese sono sempre i nostri cittadini, inteso come tempo e
denaro. Vorrei ricordare che, oltre alla problematica della
viabilità e del traffico, c'è quella - come ha detto lei - che è
relativa alla caduta massi, un problema che comunque è stato già
evidenziato anche dal Sindaco di Montjovet e dall'Assessore Luciano
Caveri in varie occasioni. Gli interventi importanti, a nostro
avviso, non sono risolutivi a oggi, tant'è che con il passare degli
anni quel tratto di strada rappresenterà un problema, forse non
nell'immediato ma per gli anni a venire. Ora, il fatto che siano
state valutate varie possibilità di confronto con ANAS, non può che
renderci soddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK