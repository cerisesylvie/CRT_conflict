Consiglio Regionale della Valle d'Aosta - Oggetto del Consiglio n. 2102 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2102 del 12 maggio 2016 - Resoconto
OGGETTO N. 2102/XIV - Interpellanza: "Piano di assunzione in
materia di formazione professionale".
Viérin M. (Presidente) -
Comunico l'assenza
dell'assessore Perron per motivi istituzionali e riprendiamo i
lavori di con le tre iniziative ispettive rinviate ieri. Punto n.
27 all'ordine del giorno. La parola alla consigliera Certan.
Certan (ALPE) -
La nostra interpellanza sugli
adeguamenti, tema
à la une
di cui si sta parlando in
relazione alla formazione professionale, è per avere delle
spiegazioni, ma nello stesso tempo anche per essere propositivi,
visto che mi sembra una questione ancora da trattare e che lei sta
sviluppando. La formazione professionale è un tema molto attuale,
soprattutto in questo momento in cui c'è una riflessione in atto
riguardo alla
citoyenneté
. Lei lo sa, Assessore, perché è un
percorso che abbiamo fatto insieme, che tipo di cittadini vogliamo
formare e quale genere di percorso professionale si vuole mettere
in campo per i futuri cittadini, anche in vista dell'occupazione
che c'è in questo momento e dei settori occupazionali che stanno
chiedendo giovani formati, ma che siano stati anche abituati a
lavorare o comunque a fare un percorso di formazione
professionale.
Lei è venuto in Commissione, abbiamo avuto un confronto e lei ci
ha portato a conoscenza di quanto sta facendo per andare a ultimare
il quadro della formazione professionale, che sappiamo non essere
completo in Valle d'Aosta, perché manca tutto un percorso che non è
mai stato fatto. Crediamo che questo percorso sia estremamente
interessante e, a nostro avviso, utile alla Valle d'Aosta.
Andiamo alle domande puntuali. C'è tutto il dibattito - abbiamo
preso visione delle bozze e di quello che è stato prodotto - sulle
adaptations
e sull'adeguamento alla "buona scuola", che tra
le altre cose dà un amplissimo spazio all'alternanza scuola/lavoro,
alla formazione professionale e a tutte le sue sfaccettature.
Vorremmo sapere se gli obiettivi e i contenuti di questo documento
sono stati visionati e adeguatamente presi in considerazione dagli
insegnanti della scuola secondaria e in particolare delle scuole
professionali. È un settore molto particolare e, a mio avviso, deve
essere preso in carico dagli insegnanti che operano già o che
comunque hanno esperienza nella formazione professionale. Questa è
la prima domanda, per capire se si sta chiudendo un percorso sulle
adaptations, anche riguardo alla formazione professionale.
Il secondo punto è più specifico e concerne la competenza
primaria che noi abbiamo come Valle d'Aosta sull'istruzione
professionale. Volevamo capire se, in merito al percorso per il
completamento della formazione e dell'istruzione professionale in
Valle d'Aosta, lei ha in mente un piano di assunzioni particolari,
perché crediamo che sia possibile farlo. Ci rendiamo conto che sono
dei percorsi che vanno costruiti pian piano, visto che non c'erano
o che comunque non erano completi, però volevamo capire se ha
previsto o pensa di prevedere per i prossimi anni dei piani di
assunzione specificatamente per la formazione professionale.
Presidente -
La parola all'assessore Donzel.
Donzel (PD-SIN.VDA) -
Ringrazio la collega per aver
portato all'attenzione dell'aula questa interpellanza che ci
permette, in qualche modo, di far capire che anche il Consiglio
regionale attribuisce pari dignità alla formazione professionale.
L'interpellanza pone dei temi che sono naturalmente di grande
attenzione da parte dell'Assessorato all'istruzione, che sta
portando avanti una delicatissima riforma e gli adattamenti alla
nostra specifica realtà autonoma, all'interno del mondo
dell'istruzione e della formazione professionale. Come avevo detto
già in altre occasioni, si è costituito un gruppo di lavoro già da
febbraio dell'anno scorso, che lavora di concerto tra l'Assessorato
all'istruzione e cultura e l'Assessorato alle attività produttive,
per la parte che segue la formazione professionale. Quindi c'è una
equipe polivalente che segue gli sviluppi di quest'attività.
Per andare nel merito delle sue domande, molto puntuali e che
meritano grande attenzione, naturalmente non si potrà prescindere
dal percorso delle
adaptations
, che sappiamo essere molto
complesso e che deve aprirsi al confronto con una pluralità di
soggetti, avendo anche dei riscontri, rispetto ai lavori che i
gruppi stanno facendo, dalle istituzioni scolastiche e da tutto il
mondo della scuola. L'istruzione e la formazione professionale
dovranno in qualche modo partire dai risultati dell'impostazione
nuova che verrà data alla scuola media, che avrà un cambiamento
organizzativo molto importante con ovvie ricadute anche sul modello
di adaptations, e raccordarsi con quelle che saranno le adaptations
nell'istruzione secondaria di secondo grado.
Cercherò in modo estremamente sintetico di rappresentarle, quale
sia la riflessione in atto da parte nostra, rispetto al recepimento
e alla costruzione di un percorso specifico di adaptations per
l'istruzione e la formazione professionale. La prima cosa che va
considerata è che noi stiamo facendo uno sforzo importante per
introdurre il sistema duale, con un forte posizionamento delle ore
nelle attività di laboratorio e anche di quelle in azienda, nel
laboratorio artigianale o nell'attività commerciale. Questo ci fa
dire che dovremo per forza pensare delle adaptations estremamente
particolari e adattate a questa realtà, tenendo conto dello sforzo
che si farà negli altri settori. Perché è ovvio che, a seconda
degli impegni che verranno presi nell'istruzione secondaria o
dell'attività nella scuola media, non è che, dopo che si sarà
sviluppata un'attività, poi chi andrà nell'istruzione e formazione
professionale quell'attività la perderà. Quindi dovremo avere il
riscontro di quanto sarà fatto nella scuola media, per poter dire
come potremo dare continuità a questo percorso, sapendo anche che
abbiamo iniziato un difficile cammino di riposizionamento culturale
di questo modello, perché l'istruzione cosiddetta duale in Italia
non esiste e non c'è culturalmente in tutti i soggetti che dovranno
fare questo percorso. Come ho più volte detto, se sulla carta
abbiamo fatto una rivoluzione in Valle d'Aosta, affinché questa
rivoluzione non finisca in un "bagno di sangue", bisognerà fare dei
percorsi dolci e sarà necessario che culturalmente le persone siano
preparate a questo salto di qualità.
Lei ha introdotto anche un tema, che non è parte di questa
interpellanza, sostenendo che tutte le volte che diciamo di fare
più attività o più laboratori, dobbiamo stare attenti alla
cittadinanza. Certo che sì! Ma la cittadinanza non si traduce in
ore di italiano, in ore di francese, in ore di matematica. Si
traduce nel fatto che prima bisogna assumere il concetto di lavoro
nella sua valenza culturale. Se chi svolge queste attività
all'interno di questi percorsi, che sono di scuola attraverso la
formazione, non ha questo approccio, è chiaro che diventa tutto più
difficile. Tra l'altro, un interessante incontro sulla cittadinanza
europea fatto alla scuola dell'Ipla - presenti il Presidente della
Regione e l'assessore Marguerettaz - è stato anche l'occasione per
ribadire che oggi il concetto di cittadinanza si allarga: non ci
basta più Dante, perché abbiamo bisogno di Shakespeare, di Goethe,
di Cervantes, per non parlare per noi valdostani di Molière e di
Victor Hugo.
Come fare tutto questo, come portare questa cosa all'interno di
uno spazio, dove tecnicamente le ore tradizionali sono più ridotte?
È uno sforzo non indifferente in cui il ruolo del francese, e anche
dell'inglese, diventa importante, perché la sollecitazione che
arriva adesso dal mondo del lavoro è di far studiare l'inglese,
anche a chi fa il tecnico all'interno di un'industria siderurgica o
metalmeccanica. Oppure, la conoscenza del francese di qualità nel
settore turistico è richiestissima ed è evidente che, anche nel
settore per esempio dell'acconciatura o dell'estetica, parlare più
lingue diventa fondamentale. Ma questo dobbiamo farlo senza
trasformare tutta la scuola valdostana in un liceo linguistico. È
una sfida non indifferente e molto complessa. Quello che le posso
dire è che non siamo certamente vicini a un traguardo, ma che c'è
un'importante riflessione in stretto coordinamento con
l'Assessorato all'istruzione e cultura.
Per quanto riguarda il cosiddetto piano di assunzioni, ribadisco
il concetto: riforma radicale, rivoluzionaria, però a piccoli
passi. Non è che abbiamo un vero e proprio piano di assunzioni,
perché stiamo facendo dei piccoli passi. Il bando che ci sarà per
il prossimo autunno riguarda per il momento soltanto l'area del
benessere, quindi, rispetto agli orari di insegnamento che verranno
messi a disposizione, sostanzialmente non ci sarà una grossa
crescita oraria, perché già prima c'erano i biennali e, andando a
inserire il duale, non è che noi abbiamo al primo anno già una
crescita esponenziale. Crescono alcune ore di attività in questo
settore che, per quanto riguarda la parte dell'istruzione pubblica,
sono gestite all'interno del piano regionale e quindi sono già
state previste all'interno dell'organico delle istituzioni di
istruzione di secondo grado, pertanto quelli sono già ricompresi
nell'organico che è stato deliberato dall'Amministrazione. Per
quanto riguarda questa parte, siamo a delle modifiche non
sostanziali, per cui sarei prudente a parlare oggi di un piano di
assunzione. Abbiamo delle disponibilità orarie in più, ma non
possiamo annunciare piani di assunzione, perché sarebbe creare
delle false aspettative, in un percorso di assestamento di questo
sistema che è ancora complesso.
Presidente
- La parola alla consigliera Certan.
Certan (ALPE) -
Grazie Assessore. Credo che il percorso
da lei delineato sia estremamente interessante. Un paio di
riflessioni. Sicuramente in Valle d'Aosta la formazione
professionale poteva essere fatta in un modo diverso ed essere
anche molto più competitiva. Il tasso di abbandono e di dispersione
scolastica in Valle d'Aosta è alto e credo che debba essere tenuto
in considerazione. Probabilmente è stato messo in piedi un sistema
di formazione che non rispondeva a tutte le esigenze che forse il
territorio e anche gli studenti si aspettavano, perché per la
dispersione e l'abbandono scolastico ci sono tutta una serie di
motivazioni, anche sociali e di tutt'altro tipo che non vado adesso
a trattare, ma sappiamo che è un fenomeno non unicamente legato al
percorso che la scuola valdostana offre. Riteniamo tuttavia che
nella scuola professionale la Valle d'Aosta avrebbe potuto fare
molto di più, pur avendo delle eccellenze, e lo sottolineo.
Quello che lei dice riguardo al sistema duale e all'alternanza è
vero e
l'enjeu
è tutto lì. Si tratta di fare formazione, di
creare dei cittadini consapevoli, formati, istruiti, ma con un
sistema scolastico che risponda alle proprie caratteristiche e alle
proprie esigenze, cioè di avere a fianco anche tutto un percorso
molto più concreto e pratico nel lavoro. Questo è proprio quello
che forse è mancato nell'istituzione di grandi licei, che poi si
sono rivelati o dei doppioni o un fallimento, perché di fatto
parliamo di questo. Invece, probabilmente c'era bisogno di un
percorso formativo molto più concreto e più legato all'alternanza
scuola/lavoro.
Sottolineo, ma non lo esplicito qui, che c'è una leggera
differenza fra il sistema duale e quello di alternanza
scuola/lavoro, legato alle attività che fanno con le imprese.
Secondo me, entrambi sono percorribili in Valle d'Aosta e possono
uno sostenere l'altro. Quando lei parla di differenza oraria tra
lavoro frontale e lavoro in azienda o lavoro pratico, lavoro
concreto, lavoro sperimentale, credo che sia davvero questo il
percorso da continuare a fare. In qualche modo alcuni dei nostri
istituti già lo fanno e l'Institut Agricole in parte ce l'ha. Il
problema è che poi non è stato fatto tutto il percorso, per tutta
una serie di motivazioni anche valide.
Sono d'accordo con lei che bisognerà mettere in piedi un sistema
duale con anche Molière, Hugo e Shakespeare fra i protagonisti.
Erano autori molto pratici ed erano molto concreti nei loro
scritti, quindi io credo che non sarà difficile inserirli. È una
questione di metodo ed è per questo che oggi abbiamo insistito come
gruppo Alpe sul problema, perché siamo a un momento cruciale delle
adaptations
. Credo che non si tratti solo di come inserire
il plurilinguismo o come riuscire a coordinare meglio tutto il
discorso linguistico che ci caratterizza, ma anche di scegliere un
metodo. Tutto il dibattito che c'è all'interno dei collegi docenti,
non solo delle istituzioni dell'istruzione primaria o secondaria di
primo grado, è proprio su questo, su chi e con che metodo
insegnerà. A livello teorico si può scrivere qualsiasi cosa, però
bisognerà poi fare in modo che quello che si scrive, sia
praticabile, sia efficace e sia efficiente per la nostra regione;
non basta scriverlo. Condivido con lei che quindi il discorso
linguistico dovrà essere estremamente legato all'aspetto
metodologico e sicuramente tenere conto delle caratteristiche della
Valle d'Aosta. Lei ha parlato del turismo, ma penso a tutto il
sistema ancora legato all'agricoltura, piuttosto che alle
discipline di montagna.
Sul piano assunzioni lei è stato molto cauto, ma sappiamo che
lei è capace di essere anche ardito e coraggioso, per cui le
chiediamo di percorrere con un po' più di coraggio questo percorso.
A mio avviso, lì c'è uno spazio per andare a sopperire, laddove non
è possibile in questo momento assumere altri insegnanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK