Consiglio Regionale della Valle d'Aosta - Oggetto del Consiglio n. 2131 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
GIUNTA REGIONALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2131 del 21 dicembre 2011 - Resoconto
OGGETTO N. 2131/XIII - Continuazione della discussione
generale congiunta sulla P.L. cost. n. 6: "Disposizioni in materia
di riduzione del numero dei Consiglieri regionali. Modificazione
all'articolo 16 della legge costituzionale 26 febbraio 1948, n. 4
(Statuto speciale per la Valle d'Aosta)" e sulla P.L. n. 158:
"Disposizioni in materia di riduzione del numero degli Assessorati
regionali. Modificazioni alla legge regionale 7 agosto 2007, n.
21".
Presidente
- Riprendiamo i lavori interrotti stamattina,
siamo in discussione generale sui punti n. 17 e n. 20.
La parola al Consigliere Caveri.
Caveri (UV)
- Grazie Presidente.
Sono lieto di intervenire in questa
tranche
di
discussione su un tema che complessivamente è molto delicato: i
costi della politica, i costi della democrazia, o come li si voglia
chiamare; si tratta di un tema delicato da affrontare per chiunque
abbia fatto della politica la propria professione per molti anni,
perché si è su un crinale estremamente delicato. Da una parte
vorrei vedere chi ha il coraggio di difendere la cosiddetta "casta"
a cui apparteniamo, perché chiunque spezzasse delle lance di
qualunque genere si troverebbe magari da parte di altre caste al
pubblico ludibrio; dall'altra, spiace di non poterlo fare, perché
io nella mia lunga carriera politica ho conosciuto fior di
galantuomini che hanno interpretato in maniera molto nobile
quell'arte nobile che era l'arte della politica, sapendo che
comunque in generale la politica porta con sé invidie, gelosie,
incomprensioni da parte dell'opinione pubblica, che mai si
convincerà che la democrazia rappresentativa non ha alternative,
perché solo nel ciclismo c'è un uomo solo al comando...e forse
neanche nel ciclismo, perché ci sono i gregari che da dietro
portano le borracce, senza di loro neanche il campionissimo
riuscirebbe a passare il traguardo per vincere.
Mi limiterò a qualche osservazione sulle proposte che sono state
qui formulate, partendo dalla proposta di legge costituzionale che
è stata avanzata dal PD e che abbiamo discusso anche in una
variante presentata in commissione dal collega Tibaldi. Le cose che
dico le dico con estremo rispetto per i presentatori, scevro da
ogni vis polemica, ma cercando, nel limite del possibile, di
seguire un filo logico di ragionamento, che in parte "raggiungerà"
anche alcune cose dette dal collega Louvin, con il quale dissento
per un'interpretazione che viene fatta sugli aspetti più
propriamente statutari. La materia statutaria non è soggetta a
capricciosità, soprattutto quando a gonfiare la vela di certe
modifiche non è un vento che scende dalle nostre montagne, ma è un
vento che arriva da Roma. Ci siamo trovati di fronte ad un diktat
palesemente incostituzionale, calato dall'alto nell'ultima manovra
finanziaria del "Governo Berlusconi". È stato un diktat grezzo,
molto artigianale, nel quale si faceva un ragionamento di taglio
con una specie di falce indeterminata, che avrebbe portato a
riduzione di tutti i Consigli regionali, facendo carne di porco di
quel principio di autolegislazione, di
interna corporis
, che
dovrebbe essere caratteristico delle Assemblee parlamentari quali
noi siamo. C'è forse un altro aspetto da tenere in considerazione:
da una parte, quello che ho appena affermato, ossia alla fine non
dobbiamo pedissequamente seguire delle linee che ci vengono
ingiustamente indicate dall'esterno; dall'altra, però riconosco che
non ci devono essere dei tabù. Rispetto ai numeri, quindi, è una
materia abbastanza curiosa che dubito dovrebbe essere sottoposta a
referendum, perché, se usassimo la legge statutaria - cosa che,
secondo me, non si può fare -, finiremmo in un meccanismo depravato
di referendum e forse scopriremmo che il
pueblo unido
ritiene che un Amministratore unico o cinque Consiglieri di
amministrazione, tipo condominio, sarebbero sufficienti. Se noi
chiedessimo al
pueblo
quanti devono essere i Parlamentari,
se 630 Deputati o 315 Senatori, probabilmente la risposta sarebbe:
"ma che ci stanno a fare quelli li!". Io trovo che non sia un caso
che i costituenti scrivano delle cifre...che non sono cifre
astratte, ma sono frutto di un certo ragionamento. Non trovo
convincente oggi lasciare - in questo "raggiungo" il pensiero del
collega Louvin - al mare tempestoso della politica italiana una
proposta di legge costituzionale per una ragione che mi sento di
condividere con voi. La questione dell'intesa, che nella riforma
costituzionale in vigore dal 2001 sembrava essere raggiunta...e in
aula ho già raccontato come si deve ai capricci del Verde Marco
Boato il fatto di non essere riusciti ad ottenere il principio
dell'intesa, che era contenuto nella riforma costituzionale
dell'articolo 116 del centro-destra, ma nell'ambito di una riforma
della parte sul regionalismo talmente strampalata che, quando venne
deciso il referendum e si votò sul referendum, anche in Valle
d'Aosta ci fu un voto negativo per quanto ci fosse l'aspetto
positivo dell'intesa. Oggi lasciare tale questione dei numeri in
mano ad un Parlamento bizzoso, rissoso, irascibile, che oggi
addirittura si trova ai banchi del Governo...altro che Assessore
tecnico, colleghi del PD...oggi abbiamo una situazione rispetto
alla democrazia parlamentare che almeno fino a quando stavano zitti
era anche simpatica, adesso che i Ministri cominciano a rompere il
veto del silenzio sta diventando qualcosa di abbastanza
imbarazzante, perché se già sproloquiavano i Ministri precedenti di
qualunque Governo essi fossero, questi adesso cominciano a parlare
di temi delicatissimi dimostrando talvolta di essere impolitici,
ossia di non avere quella sensibilità che peraltro noi politici non
dimostravamo più, quindi rischia di essere una partita zero a zero.
Oggi come oggi, credo che il nostro impegno sia ancora quello sul
principio dell'intesa e lo dice chi ha creduto in una sorta di
costituente, di convenzione che portasse alla modifica dello
Statuto, ma la
conditio sine qua non
era che a quella logica
pattizia, in cui noi crediamo politicamente, corrispondesse una
logica pattizia giuridica, altrimenti noi domani decidiamo di dare
in Parlamento una proposta di legge costituzionale con 29
Consiglieri, con 31, con 15, o quanti ne vogliamo, ma non abbiamo
la garanzia che poi quella cifra si cristallizzi in una maniera
condivisibile. Ripeto: per me tabù non ce ne sono, ma oggi
rischiamo che sia peggio il
"tacon del buso"
(traduzione
letterale dell'intervento svolto in dialetto veneto: "il taccone
del buco"), come dicono i veneti, ossia lanciamo una proposta
costituzionale che ci torna indietro come un boomerang. Brevemente
sulla questione della riduzione degli Assessori...che non è solo
una questione di legge: è una questione di buon senso in una logica
di risparmio della spesa pubblica...peraltro, invece non sono
affatto d'accordo sulla questione dell'Assessore tecnico, perché,
quando sui testi di diritto costituzionale o di diritto regionale
viene studiato lo Statuto di autonomia della Valle d'Aosta nella
sua genesi, si dice che la questione della possibilità usata in
maniera molto ragionata nel tempo e con il contagocce
dell'Assessore tecnico è stata per molti decenni una peculiarità
del nostro Statuto. Come è capitato nell'ultimo caso dell'Assessore
tecnico dell'Union Valdôtaine, sull'uso e sull'opportunità poi si è
aperta una discussione, perché ci sono stati nel tempo degli
utilizzi di questa figura molto differenziati. Oggi sono state
ricordate autorevoli personalità, che hanno illustrato la politica
valdostana anche nel campo che oggi è quello del PD. Credo che la
questione dell'Assessorato, o del numero degli Assessori quindi sia
una cosa di buon senso, io mi sento di mantenere questa peculiarità
del nostro Statuto; peraltro, se oggi andiamo a vedere gli statuti
delle altre Regioni, ce n'è di tutti i colori: quelli che obbligano
gli eletti, nel caso in cui diventino Assessori, a diventare
Assessori che non siedono più nei rispettivi Consigli regionali; ci
sono delle situazioni di Assessori tecnici
tout
court
...insomma siamo di fronte ad una situazione molto
differenziata e io mi sento di dire, così come voi contestate
questa logica dell'Assessore tecnico, che essa appartiene ad un
flusso storico del quale, a mio avviso, non si è mai abusato.
Vorrei in conclusione invece contestare - lo abbiamo già fatto
in commissione - l'idea che sul numero si possa usare la legge
statutaria. Naturalmente rispetto al collega Louvin, che è
professore di diritto costituzionale...sono un praticone del
diritto costituzionale, però devo dire che, avendo seguito quella
riforma, nel senso che all'epoca ero membro della I Commissione
"Affari Costituzionali", non sono convinto del ragionamento che il
collega Louvin fa, in particolare su una lettura di quell'articolo
15 che consente alla Regione di determinare la forma di governo
della Regione...soprattutto leggiamo in maniera probabilmente
difforme l'avverbio
"specificatamente"
. Se il ragionamento
di Louvin fosse fondato, ossia noi potessimo liberamente
determinare il numero dei Consiglieri regionali sulla base
dell'utilizzo di una legge statutaria, il legislatore nazionale
avrebbe dovuto modificare l'articolo 16, in cui si dice che
"il
Consiglio della Valle è composto di trentacinque Consiglieri,
eletti a suffragio universale, uguale, diretto e segreto"
.
All'articolo 16 non vi è una fisarmonica, non si dice: "da qui a
lì, o da lì a qui", ma si precisa:
"trentacinque
Consiglieri"
. Per carità, probabilmente è giusto che questa
logica dello statuto interno, che si contrappone alla logica dello
statuto esterno, possa portarci - o potrà portare chi lo farà -
alla riscrittura di uno statuto nel quale si dia a tale Assemblea
anche il potere di determinare il cambiamento del numero dei
Consiglieri regionali. Oggi ritengo che, per quanto l'articolo 15,
possa essere tirato come un elastico da una parte o dall'altra,
come spesso è possibile fare con le norme giuridiche, non si possa,
essendo l'articolo 16 norma di rango costituzionale, oggettivamente
modificarlo e quindi si torna all'eventualità di utilizzo di uno
strumento come quello della legge costituzionale, che in questo
momento reputo essere questione estremamente delicata nel suo
utilizzo. È vero che in passato - io ne sono stato testimone e
autore nel 1989, nel 1993 e nel 2001 - vi sono state modifiche
statutarie anche importanti, che erano corrispondenti comunque ai
desiderata di modifiche che erano state espressione votata pure dai
Consigli regionali dell'epoca, ma la mia impressione è che la
temperie fosse diversa e le modifiche sono avvenute con dei Governi
diversi. Il clima però era quello di considerare...sembra un
paradosso che questo sia avvenuto a cavallo fra quella che è stata
chiamata la prima e poi la seconda Repubblica...però all'epoca la
questione del pattizio come elemento immanente non giuridico, ma
morale, per così dire, esisteva. Oggi il mio timore è che se
mandiamo una proposta di legge costituzionale in Parlamento, si sa
come entra, ma non si sa come esce, specie di fronte a Parlamentari
che oggi vivono...vivevano già una situazione di frustrazione
precedente, perché il ruolo del Parlamentare in questa fase di
storia repubblicana non è particolarmente vivace, figurarsi oggi
che in Parlamento siedono anche alcune delle migliori intelligenze
che prima erano al Governo! Oggi il rischio quindi è che il
Parlamento diventi un luogo di apprendisti stregoni in cui non si
sa cosa alla fine dal pentolone possa uscire fuori.
Vorrei limitarmi a queste osservazioni, che ritengo siano state
garbate e che si rifanno ad un mio pensiero: credo davvero che la
questione del raggiungimento e della modifica dell'articolo 116 con
il principio dell'intesa sia basilare. Ogni anno che passa il
nostro Statuto di autonomia è come il volto di una persona che
invecchia profondamente con il passare degli anni e, malgrado uno
possa fare dei
restyling
, malgrado le norme di attuazione
siano state impiegate in una logica di autonomia dinamica che ha
consentito un miglioramento progressivo in alcuni settori della
nostra autonomia speciale, il fondamento è uno Statuto di autonomia
che nella lettura dei suoi articoli fondamentali dà la fotografia
di una Valle d'Aosta che è quella della fine degli anni '40. È la
fotografia, anche dal punto di vista dei rapporti giuridici, di un
rapporto bilaterale Aosta-Roma, oggi trilaterale
Aosta-Roma-Bruxelles - e forse non solo perché alcune regole
vengono addirittura dettate a livello internazionale -, per cui, al
di là delle discussioni che possiamo fare - sempre utili e
stimolanti, perché l'arte della politica è anche confronto su temi
delicati come questo -, credo che un lavoro che bisognerà
sicuramente in prospettiva fare sia quello di ottenere questa
benedetta/maledetta intesa, per poter mettere mano finalmente al
complesso dello Statuto di autonomia.
Presidente
- La parola al Consigliere Zucchi.
Zucchi (PdL)
- Grazie Presidente.
Come annunciato e in un certo senso promesso, siamo riuniti
nell'ultima adunanza dell'anno nel Consiglio regionale per dare
gambe al tema del momento: quello dei costi della politica. A ben
guardare però, la parte che in questo momento è in discussione
avvalora di fatto la tesi che ho cercato in commissione di far
valere con tutte le mie forze per convincere i colleghi proponenti
a scorporare il tema di cui in questo momento stiamo dibattendo,
ossia le due proposte di legge costituzionale, dai temi che sono
più propriamente legati ai cosiddetti "costi della politica". È
quindi una contraddizione in termini il fatto che, di fronte alla
proposta di questa mattina, i colleghi abbiano deciso di scorporare
la materia avvalorando tale tesi. Se è vero che la riduzione dei
Consiglieri regionali, con le implicazioni che sono state
approfondite dai colleghi che mi hanno preceduto, investe un
risparmio...qui concordo pienamente con il collega Louvin che anche
in commissione si è speso sotto questo aspetto...per cercare di
scorporare le due materie: una legata solo apparentemente ai costi
della politica, ma che in realtà investe una questione di ben altra
rilevanza, come anche il collega Caveri ha sottolineato nel suo
intervento.
Non ho la competenza dei due colleghi che mi hanno preceduto -
uno per status e l'altro per competenze parlamentari - per
addentrarmi in disquisizioni tecniche, però ho una sensazione
riguardo alle leggi costituzionali. Innanzitutto questo è un
momento veramente pericoloso, non entro nel merito di chi ha
ragione e chi ha torto sulla questione della legge costituzionale,
sulla questione legata al principio dell'intesa, o se sarebbe stato
meglio fare una legge statutaria; vedo peraltro che si è deciso di
accorpare questa materia per portarla in evidenza sul tema generale
dei costi della politica, rischiando di fare confusione. Ritengo
che il tema sia di particolare importanza, per questo in
commissione mi sono sentito, in qualità di Presidente super parte,
pur facendo parte della maggioranza attuale, di cercare di
convincere i colleghi non ad insabbiare, ma a posticipare ad una
fase successiva questo argomento, perché le implicazioni sono tali
e tante che meritano un approfondimento, rischia di essere invece
riduttivo se discusso in tale contesto. Dicevo che ho una
sensazione...e non entro nel merito delle disquisizioni ma, di
fronte a un Parlamento che in questo momento si trova davanti un
Governo completamente tecnico, in una situazione a dir poco
confusa, con dei provvedimenti che sono stati presi dietro la
spinta dell'emergenza, ritengo anch'io oltremodo pericoloso...e qui
lo voglio dire: il nostro gruppo politicamente aveva anche
sull'onda nazionale espresso delle posizioni, perché vorrei essere
coerente con le posizioni espresse dal gruppo PdL, che in sede
politica aveva ipotizzato una riduzione dei Consiglieri
regionali...ma, facendo parte di una maggioranza e in quella sede
approfondendo i pro e i contro, e con le evoluzioni successive che
hanno portato ad un Governo tecnico, noi abbiamo trovato - nella
logica della maggioranza, del rispetto del vincolo di un patto che
si stringe fra partiti che vogliono stare insieme - una sintesi nel
ritenere che in questo particolare quadro politico sarebbe stato
più saggio nell'interesse dei valdostani soprassedere nel portare
avanti una legge costituzionale, che avrebbe avuto delle
conseguenze pericolose. In questo mi sento di appoggiare pienamente
il ragionamento del collega Caveri. Aggiungo che, dal punto di
vista politico - lo dico da rappresentante del gruppo PdL, pur
facendo parte della maggioranza -, la riduzione...non parliamo di
una riduzione estrema...dei Consiglieri regionali proposta anche a
livello nazionale...perché non c'è da vergognarsi: la mia parte
politica a livello nazionale ha fatto delle proposte - che sono
state citate anche dal collega Louvin - in una determinata fase e
devo prendere atto che non sempre le proposte, anche se provengono
dalla parte politica a cui si appartiene - e alla quale sono fiero
di appartenere -, si possono condividere, soprattutto rendendosi
conto che si fa parte di un Consiglio regionale e, in qualità di
Consigliere di quella Regione, bisogna valutare i meccanismi in cui
questi principi vengono introdotti. Voi potete immaginare che la
riduzione drastica proposta...sia a livello del Governo
precedente...dei Consiglieri regionali nella nostra realtà sarebbe
ed è particolarmente fuori tempo, fuori luogo e assolutamente non
in linea con le esigenze anche soltanto della rappresentatività
democratica di un consesso della massima istituzione qual è la
nostra. Si rischia veramente di andare a giocare per il Re di
Prussia, ossia, dal punto di vista partitico, nella riduzione dei
Consiglieri si va verso quella che è oggi la tendenza, ovvero
favorire dei meccanismi di accentramento in capo all'organo
amministrativo, mentre noi riteniamo che sia la politica, la quale
sicuramente ha commesso degli sbagli, a dover riconquistare la
fiducia dei cittadini, sia valdostani che italiani, sapendo fare
tesoro degli errori commessi, perché sono le azioni concrete che
devono riqualificare l'agire della politica. Politica che deve
rientrare anche in questa massima istituzione a svolgere il proprio
ruolo nella pienezza delle proprie funzioni. Ecco perché il nostro
gruppo sia per un vincolo di maggioranza, ma che si è fatto via via
sempre più convinto con il maturare degli eventi, sia per
convinzione politica - come ho cercato di esporvi - non ritiene che
la riduzione dei Consiglieri regionali sia in questa fase
assolutamente opportuna nella forma e nella sostanza. Non lo
reputiamo un argomento tabù da accantonare, ma deve essere
sviluppato, anche perché non sono stati chiariti gli aspetti
collaterali della rappresentatività in caso di una riduzione, ci
sono tante variabili che devono essere analizzate al di là dei
pericoli istituzionali. Quando si affronta una legge costituzionale
in questa fase, si rischia di cavalcare la demagogia, io ne sono
persuaso - non se ne abbiano i colleghi proponenti -, ma mi sembra
di mischiare capre e cavoli, perché si sa benissimo che forzare la
mano e voler mettere a tutti i costi questo argomento,
importantissimo, nel novero dei costi della politica è un falso
problema. È vero che si riducono gli emolumenti in senso numerico,
ma, come ho detto, ci sono talmente tante variabili importanti che
riguardano lo stesso status della nostra Regione, che su questi
punti è molto chiaro agli articoli 15 e 16 del nostro Statuto
speciale. Ecco perché il nostro gruppo convintamente ritiene che
questi progetti di legge costituzionale non dovessero essere posti
in evidenza ora; si sono voluti porre all'attenzione e al voto e
noi non siamo d'accordo con tale impostazione della riduzione.
Sui costi della politica mi intratterrò dopo, collega Caveri,
perché non credo vi sia nessuno in quest'aula che non debba anche
prendere le difese della classe politica, lo dice uno che è nella
massima istituzione da tre anni (è la mia prima legislatura). Io
non nasco politico, non credo di morire politico, ma nella mia
breve esperienza ho imparato ad apprezzare le peculiarità e le
persone che hanno svolto questa attività, a cui va il mio personale
rispetto; rispetto che non vorrei venisse annacquato in questa fase
che stiamo vivendo, che, secondo me, non è assolutamente degna di
tale nome.
Presidente
- La parola al Consigliere Segretario
Rigo.
Rigo (PD)
- Grazie Presidente.
Non so se il Consiglio oggi approverà queste proposte, credo di
no, ma sarebbe comunque un risultato se tali temi fossero ripresi
con un confronto forse più mirato, tranquillo e più libero, nel
senso più laico del termine; dagli interventi finora fatti mi
sembra che le condizioni ci siano. Perché abbiamo presentato le
proposte di legge all'attenzione del Consiglio regionale? Qual è
l'obiettivo che ci ha spinti a formulare diverse iniziative
consiliari? Qual è il filo logico del ragionamento che abbiamo
fatto? La ragione è una sola: le istituzioni combattono
l'antipolitica, molte volte qui evocata, se sanno autoriformarsi.
Ci vuole uno scatto, su questo non c'è dubbio, perché la posta in
gioco è alta. Da una parte c'è il crescente distacco dei cittadini
dalla politica con la conseguente diffusa indignazione; dall'altra
il bisogno di ridisegnare la fisionomia della "macchina Italia" - e
non solo - rendendola al tempo stesso più efficiente e meno
costosa. Il Partito Democratico nella nostra regione si sta
confrontando da tempo su come riformare la "macchina istituzionale
valdostana", consapevole del fatto che la via è stretta: la crisi
che corre globalmente rischia di imporre, come è stato detto qui
dai colleghi Louvin e Caveri, riforme che invece sarebbe meglio
gestire, piuttosto che ritrovarsi a subire e porta con sé anche
sentimenti irrazionali che spingono a scelte improvvide. A Roma
sono obbligati a discutere sui tagli agli emolumenti e al numero
dei Parlamentari, dei Consiglieri regionali, delle Giunte e così
via. Noi dobbiamo avere il coraggio, la volontà e le idee per
ribattere alla logica dei tagli da mannaia, utili a fare cassa e
per sedare anche la rabbia dei cittadini, con la proposta di una
riforma complessiva del nostro sistema di autogoverno. Lo so, non è
una partita semplice. Cominciamo da un ragionamento generale: tutto
il dibattito che in questo momento viene sintetizzato
nell'espressione "costi della politica" contiene in sé anche la
necessità di rendere più efficienti le strutture dello Stato,
comprese le Regioni e le autonomie speciali. L'obiettivo è duplice:
semplificare i processi decisionali, snellire gli apparati
politico-istituzionali e diminuire i costi. In pratica, una riforma
che fosse presa sotto gamba, o per meglio dire, per cercare di dare
un segnale per tacitare, una risposta insufficiente
all'antipolitica, qual è secondo noi il piccolo taglio ai nostri
emolumenti proposto nel disegno delle forze della maggioranza,
rischia di non centrare nessuno di questi obiettivi, contribuendo
invece ad allargare ancora di più il distacco dei cittadini dalla
politica. Il pericolo che intravediamo nella vostra timida proposta
è quello di venire interpretata dalla gente - passatemi il termine,
ma è per capirci - come una presa in giro. Noi invece avvertiamo la
necessità, l'urgenza di scomporre l'attuale sistema con cui si
confronta la politica per ridisegnare un sistema in sintonia con le
nuove regole, i nuovi strumenti, le nuove sfide venute
prepotentemente alla ribalta. Ecco perché abbiamo presentato come
Partito Democratico alcune proposte di segno diverso, con
l'obiettivo di favorire un confronto per la definizione di una
riforma profonda, che per essere tale non deve partire
dall'antipolitica e dalla demagogia, ma da dati di fatto concreti,
quale ad esempio il ruolo che oggi deve assumere il Consiglio
regionale e quindi anche il numero dei Consiglieri, la composizione
della Giunta e una forte presenza femminile. Il momento è difficile
per il Paese e le sue istituzioni (tutte), mentre il rapporto fra
cittadini e politica conosce una nuova acuta criticità. Non sfugge
quanto la democrazia rappresentativa sia sottoposta oggi, non solo
in Italia, a tensioni e passaggi critici. La globalizzazione muta
anche il tempo e lo spazio dell'agire politico. Si riduce
l'esclusività delle sovranità nazionali a vantaggio di istituzioni
sovranazionali e globali - mi sembra in questo la preoccupazione
espressa anche da Caveri. E nella società del tempo reale e della
comunicazione in presa diretta, si è accelerata enormemente la
domanda di decisioni rapide e tempestive, rispetto alle quali i
tempi e le procedure istituzionali appaiono spesso lente e inutili.
Talché accade di pensare che se per avventura e per assurdo i
Consigli regionali - riprendo quello che ha detto il collega Caveri
in questo senso - cessassero di esistere, una parte di opinione
pubblica forse non ne avvertirebbe la mancanza.
Anch'io, come molti, vivo con fastidio e sofferenza la campagna
antipolitica che spesso rappresenta, in modo offensivo e
caricaturale, il Consiglio regionale e l'attività dei Consiglieri.
Un'immagine che suona offensiva anche per molti amministratori
locali, dirigenti politici, tanti cittadini che senza nulla
chiedere dedicano ogni loro migliore energia al bene comune. Chi,
come me, ha fatto della politica una scelta di vita, ispirata
unicamente alla passione civile e democratica, sa quanto lontana
dal vero sia una rappresentazione della politica come affare,
intrigo, interesse personale (faccio mie le considerazioni del
collega Caveri). Sostenere che ogni costo della politica sia
infondato, illecito, dannoso per i cittadini è con tutta evidenza
demagogia, perché al pari di qualsiasi attività umana anche la
politica ha dei costi. Ma proprio per questo la politica ha il
dovere della sobrietà, dell'equità, del rigore, della trasparenza;
valori che troppo spesso, in questi anni, sono stati negati da
comportamenti e modi di governo, che sempre più spesso hanno
mortificato l'interesse generale, la coesione sociale, il rispetto
della legalità, dell'uguaglianza dei cittadini. I partiti oggi non
sono più quelli di una volta, la politica oggi non è più quella di
una volta. Già alla fine degli anni '80 si sono buttati i partiti
sull'occupazione dello Stato, e oggi i costi vanno ridotti
chirurgicamente proprio per rilanciare i partiti e la loro
funzione. Enormi sono stati i meriti che hanno avuto i partiti e i
movimenti politici nel "fare l'Italia" e anche "la Valle d'Aosta".
Come scrive uno storico, i partiti di massa hanno incluso le masse
allo Stato e hanno in un certo senso creato identità condivisa, pur
nelle grandi divisioni ideologiche e hanno contribuito ad includere
nelle istituzioni i ceti subalterni; lo stesso storico usa il verbo
"soggettivare". Senza partiti, senza movimenti quindi non c'è
democrazia partecipativa ma il mondo oggi è fatto anche dal Web,
dai nuovi strumenti di informazione e formazione e, in parte, anche
da nuove forme di partecipazione. Lo abbiamo visto alla
televisione, dall'Africa a Wall Street: è infatti di questi giorni
il manifestante ignoto, icona della prima pagina della rivista
Time
, che lo ha eletto "persona dell'anno". Secondo
Time
, il manifestante ignoto ha cambiato per sempre i
rapporti di forza con il potere e ora nulla sarà più come prima.
Partecipazione vuol dire anche referendum, petizioni, proposte di
legge di iniziativa popolare. Vogliamo capire e approfondire perché
in questi anni sono aumentati di numero nella nostra regione queste
espressioni della partecipazione popolare? Dalla IX legislatura,
1988-1993, le petizioni, ben 21, diventano una modalità quasi
costante per ottenere ascolto dal Consiglio regionale. In questa
legislatura mi pare siano non meno di 15; lo stesso si può dire per
le proposte di legge di iniziativa popolare, che dal 2005 sono
state un'espressione popolare sempre più affinata e stesso discorso
si può fare per l'attivazione degli istituti referendari. Sono
segnali inequivocabili e a mio giudizio positivi ma che impongono
anche alla politica di domandarsi come mai non è più il collante di
queste espressioni popolari.
Ci sono inoltre due grandi questioni venute alla ribalta in
questi anni, che ha già citato il collega Louvin. La prima: avete
presente la lampo? Due strisce di tessuto diverse munite di dentini
per chiudere rapidamente una borsa o un vestito. È un'immagine cara
alle promotrici delle pari opportunità nella politica, lo chiamano
zipper system
: un uomo e una donna si alternano in liste
plurinominali in modo da formare un'offerta politica in cui nessun
sesso predomini sull'altro. Se ne discute in tutti i Paesi
dell'Unione europea e in molti si applica, o per legge, oppure
perché è previsto dagli statuti interni dei partiti.
Se non ora
quando
è un movimento che chiede di ricostruire il nostro Paese
partendo proprio dalla questione femminile, quella che in questo
Paese non si vuole affrontare. Il tema della valorizzazione di
genere, della parità di diritti, della corretta rappresentazione
nei media delle donne e della loro presenza nelle istituzioni e nei
vertici rappresenta il futuro di questo Paese, di tutto il Paese,
Valle d'Aosta compresa. Su questa importante questione nazionale
chiedo al Presidente del Consiglio e ai Capigruppo di voler fare
proprio il documento prodotto dal Forum delle elette, riunitosi a
Roma a metà novembre, sugli indirizzi contro le discriminazioni e a
cogliere l'invito formulato a
"convocare un Consiglio
straordinario nel quale affrontare
- cito -
l'emergenza
della presenza femminile nelle istituzioni"
. Proprio in questa
direzione, con l'obiettivo di aprire un dibattito politico sul tema
della presenza femminile nelle istituzioni, sapendo bene che non
sono le quote di genere che possono modificare atteggiamenti
culturali consolidati, abbiamo presentato nella proposta di legge
regionale n. 158, quella sulla riduzione del numero degli
Assessorati, la disposizione che nella composizione della Giunta
deve essere garantita la presenza di entrambi i generi.
La seconda questione riguarda i giovani. Se fra i giovani da una
parte soffia il vento dell'antipolitica, del "sono tutti uguali" e
del "tanto nulla cambierà mai", dall'altra c'è chi è convinto che
le cose si possano cambiare anche senza prendere a sprangate una
vetrina. In questo senso la rete può essere un canale da
utilizzare:
MTV networks
international
, è fra i
promotori della campagna
Io voto
, iniziativa promossa per
aiutare e spingere i giovani alla partecipazione politica.
Aiutarli, come in parte stiamo facendo da anni in questo Consiglio,
e spingerli, facendo comprendere loro che solo un impegno diretto e
concreto può ridare speranze per un futuro migliore, che deve
necessariamente passare per il tanto auspicato ricambio nella
classe dirigente.
Tutto ciò detto, le proposte di legge che abbiamo presentato
come Partito Democratico, sapendo bene che, purtroppo, non avevano
grandi possibilità di essere fatte proprie da tutto il Consiglio
regionale, hanno essenzialmente l'obiettivo di aprire un dibattito
su questi temi. La riduzione del numero dei Consiglieri non è una
provocazione demagogica, ma una risposta, ancora parziale, alla
necessità di innovare il modo di essere della nostra Assemblea,
diminuendone anche i costi. La società è profondamente cambiata, ma
noi siamo fermi al 1979, alla legge n. 66, che regola le
"Attribuzioni e competenze del Consiglio regionale, del Presidente
del Consiglio, della Giunta regionale e del Presidente della
Giunta". È una legge di 30 anni fa. Sono crollati i muri e le
barriere doganali, siamo entrati nell'euro e nel nuovo secolo e il
"regolatore" dell'attività del Parlamento valdostano è rimasto
fermo al 1979! È ora di ripensare alle attribuzioni e alle
competenze, di individuare oggi i compiti e le funzioni che devono
vedere il Consiglio regionale perno del sistema
politico-istituzionale della Valle d'Aosta. Ripensare al numero dei
Consiglieri vuol dire innovare un'Assemblea che non è al passo con
i tempi. Discutere, confrontarsi sul ruolo del Consiglio vuol dire
definire nuove regole della politica. Le lotte, a volte più
personali che politiche, di questi ultimi anni hanno prodotto un
indebolimento evidente del Consiglio regionale privando l'Assemblea
del suo centrale potere legislativo, tramutandola in uno strumento
di ratifica di decisioni, programmi e interventi decisi
dall'Esecutivo. Noi vogliamo un'Assemblea non solo di controllo
attraverso le giuste e opportune iniziative consiliari e di
verifica della correttezza della gestione politico-amministrativa e
finanziaria, ma capace anche di conoscenza strategica. Un Consiglio
regionale dotato degli strumenti e delle professionalità in grado
di supportare i Consiglieri nel loro ruolo di disegnare il futuro
della nostra regione. Capacità di pianificare e quindi di
anticipare quei processi di cambiamento che molto velocemente il
mondo globalizzato ci impone. Vogliamo un'Assemblea che abbia anche
maggiore e più qualificata capacità di verificare, attraverso dati,
sistemi, analisi, raffronti l'efficacia, la ricaduta, l'efficienza,
l'economicità della gestione delle risorse collettive impiegate
dalla Regione. La nostra proposta di legge sulla riduzione del
numero dei Consiglieri e degli Assessori vuole essere occasione per
iniziare un confronto sui temi sopra ricordati: costi della
politica, ma anche efficienza della istituzione, collegamento con
il territorio e la comunità. Sono convinto che la forza di un
Consiglio regionale non sia data dal solo numero di Consiglieri, ma
dalla capacità di guardare al futuro; sono convinto che un
Consiglio debole, al di là dei numeri, sia sinonimo di democrazia
debole e che questo non sia un bene per nessuno.
Presidente
- La parola al Consigliere Tibaldi.
Tibaldi (PdL)
- Grazie Presidente.
L'argomento istituzionale è talmente vasto e importante che
credo susciti delle sensibilità differenti e variegate non solo in
questo Consesso, ma anche nelle singole forze politiche. Se
vogliamo riconsiderare l'argomento istituzionale come una
provocazione demagogica, io non ci sto, nel senso che se demagogica
viene considerata una riduzione più drastica o meno drastica del
numero dei Consiglieri di questa Assemblea, altrettanto si può
considerare demagogica la riduzione degli emolumenti che viene
proposta dalla maggioranza regionale. Senza voler svilire né l'una,
né l'altra o le altre proposte, credo che tutte quante abbiano
diritto di cittadinanza in tale Assemblea. Quando mi sono dilettato
nello scrivere una proposta di legge, che poi ho ritirato nei
giorni scorsi, ho avuto la prova che l'argomento della riduzione
dei Consiglieri non doveva essere affrontato. Ne ho preso atto alla
luce del voto che è scaturito dalla I Commissione, anche se la
commissione non lavora in sede deliberante, ma in sede consultiva,
e ho deciso di ritirarla comunicandolo al Presidente del Consiglio,
che ne ha fatto menzione stamani ad inizio di seduta, ma questo non
mi esime dal fare alcune considerazioni sulla proposta di legge che
approda oggi in Consiglio a firma dei Consiglieri del Partito
Democratico. La riduzione del numero dei componenti di
un'assemblea, a mio avviso, attiene a pieno titolo ai costi della
democrazia, perché la questione è logica: se, anziché 35, i
componenti sono 21, o 29, c'è un'automatica riduzione degli
emolumenti della spesa pubblica che il Consiglio deve affrontare
per pagargli i compensi, ma non è solo una questione economica: è
una questione di rappresentatività e di funzionalità, che sono gli
altri due argomenti che vanno affrontati.
Comincio con la questione economica. Questa è senz'altro sulla
punta delle dita di una mano di tutti quanti, non solo di noi
direttamente interessati in quanto facenti parte della cosiddetta
"casta", ma anche dei cittadini che fuori ci ascoltano e apprezzano
o disprezzano il nostro operato. La questione numerica è importante
perché, se ci vogliamo riferire alle statistiche più impietose, la
Valle d'Aosta è quella che ha una spesa di quasi 125 euro pro
capite - per ogni cittadino residente in Valle - per il
mantenimento del Consiglio regionale contro gli otto euro di
Regioni più virtuose come l'Emilia Romagna o la Lombardia...
(interruzione di un consigliere, fuori microfono)
...cosa c'entra lo spiego se mi lasci parlare, poi puoi
replicare.
Il Presidente del Consiglio dell'Emilia Romagna, di area PD,
Matteo Richetti, ha proposto provocatoriamente di utilizzare lo
schema otto euro, ossia di spendere otto euro per ogni abitante per
ogni regione. Se venisse applicato anche alla Valle d'Aosta questo
sistema, avemmo a disposizione come Consiglio regionale qualcosa
come 1.000.000 di euro, quindi avremmo la possibilità di tenere in
piedi un Consiglio regionale al massimo fatto di una persona, una
monocrazia, anziché una democrazia. Queste sono ipotesi che possono
sembrare radicali, drastiche, ma che in momenti di crisi stanno
facendo perlomeno filosofeggiare qualcuno e forse un domani
verranno prese in maggiore considerazione. La questione economica
però non può essere ignorata, una riduzione numerica equivale anche
ad una riduzione di spesa pubblica. Il fatto che il "Governo
Berlusconi" la scorsa estate in maniera anche un po' impacciata e
scoordinata, come ha detto Caveri, abbia fatto una proposta di
riduzione
tout court
a 20 Consiglieri sta a dimostrare la
non conoscenza della materia costituzionale e in particolare di
quella statutaria, ma ciò non ci impedisce di osare di toccare il
tema statutario, perché qui ogni volta che si tocca il tema
statutario ci si infila in un ginepraio di critiche, di
considerazioni che sono contro corrente. Eppure l'esimio collega
Louvin vent'anni fa e l'Onorevole Nicco dieci anni fa hanno tentato
di stilare delle modifiche allo Statuto della Valle d'Aosta,
purtroppo i loro tentativi non sono andati a buon fine, ma non per
colpa loro, ma perché si creò una tenaglia politica contraria che
impedì un aggiornamento di quello Statuto, che giustamente oggi
Caveri sottolinea essere ormai vecchio, perché datato 1948, che
anno dopo anno segna sul suo volto sempre più rughe e sempre più
fatica; allora prima o poi questo Statuto bisognerà avere il
coraggio di guardarlo con occhi più realistici! Quando ho
presentato la proposta di legge, non mi illudevo di convincere le
altre 34 persone a pensarla come me, ossia di ridurre il Consiglio
a 21 membri, non sono riuscito neppure a convincere i componenti
del mio gruppo, figuriamoci se riesco a convincere i componenti
degli altri gruppi! È un principio però nel quale credo, ritengo
che sia plausibile, non sia anacronistico, ma di stretta attualità,
che saremo costretti ad affrontare o autonomamente con iniziativa
propria, oppure per conto terzi, ossia su iniziativa di altri
organismi (penso a quelli parlamentari). D'altronde le modifiche
allo Statuto - penso all'articolo 15 più volte citato - che sono
intervenute con la riforma del 2001 sono state gestite
dall'esterno, sono arrivate dal Parlamento nazionale, non è che la
Valle d'Aosta sia stata attrice e protagonista in quella fase, ma
le ha vissute come un qualcosa che accadeva all'esterno e investiva
anche la nostra regione.
Purtroppo ogni iniziativa che nasce qua dentro, anche
singolarmente...e questo è uno schiaffo all'articolo 27 dello
Statuto, in cui si dice che l'iniziativa delle leggi regionali
spetta alla Giunta e ai membri del Consiglio Valle...questa seconda
parte si potrebbe cancellare, perché se un membro del Consiglio
Valle osa presentare una legge a sé stante, se ha una sensibilità
differente, viene messo subito all'indice...ogni iniziativa dicevo,
che sta a dimostrare che le iniziative autonome si autodistruggono
per la grande capacità di questo Consiglio di frenarle, boicottarle
e farle decadere. Non ci sono riusciti né Louvin prima, né Nicco
poi, figuriamoci se ci riuscivo io con un'iniziativa solitaria, o
forse voi del PD oggi con un'iniziativa di gruppo! Ma il problema
rimane e io resto della convinzione che qualcuno da fuori prima o
poi ci penserà e se ci penserà secondo le situazioni del momento,
che sono tutt'altro che felici e se ascoltiamo i telegiornali,
quello che sta proponendo il "Governo Monti", le restrizioni, i
tagli che ci aspetteranno nel 2012 e in futuro chissà che
cosa...credo che prima o poi avremo qualche sorpresa poco
gradita.
La questione di rappresentatività può piacere o no, ma ognuno di
noi oggi rappresenta circa 3.500-3.600 persone, poche o tante che
siano, siamo grosso modo quanto un Consiglio comunale di Monza (che
ha un popolazione di 120-125.000 abitanti). Il discorso numerico di
rappresentatività è anche politico; qualcuno mi ha obiettato:
"ridurre drasticamente il numero dei Consiglieri inevitabilmente
riduce la rappresentatività dei singoli gruppi"
. Questo è
naturale, se i seggi da suddividere anziché 35 sono di meno, è
ovvio che sia i partiti di maggioranza, sia i partiti di minoranza
avranno una quota di eletti differente. È altrettanto naturale che
se uno si cimenta a voler effettuare una modifica statutaria, deve
pensare che a valle ci sono una serie di leggi da rivedere - a
partire da quella elettorale -, che devono riarmonizzare il
meccanismo di conteggio dei voti e di distribuzione dei seggi. Io
dico che è altrettanto naturale che un'iniziativa del genere si
riverbera poi sull'ordinamento degli Enti locali, Comunità montane,
Comuni, senza dimenticare gli Enti partecipati dalla Regione.
Il terzo argomento è quello della funzionalità di un Consiglio
che nel corso degli anni - posso parlare per i 18 anni che ho
vissuto qua dentro - ha vissuto un'involuzione, perché il ruolo del
Consigliere nel 1993 e negli anni '90 era più attivo e più
partecipe della vita e delle scelte politiche della Regione. Oggi,
non per colpa di nessuno, con il passare di questi anni e con la
colpa del legislatore, si è verticalizzato il potere nelle mani
soprattutto del Presidente della Regione. Questo ci fa pensare: se
il Consiglio demanda sempre più poteri e competenze all'Esecutivo,
si spoglia in continuazione delle sue funzioni e sembra quasi che
abdichi al suo ruolo naturale, il ruolo per cui è stato ideato. Ha
ancora senso allora avere un numero così elevato di Consiglieri in
una Regione la cui Assemblea, per sua stessa deliberazione,
rinuncia progressivamente ai suoi poteri? È una domanda che pongo
sul tavolo, perché il problema della funzionalità è stato toccato
anche da Rigo in commissione e forse anche in aula, è un problema
grave. In conferenza stampa il Presidente del Consiglio ha detto
che siamo un'assemblea che produce, che ha fatto tot atti
ispettivi, tot atti legislativi, siamo bravi, però siamo sempre più
un organo di ratifica di decisioni che vengono elaborate in sede
esecutiva e qui semplicemente approvate (o non approvate).
Suggestiva e originale è l'idea del Consigliere Louvin mutuata
dall'articolo 15 dello Statuto, che tratta della forma di governo e
che lui vorrebbe estendere anche alla regolamentazione del numero
dei componenti l'Assemblea. Suggestiva e originale, ma credo sia di
fatto un'estensione analogica piuttosto spinta da un punto di vista
giuridico, che non possa essere interpretata fino a tale punto.
Questa potrebbe al limite costituire uno stimolo per ragionarci un
domani, ma oggi l'unico percorso possibile è quello della legge
costituzionale, piaccia o non piaccia, con i rischi che si possono
correre a livello nazionale con un Parlamento in queste condizioni.
Non dimentichiamo che il Parlamento è composto da due forze: il PdL
e il PD, sulle quali perlomeno noi, che siamo rappresentanti di
forze nazionali, dovremmo rivolgere un minimo di credibilità e
sappiamo che una legge di natura costituzionale parte da qui,
approda a Roma ai due rami del Parlamento, lì ha un iter aggravato
e anche con dei tempi un po' lunghi nei passaggi fra le due Camere,
ma poi viene accolta ed è suscettibile di modifiche. Ripeto: credo
che la proposta di Louvin sia suggestiva, ma oggi estemporanea.
Rimane il fatto che modificare lo Statuto non deve essere
considerato un tabù, deve essere considerato invece un atto nei
confronti del quale prima o poi dovranno avere il coraggio quelli
che comporranno l'Assemblea di affrontarlo, altrimenti sarà
modificato d'ufficio da qualcun altro.
La previa intesa: è un bell'argomento, un'occasione sfumata nel
2006, perché sul referendum del 2006 ci fu un'operazione di
chiusura totale. All'epoca c'era la possibilità di approvare un
articolo modificativo della Costituzione, ma sia il partito di
maggioranza relativa, sia la sinistra si misero contro la proposta
del "Governo Berlusconi"; di conseguenza, c'è la tendenza di
arroccarsi nei rispettivi ambiti senza rinunciare ai propri
pregiudizi.
Nel concludere io cerco di rinunciare ad un pregiudizio - in
questo caso senza neppure un grosso sforzo, perché ho proposto una
legge che poi ho ritirato e di cui ribadisco sono convinto -:
esprimerò un voto favorevole nei confronti della legge che
propongono i colleghi del PD, perché rientra nell'ambito di un mio
pensiero a prescindere dal numero: il numero 29 non mi piaceva e
non mi piace, ma è un indirizzo che apre una breccia che quanto
prima qualcuno oserà varcare. Come dice Einstein, è più facile
spezzare un atomo che spezzare certi pregiudizi, non mi avrebbe
fatto dispiacere che anche il vostro rappresentante in seno alla I
Commissione avesse avuto il coraggio di ragionare in questi termini
evitando di bocciare
tout court
la proposta che anch'io ho
fatto.
Presidente
- La parola al Consigliere La Torre.
La Torre (FA)
- Grazie Presidente.
Questo è un argomento molto dibattuto e anche con molte
sfumature, allora cercherò di avere una posizione chiara sin
dall'inizio. Dico da subito che sono contro la proposta del PD, non
condivido il concetto della riduzione del numero dei Consiglieri,
non condivido chi sostiene che devono essere ridotti i Comuni,
certamente mi limito a fare questo ragionamento per quanto riguarda
la nostra Regione, senza alcuna presunzione di parlare per altre
Regioni, motivando questi concetti attraverso i costi e quelle che
possono essere le funzionalità di tali organi e cercherò anche di
spiegare il perché, oltre che essere chiaro nel dire che sono
contro. Innanzitutto i partiti e i movimenti rappresentano la
collettività e, se questo è vero, come io credo, non possiamo
pensare che i partiti e i movimenti siano un costo per la
collettività e non possiamo neanche permetterlo, perché se facciamo
passare questi concetti, cominciamo a demolire la democrazia di
questo Paese. Al limite, se si vuole riportare il ragionamento su
un terreno più serio, possiamo al limite parlare del ruolo e
l'efficacia dei partiti, ma se parliamo del ruolo e dell'efficacia,
siccome i partiti si muovono sulle gambe delle persone, dobbiamo
parlare dell'efficacia e della capacità delle persone che fanno
politica. Mi piace raccogliere la provocazione di Donzel quando
parlava dei travestiti della politica; caro Donzel, se lei ci
ragiona bene, il vero travestimento è quello a cui assistiamo in
questi giorni di soggetti politici che si travestono da professori,
perché non sono professori che fanno politica, sono soggetti
politici che si travestono da professori e diventano soggetti
politici, senza passare per il vaglio elettorale, sostituendo la
politica in un modo che non segue i canoni della democrazia! È
questo l'elemento sul quale dobbiamo concentrarci, è su questo che
dobbiamo ragionare ed è l'opposto di smontare i Consigli regionali
o i veri presidi della democrazia, ossia i Comuni. Oggi se
ragioniamo su quello che sta accadendo, un voto che sia veramente
autonomista non può che essere che contro questa manovra, questa
Regione deve votare contro tale manovra, perché non è una manovra
che rispetta il principio della democrazia e della politica! Certo
dobbiamo anche dire, se parliamo delle persone che poi traducono la
politica, che molte volte nei travestimenti ci sono anche persone
che non hanno alcuna affinità con il ruolo della politica e molte
volte si travestono da Parlamentari, da Consiglieri regionali. Sì,
ci sono perché non basta portare il panettone a Natale e la colomba
a Pasqua per essere un politico, ma il vero ragionamento è che
tante persone che riscoprono il ruolo della politica, oggi si
dovrebbero domandare quello che fanno nella e per la politica,
perché anche 1.000 euro - questa è la demagogia - dati a chi non
produce niente sono 1.000 euro buttati! Il vero problema del costo
della politica quindi non è quanto si dà a chi fa politica, ma è
quello che produce chi fa politica, perché se a uno gli dai anche
100 euro, ma non fa niente, sono 100 euro buttati! Qui entra il
principio della demagogia, del cavalcare le onde e questa è una
proposta che va in quella direzione, collega Donzel, una proposta
demagogica che non attinge neppure alle radici del suo partito, un
partito che una volta si costruiva sul territorio e che ne aveva un
grande rispetto! Un partito che oggi al contrario non solo non ne
tiene conto, ma non tiene neanche conto della realtà della Valle
d'Aosta, dove abbiamo un'Assemblea che è profondamente diversa
dalle altre assemblee regionali, perché qui abbiamo un potere
legislativo e da nessun'altra parte come in questa regione c'è
bisogno di una rappresentanza diffusa e qui che ce l'abbiamo
dovremmo andare ad inficiarla? In base a quale principio?
Qualcuno ha fatto delle citazioni; le citazioni sono sempre
importanti, c'era un personaggio importante che diceva che in
genere la politica è lo specchio della società e forse la società
in questo momento si merita anche questa politica, perché, per
cambiare la politica, bisogna che cambino le persone, che si
cominci a ragionare in un modo diverso nella società, identificando
i soggetti politici per i valori di cui sono portatori. È evidente
che la politica è un orecchio attento delle problematiche della
società, ma non può essere solo un ufficio di collocamento, quindi
la gente deve cominciare a guardare agli uomini politici come a dei
punti di riferimento di una collettività per il bene di quella
collettività e non solo per i propri interessi personali. Questo
vuol dire tradurre un nuovo modo di fare politica: vuol dire
reintrodurre in politica i valori, l'etica, la determinazione, la
capacità di misurarsi su degli obiettivi. Questa non è demagogia:
demagogia è parlare di numeri, parlare di stipendi, di numero dei
Consiglieri, di numero di Comuni, come se i Comuni non avessero
un'identità storica, culturale, territoriale; invece no, sono solo
numeri: 500 abitanti, 300 abitanti, allora bisogna farne 2, 3, 7,
8, 12...dimenticandosi quella che è la storia! Ma questo è
l'atteggiamento di quelli che si travestono, facendo i professori,
da politici e pensano che si taglia un'economia di un Paese
tagliando la storia e la cultura di quel Paese e noi dobbiamo
essere contro questo tipo di atteggiamento: ecco perché dobbiamo
votare contro tale manovra così come ci viene presentata. Questa
non è demagogia, io ho il coraggio di dire quello che penso. Io
ritengo che i costi siano quelli del fare o, meglio, del non fare,
di quello che non viene fatto. C'era stato uno studio recentemente
che misurava i costi dell'incapacità, quelli sono i costi, è lì che
si tagliano gli sprechi; quindi il vero ragionamento è quello di
cosa possiamo fare noi per migliorare la nostra funzionalità. Io
cito esattamente al contrario i dati che citava al negativo il
collega Tibaldi, perché la capacità operativa diventa fondamentale,
diventa il metro della misurazione di quello che dobbiamo essere
capaci di fare. Dobbiamo uscire quindi dalle rendite di posizione,
da chi crede che la politica sia semplicemente sedersi, dopodiché
essere arrivati a toccare il soffitto...peccato che il soffitto di
qualcuno è il pavimento di qualcun altro, perché in questo Paese
manca anche l'ambizione! Non si spiega ai ragazzi che non è
sufficiente prendere un titolo di studio, ci vuole l'eccellenza e
come dobbiamo spiegare queste cose ai giovani, dobbiamo parlare
anche per noi stessi, dobbiamo cercare un'eccellenza, che è nel
confronto, ma che non passa dalla demagogia, né dalle facili
proposte populiste. Ci vuole il coraggio di affrontare questi
argomenti per come sono, quindi il valore della democrazia non può
essere gestito all'interno di una proposta di tale genere, collega
Donzel. Ecco perché io sono contro, ma non sono contro di maniera,
o perché devo intervenire...non volevo neanche intervenire: sono
contro perché lo credo fermamente e nel fare questo intervento sto
facendo il mio dovere; poi sarà giusto o sbagliato, lei potrà
aggiungere altre cose, trovarci anche delle sfumature negative...io
sono pronto ad espormi, ma io sono contro, così come sono contro a
quei travestimenti che lei citava, che in questo momento in Italia
stanno sostituendo la politica e lo stanno facendo travestiti da
professori, ma come soggetti politici legati a forti interessi e di
sicuro questo non fa bene all'Italia. E una Regione che vuole
essere autonomista deve essere non solo contro alla proposta che ha
fatto lei, ma deve essere contro questo Governo e - lo dico
pubblicamente - deve votare anche contro tale manovra!
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, intanto come ha precisato il collega Rigo e
condividendo una parte dell'intervento di La Torre, vorrei
precisare che le nostre proposte di legge non hanno niente a che
vedere con le posizioni espresse da Stella e Rizzo sul
Corriere
della Sera
, o con l'antipolitica. Noi abbiamo fermamente voluto
discutere di questi temi in Consiglio regionale, perché questa è la
sede dove si discute di tali problemi; la gente non può pensare che
i politici non ne parlino; allora chi ne parla: i giornali, Stella
e Rizzo? Chi è che deve parlarne? Dobbiamo dire se siamo favorevoli
o contrari e dove lo dobbiamo dire? Se c'è un Consiglio regionale,
questa è la sede ideale. Qualcuno ha teorizzato:
"è fuori tema
il PD, parla di riduzione dei Consiglieri regionali"
,
"è
fuori tema Tibaldi, cosa c'entra la riduzione del numero dei
Consiglieri con i costi della politica?"
, scusate,
probabilmente sono l'unico che qualche volta scorre i giornali
delle altre regioni, va su internet, perché in quasi tutte le
regioni si parla di riduzione dei costi della politica e si legge a
caratteri cubitali:
"riduzione dei costi della politica, taglio
dei Consiglieri regionali"
, poi che lo facciano o non lo
facciano, quanto lo facciano, ne taglino di più o di meno...ma
questo sta nel tema. La Valle d'Aosta non ne vuol parlare? Ritiene
non corretta l'impostazione, ritiene non corretta la procedura
giuridica? Tutto un altro discorso, ma questo è un argomento in
tema, quindi c'è tutta la ragione di parlarne in tale sede, tanto
per precisare. Non è quindi che questo è un argomento fuori tema,
si è scelto per dare un certo ordine alla discussione di discutere
della riduzione dei Consiglieri e degli Assessori in modo disgiunto
da quello delle indennità, ma per la natura diversa dei
provvedimenti, per le implicazioni diverse che hanno, ma il tema è
quello dappertutto. Altrimenti non si spiegherebbe perché la
Sardegna parla di una riduzione dei Consiglieri regionali da 80 a
60, collegandola anche al taglio dei vitalizi, ossia non è che i
Consiglieri della Sardegna sono impazziti, ma mettono insieme le
due cose e ne parlano assieme. Le faranno, non le faranno è da
verificare, ma il tema c'è. Tanto per dire all'amico La Torre che
parla di demagogia, la proposta del PdL in Puglia è di passare da
70 a 50 Consiglieri regionali, quindi tutti stanno affrontando
secondo la loro Regione, cercando di interpretare delle situazioni,
e così altre Regioni. Rispetto alla questione "se bisogna parlarne,
quante proposte di legge": pensate che il Friuli Venezia Giulia ha
messo all'ordine del giorno l'istituzione di un ufficio che si
occupa di questo: un ufficio trasversale fra tutte le forze
politiche. Io mi sono lamentato di una carenza di dibattito in
Valle d'Aosta, ho anche rimproverato che non c'era una volontà di
mettersi attorno ad un tavolo a discuterne anche fuori dai canali
istituzionali; pensate, il Friuli ha istituzionalizzato un tavolo
nel gennaio 2010, ci sono 14 proposte di legge in campo! Tutti ne
parlano, qui in Valle d'Aosta bisogna non parlarne, mettere la
testa sotto la sabbia e fare finta di niente! Dà fastidio che se ne
discuta, io non ho mai visto un argomento di cui si è discusso di
meno in commissione: ogni volta c'era un rinvio, un problema
tecnico, "ma si potrà parlare di questo", "ma sarà il caso?" e si
rinviava la discussione ad altra commissione, alla fine eravamo
alla fine dell'anno bisognava arrivare finalmente in aula con
questo tema. Non abbiamo mai avuto la presunzione di avere noi la
chiave della lettura del sistema politico valdostano, della
soluzione migliore di tutte. Intanto, siamo convinti che non esiste
la legge perfetta, lo abbiamo visto stamani su delle leggi
ordinarie, dove lo stesso Assessore diceva queste leggi le
ricorreggeremo perché il mondo cambia, ma vale così anche per la
politica! Non è che adesso ci siamo innamorati di una legge che
fissa a 35 i Consiglieri regionali, dove per gli Assessori non è
fissato il numero in legge. Noi abbiamo una legge regionale che non
fissa il numero degli Assessori, il Presidente della Giunta è
libero di metterne 8, 9, 10, chi lo dice? Perché non 10 o 15? Lo
può fare, non c'è una legge che mette un limite. Noi intanto
diciamo: mettiamo un limite, è un'idea; 6 non va bene, facciamo 7,
8 il limite? Ditemelo voi di maggioranza, ma vi sembra normale che
non ci sia un limite? A me no e lo dico. Non esiste quindi la legge
perfetta da custodire, intoccabile, tant'è che, come ha detto bene
il collega Tibaldi, tanti sono stati i tentativi autorevoli di
correggere lo Statuto. Non esiste quindi la legge intoccabile:
esistono proposte di legge che mirano a modificare lo scenario
esistente e qui si può andare a ragionare nel merito e dire: "noi
non siamo d'accordo sull'entità numerica...", eccetera.
Per fare chiarezza, intanto bisognerebbe essere a conoscenza di
quello che succede altrove; la Basilicata ha 589.000 abitanti e 30
Consiglieri regionali, l'Emilia Romagna che fa la battuta degli 8
euro...guardate che gli 8 euro non vogliono dire 4 Consiglieri
regionali, teoricamente possono dire 35-40 Consiglieri regionali
che quasi gratuitamente vengono fa a fare il loro lavoro, non ne
consegue che al costo si determina un numero. Noi possiamo giocare
su due fronti: sull'indennità del Consigliere o sul numero dei
Consiglieri; per esempio, l'UdC è un partito di maggioranza
regionale, fa una proposta e dice:
"tutti a casa i Consiglieri
regionali, ne mettiamo 17, 19
- non ricordo cosa ha detto -
e gli aumentiamo l'indennità"
. È una proposta, personalmente
non la condivido, ma dalla maggioranza provengono anche queste
proposte; insomma, tanto per parlare di demagogia, la maggioranza
regionale di demagogia ne fa! Noi non pensiamo di essere demagogici
nel sostenere che il Molise con 320.000 abitanti ha 30 Consiglieri
regionali, l'Umbria con 900.000 abitanti ha 31 Consiglieri
regionali, Bolzano 500.000 abitanti 35 Consiglieri regionali,
Trento 520.000 abitanti 35 Consiglieri regionali. Questi numeri non
li ho io, sono in Parlamento, non è che le forze politiche
nazionali non li vedono, non si accorgono che c'è una Regione con
35 Consiglieri regionali, per cui sia che noi...tanto per
"restituire" il discorso di qualcuno che diceva:
"miseria, se
questa legge del PD va in Parlamento, qui scoppia la fine del
mondo!"
, anche se tale legge non va in Parlamento, in
Parlamento ne parlano dei 35 Consiglieri regionale della Valle
d'Aosta! Tanto per parlare chiaro, visto che un Governo ha fatto
una legge in cui si dice: "20 a voi bastano e avanzano". Il
ragionamento allora è che se la legge costituzionale del PD...qui
sono d'accordo con quanto dice Caveri: manca una parte sicuramente
che ci impedisce di bloccare una modifica fatta ad una legge
mandata da noi in Parlamento, quindi se esso prende questa legge e
dice: "cambio il numero: 29", un deputato del PD scrive 22, invece
dovrebbe esserci su temi così delicati quella unione fra tutte le
forze politiche, che di concerto decidono che su certi meccanismi
si fa anche una battaglia di fronte comune, duro. Io non sarei mai
disponibile in un caso del genere ad accettare un'imposizione, così
come ho trovato scandaloso che 20 l'abbia scritto il PdL, troverei
scandaloso che 20 lo scrivesse Bersani e glielo direi senza alcuna
remora. Il Parlamento certi numeri li scriverà indipendentemente
dalla legge costituzionale del PD, perché queste leggi stanno
arrivando in Parlamento da altre Regioni e il dibattito c'è. Se in
tutte le regioni si discute di ridurre il numero dei Consiglieri
regionali, qualcuna dice "sì" e qualcun'altra dice "no"...comunque
il tema è all'ordine del giorno del dibattito politico
nazionale.
Noi siamo fra quelli che non abbiamo perso una sensibilità
politica forte, crediamo nel ruolo dei partiti, nel ruolo della
politica, però pensiamo che sia arrivato il momento di dare delle
risposte ai cittadini, che non sono tutti dei Grillini, che non
sono tutti imbambolati dalle affermazioni del
Corriere della
Sera
, che non sono tutti nell'antipolitica, ma che sono dei
cittadini moderati che dicono: "in questo momento di forti
sacrifici imposti ai cittadini, anche la politica deve dare qualche
segnale".
Il PD ha disegnato uno schema di varie proposte di legge, che
non sono né radicali nel prevedere il dimezzamento dello stipendio,
né radicali nel prevedere 20 Consiglieri a casa, ma cercano di
disegnare uno scenario del Consiglio regionale in cui ci sono delle
decurtazioni sul piano indennitario e anche delle riduzioni nel
numero dei Consiglieri e - ripeto -, cosa che mi sta molto a cuore,
pure degli Assessorati. Anche questo tema è stato volutamente
eluso, si è discusso molto sulla questione tecnico sì/tecnico no,
si è girato intorno, ma alla domanda:
"la Regione Valle d'Aosta
sarebbe in grado di funzionare con sei Assessori?"
nessuno ha
risposto in modo chiaro dicendo...
(interruzione del Consigliere Louvin, fuori
microfono)
...sì, chiedo scusa al collega Louvin, è stato chiarissimo, ha
detto: sei, infatti ha risposto alla domanda, ma gli altri non
hanno detto: "no, guardate che non funziona perché i trasporti
sarebbero abbandonati a sé stessi, non riusciamo a costruire la
ferrovia efficiente", oppure "se togliamo gli Assessorati,
l'agricoltura giù piatta, invece di perdere 100 aziende all'anno,
ne perdiamo 2-300". Non mi avete risposto in questi termini, ma si
è detto: "no, l'Assessore tecnico, non tecnico...demagogia PD...".
No, è assolutamente possibile che la Valle d'Aosta funzioni con sei
Assessori e un Presidente della Giunta e funzioni anche bene, si
tratta di fare una scelta politica; non la vogliamo fare? È una
questione di scelta politica, ma non è che la Valle d'Aosta non
funzioni, per capirci. In questo senso il fatto anche di aver posto
dei temi importanti come quello dell'introduzione della parità di
genere in Giunta...non può essere un atto di bontà del Presidente
della Giunta o della maggioranza quello di dire: "ma sì, ci
mettiamo anche una figura di genere diverso", deve essere un atto
di responsabilità istituzionale, in tutte le democrazie del mondo
il quadro normativo non è fissato al momento della Costituzione, ma
evolve nel corso del tempo. Ci sono delle esigenze che magari prima
erano meno manifeste, come quella del ruolo della donna, invece
oggi sono più manifeste e quindi si sente un'esigenza maggiore di
affrontare questi temi. In questo senso allora il dibattito su tali
temi è molto importante e non è irrisorio rispetto alla questione
dei costi della politica, perché, per quanto sforzo facciamo,
sappiamo che l'entità che riusciamo a tagliare sul fronte dei costi
della politica non è così notevole come si può immaginare.
Ho seguito con interesse un dibattito su La7, dove alla domanda
del giornalista ad alcuni politici - non mi interessa nominarli qui
- e giornalisti:
"ma alla fine quanto risparmiate con questi
costi della politica"
, veniva fuori che i costi della politica
da soli costituivano ben poca cosa rispetto alla manovra del
"Governo Monti". Il ragionamento vale anche per la Valle d'Aosta,
però - ripeto -, siccome dovremo affrontare nuovi tagli in un
bilancio che andremo a correggere, ci sarà una cifra significativa
a rappresentare lo sforzo della classe dirigente di questa Regione,
oppure no? Noi pensiamo che senza scelte significative anche sul
fronte della riduzione degli Assessori e dei Consiglieri non si
arrivi ad un'entità significativa della riduzione dei costi della
politica. Noi abbiamo fatto dei calcoli, forse ci siamo sbagliati,
ma senza la riduzione dei Consiglieri regionali, senza la riduzione
degli Assessorati, siamo lontani e credo che la proposta della
maggioranza non arrivi a 1.000.000 di euro, è ben lontana da lì!
Allora di cosa andate a parlare ai cittadini, di quali riduzioni
parlate? Questo era un passaggio perché l'incidenza della riduzione
dei costi della politica fosse immediatamente percepibile.
Bene ha fatto il collega Tibaldi a ricordare che il fatto di
ridurre il numero dei Consiglieri regionali - io dico anche degli
Assessori - non avrebbe limitato la rappresentatività delle forze
politiche, perché a riforme di questo tipo segue contestualmente
una riflessione sulle leggi elettorali. Riflessione automatica,
tant'è che abbiamo dichiarato in conferenza stampa che, se fosse
stata accolta la nostra proposta di riduzione del numero dei
Consiglieri regionali a 29, avremmo avanzato una proposta di
riforma di legge elettorale, perché sicuramente il meccanismo
costruito per i 35 non è detto che funzioni per 29, o per la
proposta di 20 Consiglieri. Una piccola precisazione rispetto al
fatto che il PD non ha votato a favore della proposta dei 20, ma si
è astenuto in commissione: è una prassi abbastanza consolidata da
parte del nostro gruppo che su questioni di grande importanza vi
sia l'astensione in commissione per avere un confronto nel gruppo e
nel partito sulla proposta in questione. Noi abbiamo l'autonomia di
Consiglieri regionali e la rispettiamo in modo assoluto, ciascuno
di noi può votare come vuole, ma abbiamo anche costruito una prassi
di confronto nel gruppo e nel partito, che è una cosa di cui anche
ci vantiamo. Questo per dire che l'astensione non era offensiva, mi
pare che altri abbiamo votato direttamente contro.
Il tema di cui stiamo parlando accalora, perché è un tema che è
stato in modo sbagliato da parte della politica lasciato in mano a
cittadini arrabbiati, che fanno parte dell'antipolitica; è stato
lasciato in mano alla carta stampata che si è riempita di titoli.
Noi non volevamo questo, volevamo un dibattito serio in Consiglio
regionale, per dimostrare che si possono fare degli sforzi anche su
tale fronte e non crolla il mondo. Bene, Louvin ha sostenuto che
questa Regione è riuscita ad essere amministrata anche in momento
in cui erano 25 i Consiglieri regionali; personalmente ho sempre
visto in maniera progressiva la democrazia, ho sempre guardato al
modello della città di Atene come ad un modello di democrazia
irripetibile, ma consentitemi di dire che man mano che aumentava lo
spazio di partecipazione, diminuiva l'entità del compenso anche
nell'antica Grecia. C'è un nesso fra le due cose: se sono tanti a
partecipare, costano meno, se ce ne sono di meno, percepiscono
qualcosa in più, questo è un nesso che capiscono tutti. Noi quindi
proponiamo una prospettiva di visione equilibrata, di riduzione un
po' delle indennità e un po' dei Consiglieri regionali.
Infine, una cosa che non ho condiviso, collega Caveri, "se noi
dessimo in mano al
pueblo
le decisioni, butterebbero tutti
fuori...", francamente non ho questa percezione del popolo
valdostano ridotto a
pueblo
, ma di cittadini che sono
consapevoli del valore delle istituzioni. Non è tutto
pueblo
quello che è fuori di qui, probabilmente abbiamo anche delle
responsabilità e magari non siamo neanche così formativi nelle
riunioni di partito e attrattivi per formare una cultura politica
nella gente, ma non mi pare vi sia nessuno che abbia chiesto di
abrogare la democrazia, credo che la maggioranza chieda una riforma
di questa democrazia, una riforma che è macroscopica per quanto
riguarda il livello del Parlamento che non sono certo io a
difendere, quindi una richiesta macroscopica di modifica, ma che
concerne anche la nostra realtà. La gente ci chiede di riformare
tale sistema, magari le nostre proposte non sono gradite, ma
fatecene qualcuna voi che non sia semplicemente limarsi le unghie,
che non è una proposta di modifica dell'assetto e del funzionamento
delle istituzioni volta ad un serio risparmio dei costi della
politica...questo vi chiediamo. Ribadisco quindi la dignità del
lavoro fatto dal nostro partito, del ragionamento che abbiamo fatto
in quest'aula rispetto a tali proposte, esse sono legittimate e
ognuno si prende la responsabilità di votarle o non votarle.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Innanzitutto devo dire che non avevo previsto un intervento su
tale specifico argomento, ma questo mi fa anche pensare che la
proposta che avevamo fatto ai Capigruppo, di fare una discussione
unica sul tema dei costi della politica, forse era la cosa
migliore, perché se in una prima parte del dibattito siamo entrati
nella pertinenza delle proposte di legge in oggetto, con gli ultimi
interventi siamo andati più nel dettaglio relativamente ai costi
della politica. Intanto, parlando di tali costi, accennerò solo
qualcosa, perché poi ci penserà il collega Comé nella presentazione
del nostro disegno di legge ad esplicitare meglio, ma voglio
sgombrare il campo dagli equivoci. Anche noi siamo consci che non
si può difendere l'indifendibile, peraltro nessuno può nascondere
che si sono raggiunti limiti di abuso ovviamente inaccettabili.
Questo lo apprendiamo leggendo i giornali, leggendo i rapporti che
in questi giorni sono entrati nel dettaglio e hanno fatto
comprendere cose che io stesso non conoscevo, ossia una serie di
abusi di cui adesso non starò a fare l'elenco, triple, quadruple
pensioni, indennità stratosferiche, abusi di auto blu, proposte le
più diverse che vanno a toccare il costo della politica; tutto ciò
quindi va condannato con forza e va modificato. Ciò che, a mio
avviso, è insopportabile è vedere cavalcare giornalmente la
protesta, questa è una cosa che mi infastidisce. Per entrare meglio
nel tema che a noi di Stella Alpina sta più a cuore, la questione
del numero dei Consiglieri presenti in questo Consesso, devo dire
che ho notato dagli interventi dell'opposizione un desiderio di -
cito una frase di Rigo -
"placare la rabbia dei cittadini"
.
Mi rendo conto benissimo che in questo momento siamo attaccati da
tutte le parti, primi fra tutti dai media, che pare trovino quasi
il gusto a denigrare le istituzioni, anche le migliori, perché
credo di poter dire che in tali istituzioni vi sono anche
galantuomini, gente che lavora ore ed ore per il bene della
comunità. Io non mi aggrego a questo cavalcare giornalmente la
protesta, anzi ritengo sia indispensabile che noi troviamo la
capacità di difendere il nostro ruolo fino in fondo, perché non si
può fare di tutta un'erba un fascio, paragonandoci a coloro che
abusano continuamente ma non nella nostra regione. Consentitemi di
dirlo, qui non siamo a Roma, o a Palermo, o a Napoli, con tutto il
rispetto per i galantuomini che vivono anche in quei Consessi e
operano bene. Quello che non riesco a capire è come non si faccia
una differenziazione chiara sul ruolo del Consiglio regionale della
Valle d'Aosta, che, intanto è un Consiglio che legifera,
diversamente dagli altri; la nostra è una Regione che non ha i
Consigli provinciali. Io credo che il nostro Consesso sia il luogo
più alto della democrazia rappresentativa e la riduzione anche solo
di un posto rappresenta una voce in meno nel confronto politico. La
proposta dell'opposizione è inaccettabile, perché le forze
politiche più piccole, quelle che stanno nascendo o che ci sono
già, non avranno mai voce, perché tutti sanno quali sono le regole
della nostra legge: noi abbiamo una legge che prevede l'elezione di
almeno due Consiglieri, quindi non possiamo dimenticarci di questo.
Ci vogliono 5.000 voti, non so se il PD è così sicuro, noi non lo
siamo per il futuro...qualora si volesse ridurre il numero dei
Consiglieri. Credo che mai come questa volta, relativamente
all'abbinamento fra il numero dei Consiglieri e il Consiglio
stesso, sia indispensabile valutare quanto la rappresentatività in
tale Consesso sia fondamentale in questa regione, perché, come
dicevo prima, credo sia il luogo più importante. Avrei capito se
qualcuno avesse proposto il mantenimento del numero dei Consiglieri
magari facendo il saldo dei costi, perché questa è una delle cose
che al nostro interno come movimento abbiamo dibattuto. Il problema
quindi non è tanto la riduzione dei costi in sé, altrimenti sarebbe
troppo semplice, ho detto qualche volta: "facciamo un
amministratore unico", ma se il concetto è questo, viene a mancare
tutto quel discorso democratico che credo sia assolutamente
indispensabile, pertanto su questo vi pregherei di riflettere
ulteriormente.
Ho anche l'impressione che alcune proposte siano state fatte
perché tanto si sa bene che la proposta che passerà sarà quella
della maggioranza, a volte il ruolo dell'opposizione qui diventa
anche semplice. Mi rendo conto che mi tirerò addosso delle
critiche, ma qualche chiacchiera nei corridoi l'ho fatta, quindi so
anche di alcune sensibilità diverse.
Attenzione, io ho la sensazione che sul discorso dei costi della
politica ci siano
lobbies
che vogliono spostare il problema
sui costi della politica, perché il vero costo dello Stato sono i
140.000.000.000 di evasione fiscale che abbiamo all'anno, ecco
quindi tutte le categorie di cui si dovrebbe parlare: lì è il vero
costo per lo Stato! Dopodiché, e concludo, credo che il
mantenimento del ruolo che questo Consesso ha, come democrazia
rappresentativa rimanga per noi il luogo più saldo, per poter avere
un dialogo e un confronto nella democrazia più moderna.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Non ho seguito le relazioni perché non ero presente, chiedo
scusa, ma mi hanno riferito; dell'intervento del collega Caveri ho
seguito la parte finale, per tutti gli altri credo di aver preso
nota del dibattito che si è tenuto in aula. Il tema verte su due
aspetti: da una parte, si è voluto sottolineare, come è stato fatto
anche nel dibattito fra le Regioni a statuto ordinario e a statuto
speciale, che c'è una differenza sostanziale riferita alla norma
statutaria, quindi la nostra procedura è molto diversa rispetto
alle altre, questo crea un aspetto non indifferente come è stato
sottolineato. Parlando di norma statutaria, c'è il discorso che è
stato richiamato dell'intesa, si è detto: "non abbiamo voluto con
il referendum confermativo accettare quella proposta, che era il
risultato della proposta di cambiamento della Costituzione a suo
tempo prevista". Noi sull'intesa avevamo lavorato molto, era
migliorativo, ma non era l'intesa in senso bilaterale come noi
chiedevamo.
L'intesa voleva dire che, se la proposta era dello Stato, noi
potevamo esprimerci per raggiungerla, invece non è stato così,
perché se la proposta era nostra e non si raggiungeva un accordo,
entro otto giorni si doveva arrivare comunque ad una conclusione.
Per dire che invece l'intesa vera è quella che è collegata ad un
dibattito, che può portare ad un accordo; vi possono essere opzioni
diverse, ma poi si raggiunge un accordo come in questo caso sul
numero dei Consiglieri. L'intesa dunque è un aspetto molto
importante, la preoccupazione che c'è sempre stata...sono state
evocate le proposte di modifica dello Statuto, anche esse hanno
fatto la fine delle bicamerali a livello nazionale: un grande
sforzo anche importante e una serie di considerazioni che sono
stati utili per riflettere sull'attualità dello Statuto.
Sicuramente qualche parte è datata, basterebbe l'articolo 14 e la
sua applicazione, di questo da quanto se ne parla? Tutte le volte
ci torniamo: zona franca sì/zona franca no, come...ecco per dire
che ogni tanto ci ricordiamo che ci sono delle parti di Statuto non
attuate. Questa però è una parte del tema, l'altra parte è legata
ad una scelta più politica: perché mantenere 35 Consiglieri o
invece modificare andando a 29, 21 Consiglieri, o quello che è?
Questa scelta è frutto di una considerazione elaborata dal gruppo
PD, credo con ragionamenti che sono legati alla possibilità di fare
lo stesso lavoro con meno persone di quello che stiamo facendo
tutti assieme.
Abbiamo fatto una considerazione con le altre Regioni a statuto
speciale del nord, in particolare con le Province di Trento e
Bolzano, che sono chiamate a fare lo stesso ragionamento; per
quanto riguarda questa realtà, sappiamo che la posizione sarà la
stessa, ovvero non sarà modificato il numero di Consiglieri. Le
valutazioni sono legate alla presenza di minoranze
etnico-linguistiche presenti in tutte e tre le regioni e a
considerazioni che sono legate ad una rappresentatività che proprio
il discorso delle valli alpine può essere un punto di
riferimento.
Sul fatto che si possa poi attivare un meccanismo per bloccare
il numero degli Assessori, ovvero "bastano sei", "bastano sette",
nella storia di questa autonomia abbiamo avuto punti di vista
diversi in epoche diverse, un po' come quando parleremo di
Assessori tecnici o non tecnici, a parte che adesso abbiamo tutto
il Governo tecnico, meglio di così non poteva capitare, qui abbiamo
rivoluzionato tutto e il discorso è aperto...
(interruzione di un consigliere, fuori microfono)
...mi permetto di dire che è un Parlamentare atipico,
diciamocela tutta: nominato proprio un'ora prima che assumesse
l'incarico! Non volevo entrare in tali dettagli, ma questo mi
permette di dire che molte volte certi passaggi sono confezionati
in itinere per raggiungere uno scopo, in questo caso virtuoso di
reggere una situazione difficile. Qui stiamo parlando a regime di
un discorso che può cambiare. Credo che anche lì il discorso di
fissarne sei o sette sia un tema che può essere utile, ma che non è
così indispensabile, perché oggi può essere sufficiente sei, domani
potrà essere troppo, come anche da cambiare in sette... Può farsi
la considerazione che viene fatta in tanti Comuni a parità di
spesa, quanti Comuni hanno aggiunto un Assessore rimanendo nello
stesso budget? Credo quindi che su questo ci sia molto da dire.
Riteniamo sia giusto, collega Donzel, che questo dibattito sia
fatto in aula, però, quando si è passati da 25 a 35 Consiglieri in
tempi non sospetti, ossia quando una serie di funzioni non erano
ancora quelle che sono oggi...eppure si è passati da 25 a 35
Consiglieri, voi ricordate anche il dibattito che si è fatto sulla
volontà di dividere la Valle in dipartimenti, perché tutti fossero
rappresentati, come si è fatto per i walser, con un risultato che
non sempre è stato proporzionale alle attese; la legge quindi lo
prevede, ma ci sono difficoltà. Non credo che su questo quindi vi
sia da dimostrare che l'unico scopo è la riduzione del costo della
politica, ossia avere sei in meno così abbiamo ridotto il costo
della politica. Concordo con i colleghi che hanno ben spiegato che
i costi della politica sono altri: ogni giorno vediamo i ritardi
nell'esecuzione di una serie di procedure, i ritardi nel
completamento dei lavori - quante volte venite qui a sollecitare
che siano finiti dei lavori - e queste sono milionate di euro ai
professionisti, che continuano a presentare aggiornamenti di
lavori, di riserve su lavori, cause, ogni volta che si fa un
appalto c'è il secondo che fa ricorso, ormai è diventato un rito,
questi sono i costi! E non troviamo il modo, malgrado il tentativo
che si sta facendo, per semplificare le procedure, per evitare che
si spendano tutti questi soldi! Ma quanto spendiamo ogni anno in
spese legali? Manteniamo non 35, ma 350 Consiglieri! Questo è il
discorso che va visto, non è tanto il punto di dire: "torniamo alla
riduzione di sei o di dieci". Ogni gruppo si è posto tale tema,
bisogna essere onesti, perché sembrava che questo andasse di moda,
poi tutti hanno ragionato e hanno detto: "ma quando riduciamo a
sei, anche nel lavoro delle commissioni non è che facciamo un
grosso passo avanti nella rappresentatività che il Consigliere deve
portare qui della popolazione, perché gli eletti dovrebbero avere
questo ruolo! Diciamo: la democrazia partecipata, ma noi dovremmo
rappresentare indegnamente quelli che sono residenti in Valle, che
votano in Valle e che hanno il diritto di esprimersi, diversamente
andiamo ad un discorso di ridurre tutto e di cambiare metodo!". Il
legare queste riforme al risparmio, al costo della politica quindi
è riduttivo. Se si vuole modificare il costo della politica - ne
parleremo ancora dopo -, ci sono tanti strumenti più efficaci di
questo...che, a nostro avviso, può essere mantenuto con il senso di
rispetto dell'aumento che è stato fatto e che ha dato delle
considerazioni di base ancora valide.
Il collega Donzel portava degli esempi di riduzione dei
Consiglieri, ha fatto l'esempio della Puglia, ma tale Regione ha
avuto il numero dei Consiglieri fissato dalla Corte, non lo ha
deciso; c'è stato un ricorso rispetto alla legge regionale che
portava a 78, dopodiché la Corte ha detto:
"no, il massimo è
70"
. Questo per dire che molte volte i dibattiti sono un po'
falsati: adesso la Puglia porta da 70 a 60, il PdL dice:
"no, 50
devono essere..."
. Io su questo non entro nel merito e non
credo vi sia molto da dibattere, si possono avere opzioni diverse,
l'unica cosa che voglio dire è che se il significato è collegare,
ripeto, il numero alla spesa, è un discorso debole, non dico che
non abbia il suo riflesso, ma è debole. Se invece ci sono
motivazioni di altra natura, le rispetto, ma non le condivido.
Rimaniamo quindi dell'idea che su questo sia più opportuno
mantenere il numero attuale.
Presidente
- La parola al Consigliere Giuseppe Cerise,
per dichiarazione di voto.
Cerise G. (ALPE)
- Grazie Presidente.
Premetto che condivido la sostanza, mi riferisco a questa
proposta di legge tendente a ridurre il numero dei Consiglieri
regionali da 35 a 29, credo sia un numero corretto che non
comprometta l'esercizio della democrazia di tale Assemblea, cosa
che, come è stato detto da altri colleghi, un numero esageratamente
esiguo potrebbe fare. Ritengo che 29 Consiglieri possano
adeguatamente interpretare le varie sensibilità della nostra
comunità, preferirei però raggiungere questo obiettivo con un
percorso diverso. Il gruppo PD, al quale va riconosciuto il merito
di aver messo nero su bianco una proposta di legge al riguardo,
individua per il raggiungimento di tale obiettivo il percorso di
modifica dell'articolo 16 della legge costituzionale, Statuto
speciale per la Valle d'Aosta. Essendo modifica di legge
costituzionale, necessita di doppia lettura: doppio passaggio
Camera e Senato, con le conseguenti tempistiche difficilmente
ipotizzabili. Un altro aspetto che mi preoccupa è che nel percorso
nei due rami del Parlamento possa essere modificato questo numero
che viene proposto e che personalmente ritengo congruo; dunque
sarei per non stuzzicare il can che dorme. Il percorso che
preferirei per ragioni di principio è che fosse questa Assemblea,
in applicazione dell'articolo 15 dello Statuto, a modificare la
composizione numerica dei suoi componenti. Come è stato dimostrato
nel corso della discussione, ci sono interpretazioni diverse
riguardo alla potestà attribuita alla Regione in questa materia, ma
ci sono anche pareri autorevoli a sostegno di questa tesi che sono
confortanti. Ci potrebbe essere un'impugnativa da parte dello
Stato, ma lo ritengo improbabile in quanto, essendo la proposta in
diminuzione del numero, è in linea con i principi generali. Pur
condividendo la sostanza della proposta, come sempre quando è in
ballo l'esercizio delle prerogative di questa Assemblea, dunque la
mia concezione dell'autonomia fa pendere la bilancia dalla parte
del principio. Mi asterrò pertanto su tale proposta, come farà
tutto il gruppo ALPE, mi impegnerò comunque affinché gli stessi
contenuti della proposta in oggetto vengano riproposti per quella
via ordinaria: che sia tale Assemblea ad intervenire sulla
modifica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK