Consiglio Regionale della Valle d'Aosta - Oggetto del Consiglio n. 2511 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula
Oggetto del Consiglio n. 2511 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2511/X Restituzione alla normale fruizione turistica
del tratto di strada romana in Comune di Donnas.
(Interpellanza)
Interpellanza APreso atto dell'importanza dei resti romani
presenti in comune di Donnas (strada delle Gallie e arco) negli
itinerari storico turistici della nostra regione;
Rilevato che a seguito della caduta di un masso dalla parete
sovrastante la strada romana delle Gallie, verificatasi, più di un
anno fa, l'accesso al sito è impedito con reti metalliche e sacchi
di naylon nero posti a protezione del selciato e contenenti sabbia,
sono del tutto inadatti per il rispetto di un'area di tale
valore;
Interpella
la Giunta per conoscere:
1) quali siano i provvedimenti che si intendono prendere per
restituire il sito alla normale fruizione turistica;
2) quali siano i tempi previsti per la soluzione del suddetto
problema.
F.to: Chiarello
Presidente Ha chiesto la parola il Consigliere Chiarello.
Chiarello (RC) Siccome nel 2000 c'è il Giubileo, mi dicono i
cattolici che dovrebbe essere un momento di incontro, e noi
speriamo che passino diversi cattolici per la strada francigena.
Chiedo pertanto all'Assessore di conoscere entro quali tempi si
ripristinerà alle visite la strada romana.
L'Assessore sa benissimo l'importanza che ha la strada romana
per il Comune di Donnas e per i vari percorsi turistici della
nostra Regione. Lì per un danno che sembrava al cittadino di poco
conto è più di un anno o un anno e mezzo che questa strada è
chiusa, che questo sito archeologico antico è chiuso alla fruizione
dei turisti, ma quello che odio di più, e penso anche i turisti,
sono questi sacchi di nylon neri pieni di sabbia che sono stati
messi lì; si poteva utilizzare magari la iuta o altro materiale.
Adesso questi sacchi di nylon cominciano a disfarsi, a rompersi e
non offrono una bella vista all'ingresso della Valle. Quindi volevo
capire i tempi realistici di questa ristrutturazione.
Volevo anche far presente che nelle adiacenze sono stati fatti
dei sostegni per evitare la caduta di pietre da quella parete
rocciosa, che sono di nuovo un pugno in un occhio all'arco romano;
volevo capire se anche in questa zona erano previsti dei sostegni
di calcestruzzo o se invece si studiava una riparazione che fosse a
norma con l'ambiente.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) La problematica riguardante questo tratto di strada
e il borgo di Donnas è emersa in modo esplosivo l'anno scorso con
la caduta di questo masso, ma dieci anni fa erano stati fatti
quegli interventi a cui si riferiva Chiarello. Nel 1986 sono stati
fatti interventi nella zona, sulla base della relazione di un
progetto del geologo Zanella, dello studio geologico e geomeccanico
della parete rocciosa sovrastante l'abitato di Donnas. La parte
progettuale contenuta nella relazione interessava allora solo il
borgo e sulla base di questo si era provveduto allora alla
realizzazione di uno sperone in cemento armato per salvaguardare il
centro abitato, mentre per la parte relativa al monumento antico
della strada romana si era provveduto ad analizzare la zona, senza
proporre interventi progettuali.
Questi interventi erano stati concordati allora fra i servizi
competenti e quindi sono delle soluzioni tecniche che sono state
ritenute idonee per evitare il cedimento di una grossa parte di
roccia sovrastante l'abitato del borgo di Donnas, su cui diventa
difficile andare a fare delle considerazioni, perché sono comunque
considerazioni che non tengono conto delle competenze e di coloro
che hanno esaminato, e sicuramente non c'erano alternative a questa
soluzione.
Per quanto riguarda invece la caduta del masso, avvenuta il 6
febbraio, quindi un anno e due mesi fa, qui c'è una relazione che
immediatamente i miei servizi mi hanno fatto avere, nella quale si
dice che il distacco della massa rocciosa è avvenuto da una quota
di circa 3 metri sul livello della strada e ha interessato una
porzione notevole di parete intagliata nella roccia, facente parte
del monumento antico. Il masso che è caduto quindi, è quello che
aveva delle incisioni e che costituiva una parte molto importante
del monumento.
Si fa rilevare nella relazione che il fenomeno franoso non pare
sia esaurito con il materiale caduto infatti, lungo il percorso
della via antica e anche in corrispondenza della zona del borgo, si
possono notare blocchi e placche rocciose di diverse dimensioni,
che per l'azione di infiltrazione di acque meteoriche e per i cicli
di gelo e disgelo a breve o a medio termine possono subire il
medesimo destino.
Date queste considerazioni, al fine di evitare problemi di
incolumità pubblica, è stato chiesto al Sindaco presente in sito di
provvedere all'emanazione di un decreto di interruzione della
strada e un'immediata recinzione della zona.
In considerazione della complessità e dell'importanza della
problematica, che investe i diversi settori dell'Amministrazione
pubblica, non ultimo quello della tutela e della conservazione dei
beni culturali, potrebbe essere utile convocare una riunione dei
soggetti interessati per concertare strategie ed azioni, al fine di
intervenire correttamente e in modo coordinato secondo le
rispettive competenze.
È stata quasi immediatamente convocata una riunione fra le parti
che erano interessate a questa problematica, e precisamente in data
13 febbraio 1996; a questa riunione hanno partecipato il Sindaco di
Donnas, il Vicesindaco, il Segretario, il Tecnico comunale,
l'Assessore al turismo, il Soprintendente ai beni culturali, il
Tecnico dei servizi beni archeologici, il Geologo regionale, il
Funzionario della protezione civile, il Funzionario
dell'Assessorato dei lavori pubblici. In quella sede è stata
rilevata la situazione e sono state poste alcune indicazioni sul
percorso che si poteva e si doveva seguire per intervenire.
In seguito a questa prima riunione si è provveduto ad interventi
iniziali per la messa in sicurezza sia del borgo che della strada e
dell'arco romano; ci sono due delibere, una dell'Assessorato dei
lavori pubblici e una dell'Assessorato del turismo, rispettivamente
di 273 milioni e di 60 milioni che prevedono appunto questi
interventi urgenti.
Per quanto riguarda poi il contenuto dell'interpellanza, alla
luce anche dell'illustrazione fatta dal Consigliere, la messa in
opera dell'intervento fatto utilizzando dei sacchi di sabbia e con
la copertura dell'arco a protezione di eventuali altri cadute...,
anche questa è una scelta tecnica che è scaturita da questi
incontri fra i funzionari dei servizi interessati. Soprattutto è
una scelta voluta dalla Soprintendenza proprio per proteggere il
monumento.
Al riguardo possono essere espresse tutte le considerazioni che
si vuole, sta di fatto che sono dei monumenti importanti e, secondo
me, vale la pena anche perdere un attimo di tempo per la loro
salvaguardia perché adesso siamo in un periodo caldo e - facendo
anche riferimento a quanto è successo a Torino, dove è andata persa
una parte importante del nostro patrimonio - dobbiamo mettere in
atto quelle misure che servono per proteggere e salvaguardare.
Questo è quanto è stato fatto correttamente e quanto era doveroso
fare.
Per quanto riguarda i periodi necessari per poter concludere,
abbiamo avuto da parte dei lavori pubblici, che è il servizio
competente per la realizzazione delle opere, una delibera del 20
dicembre 1996, n. 5926, un progetto appalto di 327 milioni
stanziati per il borgo. Per la strada l'intervento sulla stessa è
stato inserito nel piano lavori del 1997 e i relativi interventi
verranno definiti nei prossimi mesi. Con riferimento a quanto
richiesto si deve far rilevare che l'intervento di consolidamento
della parete rocciosa sarà eseguito dall'Assessorato dei lavori
pubblici, il quale - da noi sentito - prevede di completare l'iter
amministrativo fra due mesi e di concludere i lavori entro
agosto/settembre dell'anno in corso. Ripeto che questi lavori di
consolidamento sono indispensabili, e qui faccio di nuovo un inciso
rispetto a quelle che sono le perizie geologiche e geomeccaniche di
cui disponiamo, perché, come dicevo un giorno parlando con il
Consigliere Chiarello, ci rendiamo bene conto abitando tutti e due
a Donnas del disagio che viene provocato all'immagine di un simbolo
del nostro Comune, però sono interventi delicati che non possono
essere realizzati nel modo in cui viene realizzata una costruzione
normale, come ad esempio una nuova costruzione di una qualsiasi
struttura regionale. Dobbiamo fare in modo che gli interventi
vengano eseguiti bene e completati nel migliore dei modi per poter
riaprire con tutta sicurezza dei visitatori e dei turisti e
soprattutto del monumento in questione.
A lavori ultimati sicuramente sarà nostra cura restituire alla
pubblica fruizione il tratto di strada adiacente e l'arco in roccia
che è inserito.
Presidente Ha chiesto la parola il Consigliere Chiarello.
Chiarello (RC) Spero che non bruci anche lì la montagna come la
Cattedrale di Torino perché avrei delle preoccupazioni se
prendessero fuoco le pietre della montagna.
L'Assessore ha dato un termine per i lavori, la fine di agosto;
ho i miei dubbi, se è vero che l'Assessorato ha preso ancora due
mesi di tempo per definire le pratiche, che alla fine di agosto i
lavori siano fatti, però per quella data ci risentiremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK