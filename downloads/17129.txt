Consiglio Regionale della Valle d'Aosta - Oggetto del Consiglio n. 482 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula
Oggetto del Consiglio n. 482 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 482/XI Intendimenti circa l'istituzione di un
servizio di "Fecondazione in vitro ed embrion transfert".
(Interpellanza)
Interpellanza Premesso che il Piano sociosanitario regionale non
prevede l'istituzione di servizi per la fecondazione
artificiale;
Appreso che all'ospedale del Beauregard, dopo un incontro che
sembra avvenuto nell'Assessorato alla Sanità, si stanno recuperando
i locali per realizzare la FIVET;
i sottoscritti Consiglieri regionali
Interpellano
la Giunta regionale per conoscere:
1) se la notizia di istituire il servizio di "Fecondazione in
vitro ed embrion transfert" corrisponde al vero;
2) l'eventuale ammontare dei costi di gestione del servizio;
3) se il servizio serve veramente in una regione come la Valle
d'Aosta.
F.to: Beneforti - Curtaz
Président La parole au Conseiller Beneforti.
Beneforti (PVA-cU) Con quest'interpellanza non vogliamo entrare
nel merito della fecondazione. Quest'interpellanza ha un altro
obiettivo, anche se siamo e rimaniamo convinti che su un tema
fondamentale come quello della vita non ci possa essere né
maggioranza di governo né minoranza.
Sulla concezione dell'uomo e dei suoi diritti inalienabili c'è
solo la coscienza di ognuno di noi. Sulla fecondazione non ci
possono essere battaglie ideologiche a fini propagandistici o
elettorali, anche se personalmente come Popolare ritengo che anche
su questo argomento debba prevalere una certa etica e non il Far
West della provetta, come sta avvenendo in questi ultimi tempi.
Come dicevo, oggi non è in discussione la fecondazione, è in
discussione la decisione presa dall'Assessore e dall'USL di
istituire il Servizio di "Fecondazione in vitro ed embrion
transfert" al Beauregard.
Questo servizio non è previsto dal piano sociosanitario, per cui
non si comprende perché debba essere realizzato, e quasi alla
chetichella. Certo, sarà stato richiesto da persone interessate, e
potrei aggiungere, da persone che conosciamo; ma il progetto costa
circa 300 milioni e dovrebbe essere realizzato entro il prossimo
mese di giugno. A parte che questi centri, a quanto ci risulta,
dovrebbero essere autorizzati dal Ministero della sanità, non si
capisce perché l'Assessore ed il Commissario debbano seguire certi
sistemi di sapore clientelare. I medici che sono venuti
all'Assessorato insieme al commissario, hanno riferito che erano
andati dall'Assessore…
(interruzione dell'Assessore Vicquéry, fuori microfono)
… l'Assessore si inalbera sempre
quando gli dico le verità. Io dico che i medici che sono andati
dall'Assessore, accompagnati dal Commissario, hanno riferito che
hanno avuto il consenso dell'Assessore per realizzare
quest'obiettivo. Ho detto niente di strano? Ma se non è nel piano
sociosanitario, che sapore ha questo? E poi, guarda caso, sono
venuti proprio i medici dell'Unità operativa di ostetricia e
sappiamo chi sono e con quali scopi sono venuti. Assessore, non
facciamo i finti tonti fra noi!
Ma ci siamo chiesti se questo servizio serve veramente in una
regione come la nostra, visto che quello che è in vigore ha dato un
risultato positivo dell'8 percento rispetto al 18 percento che è la
media nazionale?
Una domanda mi viene ora da porre. Non c'erano investimenti più
importanti da effettuare nelle attrezzature sanitarie? Guardate che
sono state avanzate richieste anche al Beauregard, dall'Unità
operativa di ostetricia ed è stato risposto che per il 1999 non si
possono fare spese, perché ci sono da pagare i debiti del 1998.
Però, guarda caso, per le attrezzature sanitarie non si trovano i
fondi, mentre per questo servizio si spendono 300 milioni!
Voglio capire una cosa. Dopo la denuncia del Cappellano
dell'Ospedale, di cui avevo parlato prima, non si è pensato di
spendere qualche soldo per dare più dignità a coloro che muoiono in
ospedale, per evitare i paraventi quando esalano l'ultimo
respiro?
Presidente Consigliere, la richiamo all'argomento della sua
interpellanza.
Beneforti (PVA-cU) No, a questo non si è pensato, forse non è
stata fatta nessuna riunione in Assessorato per esaminare questo
problema, così com'è avvenuto per il discorso della
fecondazione.
Termino qui, mi sembra di avere illustrato a sufficienza lo
scopo dell'interpellanza e mi riservo d'intervenire dopo la
risposta dell'Assessore, ma ritengo che questo progetto debba
essere sospeso perché ci sono problemi più urgenti all'ospedale,
all'USL, come sul territorio. Lo potremo riprendere quando sarà
approvato il nuovo piano sociosanitario; oggi credo che non sia di
attualità. E non mi si venga a dire, come qualcuno ha fatto quando
è venuto a conoscenza di quest'interpellanza, che Beneforti va
contro coloro che non si possono permettere di andare a pagamento
fuori Valle per questo servizio! Su questo ci sarebbe molto da
dire.
Un giorno, se voi istituite questo centro, faremo i conti di
quanto costerà. Ed è inutile che l'Assessore scuota la testa, ma è
possibile che quando gli si dice qualcosa, non gli vada mai bene
niente? Io mi chiedo quanto costerà agli individui che si
rivolgeranno a questo servizio, secondo come lo organizzate, per
visite private; perché si arriva lì dopo delle visite private e le
visite private costano!
Presidente, cerco di stare nell'argomento. I medici determinano
un po' tutto, mi è stato detto, ma su questo
torneremo…
Presidente … anche questo non mi
pare che rientri nell'argomento…
Beneforti (PVA-cU) … anche su questo
torneremo sopra. Voglio solo dire che vedremo, in base alle spese,
se questo servizio sarà gratuito, oppure se ci saranno dei
costi.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Mi convinco sempre di più che la logica e la
coerenza del Consigliere Beneforti sono ormai un fenomeno
patologico da studiare, perché non più tardi di un quarto d'ora fa
sollecitava la Giunta regionale a portare avanti uno screening per
prevenire il tumore alla prostata, ben conscio che lo screening in
quanto tale non è previsto dal piano sociosanitario, ma va
fatto.
Un quarto d'ora dopo accusa la Giunta regionale di portare
avanti un'azione fondamentale di prevenzione citogenetica e
preconcezionale come questa, dicendo che non può farla perché non è
prevista dal piano sociosanitario. A parte che non è così, ma è
patologia questa! Che il Consigliere abbia almeno il buon senso di
presentare queste interpellanze in sedute consiliari diverse, in
modo che tutti ci dimentichiamo di cosa dice. Ma lo ha detto un
quarto d'ora fa!
Esulando dall'interpellanza, la invito pubblicamente ad esporre
denuncia alla Procura della
Repubblica…
Presidente … non esuli
dall'interpellanza…
Vicquéry (UV) … allora, Presidente,
mi faccia il piacere d'interrompere il Consigliere Beneforti quando
continuamente esula dall'argomento dell'interpellanza!
Presidente … è stato fatto proprio
durante l'illustrazione…
Vicquéry (UV) … no, perché ha detto
una cosa gravissima e io gli rispondo pubblicamente, lo invito a
denunciare alla Procura della Repubblica il Direttore e il
Commissario dell'USL perché avrebbe trasferito un ginecologo in
modo improprio. Lo faccia. Chiudo l'argomento.
In merito al primo aspetto, elenco gli articoli nei quali si
parla di problemi di fecondazione e di iniziative connesse.
Legge n. 44, legge sulla famiglia:
- articolo 2, comma 1, lett. c): la Regione promuove e realizza
un'attività politica diretta a sostenere il diritto della coppia ad
una scelta positiva, libera e responsabile della procreazione,
offrendole anche opportunità sociali e sostegni socioculturali
idonei a superare i motivi che la inducono a restrizioni non
desiderate della fecondità;
- articolo 3, comma 1, lett. b): le attività di sostegno alla
famiglia si esplicano attraverso la qualificazione dell'assistenza
sanitaria e sociale alla gravidanza e alla maternità, nonché allo
sviluppo degli interventi finalizzati alla cura della
sterilità;
- articolo 4, comma 1, lett. h): la Regione attua interventi a
sostegno della procreazione e dell'espressione della sessualità e
sostiene il diritto della coppia ad una procreazione libera e
responsabile mediante gli interventi sociosanitari finalizzati alla
prevenzione e alla cura della sterilità e dell'impotenza.
Piano sociosanitario, articolo 8, comma 1, lett. a): il piano
persegue le seguenti finalità: la promozione e la tutela della
salute fisica, psichica e sociale dei singoli, delle famiglie,
mediante interventi finalizzati alla rimozione delle cause di
nocività, di disagio e di malattia;
- punto 3) gli obiettivi del piano: in particolare si rende
necessario recuperare attraverso opportuni interventi il flusso di
pazienti che si rivolgono presso strutture pubbliche ubicate in
altre regioni per patologie di base (e tutto quello che è
citogenetica è la patologia di base per eccellenza);
- punto 5.3, le fasi dell'intervento: prima fase, realizzazione
di nuove aree di servizio;
- punto 6.2.1, progetto materno infantile e tutto quello che ne
consegue.
Pertanto c'è ampia documentazione per dire che non si sta
facendo una cosa che va al di là di quanto previsto, ma anzi si
assolve ad un compito istituzionale della Giunta regionale.
Per quanto riguarda il secondo punto, dove si chiede l'eventuale
ammontare dei costi di gestione del servizio, secondo lo studio che
si sta facendo sarebbe sufficiente l'assunzione di una biologa, per
cui il costo indicativo è quello di un biologo di primo
livello.
Riguardo al terzo punto, se il servizio serve veramente in una
regione come la Valle d'Aosta, voglio riferire quanto segue. Al 1°
gennaio 1998 le donne della fascia di età 18/45 anni residenti in
Valle d'Aosta erano 24.134; si stima che il 10-15 percento abbiano
problemi di fertilità per cui attualmente da 2.430 a 3.620 donne
della nostra regione potenzialmente necessitano di un centro
specializzato nella diagnosi e terapia della fertilità.
Dal 22 gennaio 1998 è in attività nell'Unità operativa di
ostetricia e ginecologia un centro di primo livello per la diagnosi
e il trattamento dei problemi riguardanti la sterilità e
l'infertilità di coppia.
Un centro di primo livello, oltre ad offrire un completo iter
diagnostico, fornisce la tecnica di fecondazione assistita
denominata inseminazione intrauterina omologa, cioè con seme di
partner; questa metodica è indicata però solo in una piccola
percentuale di coppie sterili.
Il centro dalla sua nascita, cioè dal 1° gennaio 1998 fino al 28
febbraio 1999, ha erogato ben 600 prestazioni specialistiche e 200
inseminazioni intrauterine omologhe. Le coppie che si sono rivolte
al centro sono 90. Si sono avute ben 14 gravidanze, di cui 8
conclusesi felicemente con bambini nati sani. Colgo l'occasione per
ringraziare l'équipe di ostetricia e di ginecologia che ha lavorato
in questo senso e il servizio di citogenetica, diretto dalla
dott.ssa Moussanet e dalla sua collaboratrice, che sta svolgendo un
lavoro egregio che ci qualifica in tutto il nord Italia.
Queste coppie sono solo una piccola parte di quelle che
necessitano di un trattamento medico per la sterilità, perché per
la maggior parte dei casi è necessario ricorrere a tecniche di
fecondazione medicalmente assistite più sofisticate, tipo
fecondazione in vitro. Di qui la necessità di un centro di secondo
livello, in grado di fornire questo tipo di prestazioni altamente
specialistiche.
Tutto ciò, Consigliere Beneforti, per evitare l'emigrazione
delle coppie fuori Valle, obiettivo del piano sociosanitario, in
Italia e all'estero con disagi notevoli, elevati costi economici,
la perdita di giornate di lavoro. Ogni ciclo di fecondazione in
vitro in centri privati comporta un costo dai 5 ai 7 milioni.
D'altronde le rare strutture pubbliche fuori Valle hanno liste di
attesa di parecchi mesi e spesso di anni; tale attesa non può
essere sopportata da coppie a volte in età non più giovane e in
situazioni psicologiche difficili. Di qui la necessità di
rivolgersi a strutture pubbliche. Data l'inadeguatezza delle rare
strutture pubbliche di soddisfare le richieste, è ragionevole
prevedere una consistente richiesta da parte di pazienti di altre
regioni.
Nel 1996 la Regione ha rimborsato lire 50.496.490 e nel 1997
lire 37.595.000 per prestazioni fuori Valle. Nel 1998 le richieste
di rimborso sono ancora aumentate, ma non posseggo ancora i dati
ufficiali definitivi. Quando parlo di richieste di rimborso, mi
riferisco solo alle prestazioni rimborsabili nell'ambito delle
prestazioni effettuate fuori dal territorio valdostano in
territorio italiano. Non sono rimborsabili le innumerevoli
prestazioni delle coppie valdostane che si rivolgono in un centro
specializzato di Ginevra e che spendono completamente di tasca
loro. Questi sono i motivi per i quali si ritiene non solo
necessario, ma indispensabile, mettere in piedi un servizio di
questo genere.
Se poi il Consigliere Beneforti continua imperterrito a fare
della dietrologia, io lo lascio fare, perché il Consigliere
Beneforti non conosce due elementi: il primo, che quando si parla
d'importazione e di esportazione di pazienti fra regioni si parla
in termini di mobilità, per cui se un Valdostano va a farsi curare
ad Ivrea, il costo relativo viene addebitato alla Regione Valle
d'Aosta, che si faccia curare in strutture pubbliche o in strutture
private accreditate. Vale il viceversa, per cui se ci fossero dei
cittadini di Ivrea che vengono a farsi fare la fecondazione in
vitro in Valle d'Aosta, è la Regione Valle d'Aosta che incassa.
Ricordo che noi abbiamo una forbice di circa 5 miliardi, perché
esportiamo pazienti per circa 9 miliardi e importiamo per circa 4;
dobbiamo ridurre queste forbice perché la differenza è a carico
delle finanze regionali. Offrendoci sul mercato con prestazioni di
altissimo livello, possiamo ridurre questa forbice.
Questa è cosa ben diversa dall'attività privatistica, e qui il
Consigliere dimentica una seconda cosa, e cioè che il Ministro
Bindi ha emanato una direttiva molto contestata dai medici che
riguarda l'opzione fra la libera professione intramoenia ed
extramoenia, per cui non sarà più possibile fare l'una e l'altra.
Pertanto il ginecologo che ha fornito al Consigliere questi dati,
di cui conosciamo nome, cognome, indirizzo e propensioni politiche,
gli ha dato delle informazioni sbagliate. Allora, cerchiamo di
evitare di andare dietro alle fisime interpersonali tra colleghi di
lavoro, perché qui stiamo parlando di una funzione pubblica, che
farà incassare alla Regione Valle d'Aosta e che darà delle risposte
alle circa 24.000 donne potenziali utenti della Valle d'Aosta. Se
questo è un servizio da non fare, lascio la responsabilità di
quest'affermazione al Consigliere Beneforti.
Noi procederemo, stia tranquillo, non secondo i tempi indicati
perché non è possibile far decollare un servizio di questo genere
per giugno per le motivazioni che ha detto lo stesso Consigliere
Beneforti, perché ci sono degli impegni di spesa che sono già stati
assunti che non permettono in questo momento alla struttura
dell'USL d'intervenire.
A livello strutturale si tratta dei costi indicati dal
Consigliere Beneforti, circa 250 milioni di lavoro, che riguardano
soprattutto attrezzature biomediche, ma non ci sono per ora i
finanziamenti. A livello gestionale i costi sono minimi, circa una
cinquantina di milioni che è il costo di un personale biologo, a
fronte di un incasso presunto in mobilità enorme, e comunque a
fronte di una risposta per le donne valdostane che è ad altissimo
livello. Devo dire che fra le poche telefonate e lettere di elogi
che arrivano all'Assessorato regionale alla sanità molte riguardano
questo tema, perché lascio immaginare al Consigliere Beneforti cosa
prova una coppia, che per anni si è rivolta in Italia e all'estero
pagando decine e decine di milioni, quando al primo tentativo in
Valle d'Aosta ha la gioia di avere un bimbo sano e felice che
s'inserisce in una famiglia che non aspettava altro.
Lascio a lei immaginare se questi sono interventi che devono
essere visti e discussi con dietrologia; lascio a lei, Consigliere
Beneforti, questa considerazione!
Président La parole au Conseiller Beneforti.
Beneforti (PVA-cU) Voi leggete le interpellanze e le mozioni, vi
preparate la risposta ancora prima di venire qui ad ascoltare
l'illustrazione delle mozioni, delle interpellanze e delle
interrogazioni.
Gli uffici vi preparano il testo scritto, lo leggete e
l'impostazione è quella; non si tiene conto delle sfumature di
quando uno parla e illustra. Quando ho parlato di prevenzione per
la prostata, lo sapevo anch'io che non era prevista dal piano
sociosanitario, però ho anche detto che un piano sociosanitario
deve prevedere la prevenzione, la cura e la riabilitazione. È
implicito che ci sia azione di prevenzione. Ma come si può fare un
piano sociosanitario, senza pensare che si debba fare della
prevenzione! Però per questo centro che viene fatto al Beauregard
ho detto che non era previsto dal piano sociosanitario, e che per
questo servizio si spendevano 300 milioni, quando non si fanno
spese per necessità più urgenti. E sono state negate anche nel
reparto di Ostetricia, perché si dice che c'è da pagare i debiti
del 1998 e nel 1999 non si può spendere. Questa è la risposta che è
stata data.
Io non ho messo in discussione il servizio che attualmente viene
fatto al Beauregard, ho detto solo che il risultato positivo era, a
mia conoscenza, dell'8 percento rispetto alla media nazionale del
18 percento. Allora ho chiesto se conveniva fare in Valle un
servizio di questo genere, se poi la partecipazione dei Valdostani
era questa.
L'Assessore ha fatto tutta la cronistoria; io non ho detto che
era un servizio inutile, non sono entrato nel merito del servizio
attuale, ho fatto un discorso per quello futuro, tant'è vero che
oggi mi si dice che l'impegno non è più neanche per giugno, come
previsto, perché le possibilità economiche non ci sono. Ma la mia
interpellanza aveva questo significato. Ho premesso che non volevo
affrontare il tema della fecondazione in questa sede, ma che ponevo
solo il problema per mettere in evidenza che a volte si fanno delle
spese, si dice no da una parte e si dice sì dall'altra per altri
motivi.
Questo è il significato dell'interpellanza, e non cerchiamo di
dire, come ha detto l'Assessore, che ho una certa patologia; io non
ho patologie di sorta, io dico quello che so e lo porto qua, lo
confronto e vado ad approfondire le situazioni.
È chiaro che non sto a sentire il discorso dei medici
classificati come li classifica lei, Assessore; quelli sono i
medici che a lei danno fastidio, mentre a me no, perché prendo il
buono e il cattivo e poi distinguo il buono dal cattivo, ma ascolto
tutti. Lei invece ascolta una parte sola dei medici, quelli che
vengono a trovarla in ufficio e le vengono a porre i problemi;
sappiamo anche chi sono coloro che vengono ascoltati.
I medici io li ascolto tutti, come li ho ascoltati sulla
questione della prostata; ho ascoltato quelli che erano a favore e
quelli che erano contrari, ho preso il buono scartando il cattivo
perché tutte le persone possono dare un contributo. Non si può
distinguere fra buoni e cattivi, come si sta facendo, mettendo i
medici in condizione di andarsene. Fate l'incontro che ha richiesto
l'ANAAO e discutete i problemi che vi pongono queste organizzazioni
sindacali dei medici. Cercate di ascoltarli, e non aspettate 2 anni
prima di fare l'accordo, come è successo per la Pediatria, per la
quale non vi siete mossi fino a quando non si è portato in questa
sede il problema. Non fate altrettanto con l'ANAAO. Cercate di dare
considerazione a tutte le categorie mediche che sono all'interno
dell'Ospedale, non lasciate andare via i migliori! I migliori
bisogna fare in modo di tenerli!
In conclusione, mi fa piacere ciò che l'Assessore ha detto. Sia
chiaro, per quanto riguarda le famiglie vedremo in seguito il
discorso dei costi, quanto costa farlo in Valle e quanto costa
farlo fuori.
Président Il est 13 heures 1, je pense qu'il est opportun de
suspendre nos travaux et de les reprendre à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK