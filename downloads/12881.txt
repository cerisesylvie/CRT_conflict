Consiglio Regionale della Valle d'Aosta - Oggetto del Consiglio n. 3837 del 21 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3837 del 21 ottobre 1992 - Resoconto
OGGETTO N. 3837/IX Richieste per l'istituzione di una Unità
operativa di Sanità Pubblica.
(Interrogazione)
Presidente
Do lettura dell'interrogazione presentata dai
consiglieri Beneforti, Ricco e Chiofalo, iscritta al punto 10
dell'ordine del giorno.
Interrogazione Venuti a conoscenza della lettera del 27
settembre 1992 fatta pervenire dai medici di Sanità Pubblica al
Presidente della Giunta regionale, all'Assessore alla Sanità, ai
rappresentanti e dirigenti dell'USL, alle OO.SS. mediche e non
mediche;
preso atto dei problemi evidenziati ed in particolare la
richiesta che venga istituita nell'ambito del Servizio n° 1
dell'USL la Unità operativa di Sanità Pubblica;
i sottoscritti consiglieri regionali della Democrazia
Cristiana
interrogano
l'Assessore competente per conoscere:
1) se ritiene opportuno accogliere la richiesta d'incontro
avanzata dai medici di Sanità Pubblica;
2) se ritiene opportuno costituire nell'ambito del Servizio n° 1
dell'USL l'Unità operativa di Sanità Pubblica.
Presidente
Ha chiesto la parola l'Assessore alla
sanità ed assistenza sociale, Cout; ne ha facoltà.
Cout (PCI-PDS)
Con riferimento all'interrogazione in
oggetto, vorrei far presente che la problematica sollevata dai
medici della sanità pubblica, con lettera in data 27 settembre
1992, concerne essenzialmente aspetti organizzativi e funzionali
collegati al piano sanitario regionale, approvato con legge n. 66
del 1983.
Poiché già in passato gli stessi medici della sanità pubblica
hanno avanzato analoghe istanze, che ora rinnovano per l'ennesima
volta, sembra abbastanza pretestuosa la presentazione
dell'interrogazione a soli dieci giorni dall'inoltro della
nota.
La problematica può trovare una sua definizione solo nell'ambito
della revisione di parte del piano sanitario regionale, alla cui
stesura gli uffici stanno già lavorando. Tutto questo è più che mai
necessario, anche alla luce delle nuove disposizioni governative
sui tagli, per assicurare servizi funzionanti e salvaguardare i
livelli raggiunti nella sanità e nei servizi sociali in Valle
d'Aosta e per tener conto della risoluzione, approvata
all'unanimità, sul rispetto delle esigenze delle fasce più
deboli.
Alla luce di quanto ho detto, mi sembra comunque di poter
assicurare che la richiesta di un incontro avanzata dai medici
della sanità pubblica sarà accolta, senza però che con ciò si
intendano condivise tutte le tesi o le richieste, sulle quali
invece bisognerà ancora discutere.
Diciamo quindi che da parte nostra c'è una certa attenzione al
problema, anche se ci sembra un po' pretestuoso chiedere, ad appena
dieci giorni dalla presentazione dell'ennesima richiesta, di
risolvere le cose in così breve tempo.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Non accetto che la nostra
interrogazione, presentata non appena siamo venuti a conoscenza
della lettera inviata dai diretti interessati, sia dichiarata
pretestuosa, perché con essa noi chiediamo all'Assessore di dirci
se ritiene opportuno accogliere la richiesta di un incontro
avanzata dai medici della Sanità pubblica e costituire nell'ambito
del Servizio n. 1 dell'USL l'Unità operativa di sanità
pubblica.
Non mi sembra che questa richiesta possa essere definita
pretestuosa, come fa l'Assessore, solo perché è l'ennesima
richiesta avanzata da quei medici...
(...interruzione...)
...Io intendo richiamare l'attenzione dell'Assessore Cout sul
ruolo e sull'importanza che riveste il lavoro svolto nella regione
dai medici di sanità pubblica.
Ritengo che le loro rivendicazioni vadano affrontate ed
esaminate, perché alcune corrispondono anche alle nostre esigenze
di far svolgere un certo ruolo a quei medici nella nostra
regione.
Assessore Cout, se quei medici hanno continuato a chiedere un
particolare riconoscimento del loro ruolo, ciò è perché fino ad
oggi non hanno ottenuto alcuno ascolto.
Per quanto mi riguarda, avevo predisposto un disegno di legge
per la nuova pianta organica dell'USL, che poi non è andato avanti,
ma noi l'abbiamo ripresentato come Gruppo della DC ed io ho avuto
modo di illustrarlo ieri sera in Commissione.
Ebbene, io ho cercato di richiamare la sua attenzione proprio
sulla necessità di costituire, nel Servizio n. 1, l'Unità di sanità
pubblica e l'Unità operativa di antinfortunistica, con particolare
riferimento al settore edilizio.
Infatti, le organizzazioni sindacali hanno sempre rivendicato il
potenziamento dell'Unità operativa in questione e noi abbiamo
sempre risposto che l'avremmo potuta potenziare qualitativamente e
quantitativamente solo in sede di revisione della pianta organica,
perché si trattava di inserire persone qualificate nel Servizio
dell'antinfortunistica.
Lei ha detto di non condividere il nostro disegno di legge, ma
io mi auguro che lei possa andare a spiegare alle organizzazioni
sindacali come intende risolvere il problema con l'USL.
Comunque, tanto in Commissione quanto in questa sede, avremo
ancora modo di tornare sul discorso della pianta organica, perché
il disegno di legge dovrà essere illustrato. Mi auguro comunque che
l'Assessore riceva i medici della sanità pubblica, li ascolti e si
renda conto della necessità di realizzare quella unità
operativa.
Assessore, tenga anche presente la necessità di istituire,
sempre all'interno del Servizio n. 1, l'Unità operativa
antinfortunistica, che i sindacati rivendicano da più di un
anno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK