Consiglio Regionale della Valle d'Aosta - Oggetto del Consiglio n. 713 del 25 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 713 del 25 settembre 2014 - Resoconto
OGGETTO N. 713/XIV - Interpellanza: "Affido dei servizi di
progettazione per la realizzazione del polo universitario di Aosta
ai competenti uffici dell'Amministrazione regionale".
Presidente
- Ha chiesto la parola il Consigliere Fabbri,
ne ha la facoltà.
Fabbri (UVP)
- Grazie Presidente, buongiorno cari
colleghi.
Nell'illustrare l'interpellanza affronterò due temi che sono un
po' all'ordine del giorno, sia a livello regionale che a livello
nazionale. Infatti questa interpellanza si inserisce nel solco di
quanto sta avvenendo a livello nazionale, dove si riconsidera la
tendenza che si è verificata negli ultimi anni alla costituzione
delle società sia
in house
che partecipate, le quali se sono
nate con l'ottima intenzione di potere snellire le incombenze
burocratiche, le incombenze che portavano la lentezza
dell'Amministrazione pubblica, poi mano a mano, purtroppo, come
sappiamo, sono andate ad occupare un po' tutto il tessuto sociale
sia italiano che valdostano, generando poi dei disservizi anziché i
servizi che si erano proposti. Questi motivi che erano sicuramente
condivisibili - l'ho detto - sono poi degenerati e adesso vengono
rimessi in discussione.
Siamo giunti, però, a un punto di svolta in cui è necessario
rivedere ciò che finora è stato fatto ed intervenire là dove è
possibile. Questo ce lo impone anche, come è stato detto più di una
volta, la situazione economica che stiamo vivendo, la situazione di
crisi per cui è necessario, là dove possibile, intervenire per
ottimizzare tutte le risorse possibili e per cercare di aiutare la
nostra economia, con l'impegno che è puntuale e che deve
riconsiderare tutti gli interventi che sono stati fatti tramite
queste partecipate e queste società
in house
. È in
quest'ottica che va la nostra interpellanza: noi chiediamo che le
società di scopo che sono state costituite per seguire le
cosiddette grandi opere, vengono sostituite nelle loro funzioni
dagli uffici regionali. Gli uffici regionali che...
(voce fuori microfono)
...esatto, si rifà a quello che il collega Chatrian diceva
prima.
Sappiamo benissimo i motivi per cui allora furono costituite
queste società
in house.
Leggo, la deliberazione della
Giunta regionale n. 2499 del 2009, riguardante la parte dei servizi
di progettazione per la realizzazione del polo universitario di
Aosta, ma con lo stesso scopo e la stessa finalità è stata
costituita anche la società COUP. Queste società sono state
costituite per il fatto che il personale tecnico dipendente in
possesso delle necessarie qualifiche professionali, risultava
interamente assorbito in altri compiti e che pertanto occorreva
ricorrere a soggetti esterni per potere procedere all'esecuzione
dei suddetti interventi. È vero che questi interventi richiedevano
una rapidità d'azione, proprio per una questione anche di
svolgimento dei programmi europei, ma è vero che dal 2009, da
quando si verificarono queste situazioni ad oggi, il mondo è
cambiato. È cambiato! Probabilmente i nostri uffici - è questo che
io le chiedo - adesso sono in grado di risolvere questi problemi e
di ottimamente mandare avanti questi lavori, realizzando dei
risparmi notevoli.
Qui non è che venga messa in dubbio la professionalità, la
competenza, l'efficacia delle società che sono state costituite per
questo scopo: i loro staff sicuramente hanno rispettato la
tempistica e la complessità della gestione dei programmi. Però
ricordiamo che i costi di queste due strutture ammontano a circa 1
milione 400 mila euro all'anno e che alla fine delle opere che
verranno portate avanti, che hanno dei tempi di attuazione
estremamente lunghi, peseranno notevolmente sui bilanci regionali.
Per fare due cifre, COUP grava sul bilancio regionale per 700 mila
euro, mentre invece la NUV 634 mila euro. È vero che mi si dirà che
in realtà queste cifre non gravano direttamente sul bilancio, in
quanto sono finanziate attraverso la gestione speciale della legge
regionale n. 7 del 2012, però per COUP ciò avviene solo a partire
da quest'anno, mentre per NUV avviene fin dall'inizio della sua
costituzione. Se noi moltiplichiamo le suddette cifre per il numero
di anni in cui queste società saranno attive, la cifra totale sarà
veramente imponente. Il fatto che non gravino direttamente sul
bilancio regionale, non vuol dire che non sia la Regione che poi
deve rimborsare queste cifre, perché chiaramente se vengono
finanziate a debito, questo debito qualcuno dovrà pure pagarlo e
pagarlo con gli interessi.
Io inviterei il nostro Governo di riconsiderare a fondo questo
modo di affrontare i problemi, in modo da andare effettivamente a
eliminare tutte quelle spese che non sono strettamente necessarie
in un momento così difficile per la nostra economia. Grazie.
Presidente -
Ha chiesto la parola l'Assessore Baccega, ne
ha la facoltà.
Baccega (SA
) - Grazie Presidente, buona giornata a
tutti.
Anche se l'oggetto dell'interpellanza è difforme rispetto al
quesito posto, questa interpellanza ci dà l'opportunità comunque di
dare alcune informazioni rispetto alle due società e ai due
progetti, università e nuovo ospedale; quindi la ringrazio per
averla posta.
La società NUV, per effetto della convenzione sottoscritta il 31
marzo 2010 da Regione, Finaosta e NUV, applicando l'accordo di
programma sottoscritto il 30 luglio 2008 tra il Ministero della
difesa, l'Agenzia del demanio, la Regione e il Comune di Aosta, si
occupa della realizzazione degli interventi di adeguamento e
ristrutturazione delle infrastrutture situate nell'eliporto
militare di Pollein, all'interno delle caserme Ramires e Battisti
di Aosta, degli immobili siti in Aosta nell'area denominata Caserma
Testafochi, nonché di tutte le operazioni di commesse: ci sarà la
chiusura di via Lexert, ci sarà il prolungamento di via Giorgio
Elter e sono tutti interventi che farà poi il Comune di Aosta.
Per quanto attiene agli interventi relativi alla
ristrutturazione delle caserme Battisti e Ramires e all'eliporto di
Pollein - l'eliporto è stato inaugurato il 24 luglio - si segnala
che i lavori sono in avanzata fase di esecuzione: è già stato
emesso il dodicesimo stato di avanzamento lavori e il relativo
certificato di pagamento.
L'inizio dei lavori - questo va sottolineato - è stato fatto a
scaglioni, sulla base degli interventi nelle diverse palazzine e
tenendo anche conto della presenza dei militari all'interno degli
edifici, quindi un'operazione anche complessa dal punto di vista
degli interventi. Il 27 agosto 2012 è stata fatta la consegna
parziale per consentire all'impresa di installare il cantiere,
successivamente sono state fatte ulteriori consegne parziali dei
lavori, per arrivare alla consegna definitiva di tutti i lavori
all'impresa, questo in data 13 febbraio 2013. Va detto che la fine
di tutti i lavori è prevista per il mese di luglio 2015, quindi tra
un anno.
Per quanto riguarda il primo lotto dei lavori per la
realizzazione del polo universitario, prevista dall'Asse 2, Centri
di eccellenza del programma FAS della Valle d'Aosta 2007-2013, mi
preme evidenziare che i lavori sono stati aggiudicati in via
definitiva il 18 giugno 2014 e che il servizio di direzione, misure
di contabilità dei lavori, nonché di coordinamento della sicurezza
in fase esecutiva è stato aggiudicato al raggruppamento
Tecnoservice ed è stato presentato un ricorso al TAR. Recentemente
il TAR ha respinto la domanda di sospensione e conseguentemente NUV
potrà procedere con la firma del contratto e la successiva consegna
dei lavori stessi; quindi siamo in una fase avanzata.
La società COUP si occupa della realizzazione del presidio unico
ospedaliero regionale, qualificata come opera di rilevante
interesse regionale, ai sensi della legge regionale n. 17 e della
convenzione stipulata il 3 marzo 2010 tra Regione Autonoma Valle
d'Aosta, Finaosta, azienda USL e COUP. La società di scopo ha
realizzato le prime due fasi del programma pluriennale di
intervento, ovvero l'acquisizione del parcheggio nord di via Roma,
che ha visto i cinquecento posti auto ed il cunicolo di
attraversamento di via Roma. Attualmente sono in fase di
ultimazione i lavori di scavo archeologicamente assistito,
propedeutici all'avvio dei lavori per l'ampliamento ad est, per cui
è stato approvato da COUP in linea tecnica il progetto esecutivo.
L'avvio dei lavori di ampliamento ad est è prevista appunto per
giugno 2015. Anche qui siamo in una fase avanzata.
Entrando poi nel merito dell'argomento, posto dal collega
Fabbri, il quesito vero e proprio, devo evidenziare che riteniamo
che permangono le esigenze che hanno suggerito a suo tempo di
costituire le due società di scopo, appositamente e unicamente
dedicate alla realizzazione dei due corposi interventi,
l'università e l'ospedale. Questa impostazione scelta e sostenuta
ancora oggi dalla Giunta regionale rimane fondata sulla possibilità
di realizzare le opere in argomento in modo più efficiente ed
efficace possibile, tenuto conto che non è ottenibile
internalizzando l'esecuzione dei due interventi che oltre ad essere
già, come ho detto poco fa, in stato di avanzamento lavori,
richiedono un seguito dedicato che non può essere garantito
utilizzando le risorse interne dell'Amministrazione regionale,
anche e soprattutto per le pesanti riduzioni di organico che sono
state sottoposte alle pubbliche amministrazioni dai vari
provvedimento governativi, per effetto della riduzione del
personale e della impossibilità di rimpiazzare coloro che in
qualche modo vanno in pensione.
Infine, direi che le partecipate a livello nazionale hanno avuto
negli ultimi anni tutta una serie di problematiche piuttosto forti
e abbiamo letto più volte sulle testate giornalistiche scempi
piuttosto significativi; credo che le partecipate valdostane non
rientrino in quel contesto e soprattutto le società di scopo stanno
lavorando nella direzione dell'efficacia, dell'economicità e
dell'efficienza. Grazie.
Presidente
- Grazie Assessore. Per la replica ha chiesto
la parola il Consigliere Fabbri, ne ha facoltà.
Fabbri (UVP) -
Ringrazio l'Assessore per la cronistoria
che ha fatto: l'avevo letta anch'io, ma dopo la sua delucidazione
sono rincuorato, perché Lei l'ha fatta così puntualmente; io non
ero riuscito a capire, leggendo queste cose qui quello che Lei mi
ha spiegato adesso, Voglio dire: quelle che mi ha dato Lei sono
risposte che mi sono letto e mi sono fatto anch'io, non mi ha detto
niente di nuovo. Quello che vorrei che Lei mi dicesse e che, anzi,
fossero i suoi dirigenti a dirmi, è che non sono in grado di
seguire questi lavori; io vorrei sentirlo dire da un dirigente,
questo! Mi sembra così strano: abbiamo fiori di dirigenti, abbiamo
degli uffici che sappiamo che purtroppo, proprio per i motivi che
dicevo prima (la crisi economica, eccetera), sono sottoutilizzati;
non vedo come questo fior fiore di professionisti non possano fare
i lavoro.
Come dicevo nella mia introduzione, non voglio assolutamente
entrare nel merito di quello che è stato svolto finora da queste
società di servizi, mi sto semplicemente chiedendo per quale motivo
dobbiamo continuare a spendere 1 milione 400 mila euro all'anno,
quando a nostro avviso gli uffici possono benissimo farlo.
Oltretutto, queste società - io sono andato a spulciarmi un
attimino i bilanci - hanno delle immobilizzazioni materiali che
avrebbero potuto anche fare a meno di avere: acquisire le loro
sedi, quando sappiamo benissimo che Vallée d'Aoste Structure ha
delle disponibilità di sedi che avrebbero potuto benissimo essere
impiegate in questo. Ma non voglio entrare in merito, vorrei che
qui si capisse che siamo con l'acqua alla gola e che tutto
dev'essere risparmiato, tutto dev'essere in qualche modo, non dico
risparmiato, ma ottimizzato. Naturalmente spetta al Governo farlo e
io mi auguro che si applicherà in questo senso. Grazie.
Presidente -
Grazie Consigliere Fabbri. Siamo al punto
37.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK