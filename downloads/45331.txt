Consiglio Regionale della Valle d'Aosta - Oggetto del Consiglio n. 2104 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2104 del 15 dicembre 2022 - Resoconto
OGGETTO N. 2104/XVI - Interpellanza: "Intendimenti in merito
alla promozione di un censimento delle fonti idriche e dei bacini
presenti sul territorio regionale".
Bertin (Presidente) -
Punto n. 42. Per l'illustrazione,
la parola al consigliere Rollandin.
Rollandin (PA) -
Le problematiche che abbiamo
sollevato... e in parte ho ascoltato quello che è stato tuttora
preso in esame... questo credo che sia un aspetto un po' diverso,
perché qui noi cerchiamo di capire per tempo quali sono le
possibilità che si possono regolarmente utilizzare nell'ambito
della nostra regione. Questo è un tema che è molto importante per
le valli laterali, noi sappiamo che, sotto questo profilo, è
abbastanza notorio come siano dei tempi purtroppo molto dilazionati
e lunghi prima di avere delle risposte che permettano di agire
direttamente nell'ambito dei Comuni, soprattutto dei Comuni delle
valli laterali. A questo proposito quindi noi chiediamo di capire
se c'è intenzione magari di provvedere a questa situazione che
porta a lungaggini, quindi difficoltà di interventi, oppure di
poter attivare nel tempo più breve possibile, tenendo conto che,
come abbiamo già avuto modo di dire in precedenza, il discorso
della disponibilità di acqua sta diventando un problema molto,
molto importante, come anche voi sapete.
Presidente -
Ha chiesto la parola l'assessore Sapinet, ne
ha facoltà.
Sapinet (UV) -
Grazie collega Rollandin, le rispondo io
ma la risposta è stata predisposta insieme tra struttura Consorzi
miglioramento fondiario e produzioni vegetali e quello del collega
Marzi, Dipartimento programmazione risorse idriche territorio, un
problema quello dell'acqua che lei giustamente porta in aula, che
vede più Assessorati, compreso anche l'ambiente, al tavolo per
cercare di superare queste criticità. Ragionando sugli ultimi
vent'anni e tenendo conto che si sono verificate alcune annate
agrarie, come quella che abbiamo vissuto particolarmente siccitosa
anche in Valle d'Aosta, annate che hanno prodotto danni ingenti al
comparto agricolo, risulta quanto mai urgente procedere a
un'accurata analisi, anche di tipo economico, un'analisi del
territorio in funzione di scelte programmatiche di ampio respiro.
Non risulta infatti sufficiente avere a disposizione un elenco di
fonti idriche se tale elenco non è accompagnato un po' dagli
obiettivi che vogliamo conseguire, quindi il finanziamento e la
redazione dei progetti occorrenti, l'individuazione degli enti
territoriali per l'esecuzione dei lavori e della successiva
gestione dell'infrastruttura, l'impatto sociale, l'impatto
ambientale dell'infrastruttura da realizzare, la verifica della
compatibilità con il settore idroelettrico, l'analisi di altre
situazioni di incompatibilità, eccetera. Il censimento delle fonti
idriche deve comunque includere tutti gli attuali usi idrici e
dovrà cercare di mettere insieme i vari attori e le varie esigenze:
quella potabile, quella irrigua, quella antincendio, quella
industriale e anche quella di innevamento programmato. È notizia
del 25 novembre 2022 che ANBI (Associazione Nazionale dei Consorzi
per la Gestione e la Tutela del Territorio e Acque Irrigue) ha
chiesto di istituire un Osservatorio permanente sulle risorse
idriche, attorno al quale far sedere tutti i soggetti interessati,
dal momento che manca una regia anche a livello nazionale, regia
necessaria, e lo abbiamo già detto in occasione di altre
iniziative, anche a livello regionale. A tal fine in questo anno si
sono moltiplicati e si susseguono gli incontri, come dicevo, tra
Dipartimenti e Assessorati coinvolti.
Per quanto attiene la nostra Regione, il coordinamento delle
attività e degli studi sulla problematica collegata alla siccità è
demandato con legge regionale all'Osservatorio sul servizio idrico
integrato al cui interno sono già presenti le rappresentanze di
alcune strutture della Regione come l'Arpa e il BIM. Queste due
ultime strutture saranno essenziali, unitamente all'Amministrazione
regionale, l'Arpa Valle d'Aosta, per tutto quello che attiene allo
studio, al monitoraggio e alla pianificazione della risorsa idrica,
anche in riferimento all'uso del suolo, il BIM come principale ente
erogatore e programmatore di servizi in merito all'uso potabile
dell'acqua.
Come ogni altra iniziativa del genere, la difficoltà risiede in
questa prima fase nel dotare l'Osservatorio di un'autonoma
organizzazione finanziaria e di risorse umane per il perseguimento
degli obiettivi enunciati, soprattutto per evitare che non vengano
realizzate delle opere infrastrutturali, che nel giro di solamente
pochi anni risultino inadeguate o non più rispondenti alle reali
aspettative. Viste le ripetute interrogazioni che si sono succedute
in questi mesi sulla crisi idrica, è plausibile che l'interpellanza
in oggetto intenda - e credo che sia questo il fine - tenere alta
l'attenzione sulla disponibilità delle risorse idriche e su come si
possono fronteggiare le conseguenze dei futuri periodi di
siccità.
Questo Consiglio ha recentemente approvato una mozione avente
come impegno: "impegnare il Governo regionale a promuovere una
mappatura della presenza di siti sul territorio regionale
funzionali alla realizzazione di nuovi invasi su aree naturali già
geograficamente predisposti per il potenziale stoccaggio di scorte
d'acqua, da poter utilizzare nei lunghi periodi di siccità, tenuto
conto della distribuzione delle precipitazioni, dei deflussi dei
torrenti e delle necessità idriche dei territori". Realizzare
quindi una mappatura, per andare nella direzione della mozione che
abbiamo approvato, richiede che siano valutate le disponibilità
idriche, quindi andando nella direzione da lei richiesta, non solo
attuali ma anche in previsione della loro evoluzione a seguito dei
cambiamenti climatici oltre che gli utilizzi.
L'attuale interpellanza chiede di definire la disponibilità
idrica. Come Regione, in questi anni stiamo costruendo le banche
dati contenenti questi dati, che al momento presentano un livello
di informazione non ancora ottimale.
Mi sentirei quindi di dire che l'attuazione dell'impegno della
mozione comporterà di fare quanto richiesto in quest'iniziativa,
partendo da un livello di conoscenza già abbastanza consistente.
Nella discussione poi del documento di economia e finanza è stato
approvato un ulteriore ordine del giorno che impegnerà il Governo
della Regione ad avviare un processo di definizione di una
procedura semplificata, dal punto di vista urbanistico e
ambientale, nel caso di realizzazione di piccoli invasi non
rientranti nella normativa regionale in materie di dighe di volume
inferiore a 100 metri cubi da destinare a usi agricoli per
intercettazione delle acque meteoriche e degli esuberi di portata
dei corpi idrici da parte di enti, di consorzi e di privati,
compresa la redazione di linee guida capaci di indirizzare con
immediatezza una corretta progettazione agli effetti tecnici,
ambientali e paesistici, il tutto finalizzato a favorire l'innesco
di dinamiche capaci di contrastare l'inaridimento del suolo, quindi
sono proprio in corso interlocuzioni con i diversi dipartimenti
interessati per dar corso anche a quest'ordine del giorno.
Vorrei in conclusione citare un caso, la notizia è apparsa la
scorsa settimana su alcuni quotidiani, sui giornali locali
piemontesi, che dimostra come sia importante l'analisi e lo studio,
anche in relazione ai cambiamenti in atto, il lago della diga di
Ceresole, con una capacità di 34 milioni di metri cubi, al momento
contiene solamente 4 milioni di metri cubi, quindi dobbiamo essere
certi di dove andiamo a intervenire, che esigenza idrica c'è e che
disponibilità di risorsa c'è e ci sarà da attendere da qui ai
prossimi anni. La ringrazio ancora per l'iniziativa.
Presidente -
Per la replica, ha chiesto la parola il
consigliere Rollandin, ne ha facoltà.
Rollandin (PA) -
Ringrazio l'Assessore e gli altri
Assessori che sono comunque coinvolti, come lei ha detto,
nell'ambito di quello che deve essere il lavoro non secondario, che
vede sicuramente importante avere una planimetria, avere una
possibilità, valle per valle, di capire che cosa succede, tenendo
conto, anche come lei ricordava, di momenti di siccità alternati a
momenti invece di piogge ripetitive che portano a degli scompensi
di governabilità. Credo che, se non ho capito male, si stia facendo
questa ricerca in modo da poter lavorare, sapendo quali sono le
condizioni oggettive in modo da poterle conservare. Credo che ormai
sia piuttosto nota qual è la scelta, qual è la ricerca che si fa
sulla possibilità di utilizzare al meglio le acque. Per arrivare a
una definizione reale e seria, bisogna che ci sia una possibilità
di conoscere al meglio le situazioni valle per valle, perché questo
è importante. È importante, e lo abbiamo sottolineato, anche per
l'utilizzo negli alpeggi, perché ci sono stati degli sbalzi non
indifferenti, in alcune zone non c'era più acqua e non si poteva
utilizzare l'alpeggio perché non c'era più acqua. Questo è già
successo quest'anno e quindi sono situazioni che devono essere
previste in modo da non arrivare all'ultimo minuto con delle
problematiche che conosciamo. Grazie comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK