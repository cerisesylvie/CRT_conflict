Consiglio Regionale della Valle d'Aosta - Oggetto del Consiglio n. 2353 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2353 del 20 aprile 2023 - Resoconto
OGGETTO N. 2353/XVI - Interrogazione: "Attuazione della
mozione sul tema della sensibilizzazione nei confronti della
patologia dell'endometriosi".
Bertin (Presidente) -
Punto n. 31. Risponde l'assessore
Marzi.
Marzi (SA) -
La realizzazione della campagna di
comunicazione da parte dell'azienda USL, finalizzata
all'informazione e alla sensibilizzazione sull'endometriosi, è
pressoché ultimata. Nello specifico, la realizzazione comprenderà
il materiale, nel frattempo predisposto dall'azienda, da
distribuire nelle scuole e alle famiglie e la realizzazione di uno
spazio dedicato sul sito Internet istituzionale dell'azienda USL.
Posizioneremo, inoltre, la panchina di colore giallo, e credo che
lei di questo sarà contento, nell'area esterna alla nuova
Università della Valle d'Aosta, lato Via Monte Vodice, nell'ambito
dell'ultimazione della sistemazione delle aree esterne. Il
collegamento allo spazio dedicato sul sito istituzionale sarà tra
l'altro immediato, attraverso il
QR code
che sarà applicato
sulla panchina, tramite il semplice utilizzo dello
smartphone
. È una collocazione importante in quanto l'area
appena restituita alla città sarà molto frequentata, in particolare
da una fascia generazionale giovane e universitaria, già di per sé
naturalmente propensa a veicolare
on-line
e attraverso i
social
una sensibilizzazione per una maggiore conoscenza
della malattia.
Dal 2015, come tra l'altro ci ha evidenziato il dottor Leo, che
ringraziamo ancora per il passaggio in Commissione il 29 marzo
scorso in occasione della seduta della Commissione competente,
presso il presidio Beauregard è attivo un ambulatorio specialistico
di II° livello dedicato all'endometriosi e al dolore pelvico
cronico, a cui si accede con impegnativa del medico di famiglia e
prenotazione telefonica al CUP. È bene anche ricordare che il
reparto resta sempre pronto a fornire informazioni, anche mediante
una casella di posta elettronica dedicata che è
aosta.endometriosi2@sigo.it
, che fa capo alla società
italiana di ginecologia e ostetricia. Attraverso questi contatti le
donne interessate possono rappresentare i loro dubbi e chiedere
informazioni sia di tipo diagnostico che di tipo terapeutico. La
conoscenza della malattia infatti è sempre il primo passo nel
percorso di cura e una corretta prevenzione e una pronta diagnosi
possono fare la differenza.
In tale consapevolezza l'approccio a questa patologia deve
essere multidisciplinare, come abbiamo avuto modo di rappresentare,
e coinvolgere all'occorrenza anche altre professionalità, dal
chirurgo intestinale, all'urologo, all'ortopedico, allo specialista
in terapia antalgica e allo psicologo.
Credo corretto e non retorico, trattando questo delicato tema,
esprimere un ringraziamento al reparto di ginecologia e ostetricia
del presidio Beauregard di Aosta, per l'importante lavoro che viene
svolto e per l'attenzione che viene dedicata a questa patologia. In
tal senso, un ringraziamento deve andare anche a lei, collega
Manfrin, e al suo gruppo per l'attenzione al tema. È proprio
partendo da questa mozione e dall'attenzione da voi dimostrata che
abbiamo proposto un percorso amministrativo, quello della delibera
per creare dei LEA aggiuntivi a favore dei primi stadi della
patologia, facilitato e veloce, che mantiene sempre al centro
l'interesse politico e la sensibilità per questo tema, come da voi
proposto.
Presidente -
Replica il consigliere Manfrin, ne ha
facoltà.
Manfrin (LEGA VDA) -
Parto dai complimenti del collega
Marzi, che non sono mai gratis, quindi mi chiedo sempre quale sia
l'inganno a monte; parto da questo. A prescindere, la ringrazio
Assessore per la sua risposta. Evidentemente più di un anno fa
avevamo votato proprio quest'iniziativa che mirava a diffondere la
conoscenza della patologia perché, come è stato giustamente detto e
come abbiamo anche ricordato nelle premesse della proposta di legge
che è attualmente in discussione in Commissione, la conoscenza
precoce e la diagnosi precoce della patologia aiuta a prevenire un
disagio e delle conseguenze gravi che purtroppo la patologia
dell'endometriosi portano.  Sappiamo benissimo che purtroppo
c'è un ritardo fra il registrare i disturbi e la loro diagnosi che
assomma a circa dieci anni. In questi dieci anni una donna affetta
da endometriosi affronta delle sofferenze indicibili, modulate a
seconda di quello che è lo stadio a cui l'endometriosi si
caratterizza e spesso non riesce a comprendere qual è l'origine dei
disturbi, e questo porta chiaramente anche a un peggioramento molto
netto della sua qualità di vita.
Con quest'iniziativa avevamo chiesto, a fianco ad alcuni
percorsi amministrativi, anche delle iniziative che potessero in
qualche maniera poterne diffondere la conoscenza. La parte relativa
all'installazione della panchina gialla era una parte fondamentale,
una cosa che è accaduta in più parti d'Italia che personalmente...
Faccio una premessa: io sono particolarmente contrario
all'installazione di panchine di qualsiasi colore, perché le
panchine non risolvono alcunché, quindi la panchina rossa contro la
violenza tendenzialmente non risolve niente; non è che una persona
che vuole usare violenza su un'altra, vede la panchina rossa e
dice: "Adesso mi calmo e non combino nulla", è una panchina
colorata e basta. Il valore invece della panchina gialla con un
QR code
inserito e soprattutto il valore della sua
installazione proprio in una zona frequentata in teoria in maniera
futura dagli universitari, potrà invece incidere positivamente per
diffondere la conoscenza della patologia, con la pagina dedicata
sul sito istituzionale e con la possibilità di inquadrare il QR
code, e avere un'anticipazione, quindi conoscere in anticipo quelli
che sono i sintomi e anche le allerte che questa patologia può
fornire, permettendo un suo riconoscimento precoce e una sua
eventuale diagnosi.
Quindi sicuramente siamo contenti. Però, assessore Marzi, io le
devo confessare una cosa: io sarò felice quando la vedrò
installata, perché al di là del fatto che è passato più di un anno,
il problema è che proprio in questa sede avevamo discusso anche
dell'intitolazione di una zona, proprio dell'università, a una
martire delle foibe che, a un certo punto, non si capisce come mai
è stato preso e assemblato all'interno di un parco che c'era già e
che era già intitolato in generale ai martiri delle foibe. È un po'
come se noi, avendo diverse vie che sono dedicate a delle
personalità che (adesso si avvicina il XXV aprile) hanno combattuto
durante la Seconda Guerra Mondiale, le assommassimo in una via sola
dicendo "Ai caduti del periodo delle guerre" e l'abbiamo chiusa lì;
non è proprio la stessa cosa. Quindi, proprio perché ho già visto a
un certo punto modificarsi i percorsi che invece erano stati
dichiarati qui in Consiglio, io la ringrazio per il suo annuncio.
Mi auguro che questo poi si traduca in realtà e mi auguro che si
possa arrivare quanto prima a questa installazione.
Rispetto alle iniziative per la promozione della conoscenza, lei
ci dice che è pronto il materiale: bene, saremo felici di
vederlo.
Sono particolarmente felice di una cosa, perché ho depositato
quest'iniziativa in maniera temporalmente studiata: la scadenza di
quest'iniziativa mi pare che fosse, scadenza termini, il 24 e il
giorno in cui si celebrava era il 28. Il giorno 28, siccome non
c'era in programma niente, per fortuna a seguito della lettura di
quest'iniziativa, sono arrivate diverse comunicazioni sociali e di
questo siamo felici.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK