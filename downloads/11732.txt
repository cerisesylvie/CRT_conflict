Consiglio Regionale della Valle d'Aosta - Oggetto del Consiglio n. 1254 del 5 aprile 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1254 del 5 aprile 1995 - Resoconto
OGGETTO N. 1254/X Realizzazione e avvio dell'attività dello
stabilimento "Acque minerali Monte Bianco".
(Interpellanze)
Interpellanza Vista la mia precedente interpellanza del 13
ottobre 1994 riguardante lo stabilimento "Acque Minerali Monte
Bianco";
Sentite le risposte dell'Assessore che davano per risolti buona
parte dei problemi che ostavano l'avviamento dello stabilimento in
questione;
Considerato che a tuttora non abbiamo notizie in merito;
il sottoscritto Consigliere regionale
Interpella
l'Assessore competente per sapere quando si prevede l'entrata in
funzione dello stabilimento in questione.
F.to: Chiarello
Interpellanza Visto il protrarsi a tempo indeterminato della
riconversione dell'area ex Morgex-Carbo, acquistata
dall'Amministrazione regionale nella primavera del 1988 per
favorire l'insediamento di una nuova attività avente ad oggetto
l'imbottigliamento e la distribuzione di acque minerali da
tavola;
Esaminati gli articolati rapporti tra la Regione e la Sorgenti
Monte Bianco S.p.A., risultanti dalla convenzione del 14 giugno
1988 e successive modificazioni e tenuto conto, in particolare, di
una clausola che prevede "l'inizio dell'attività produttiva entro
sei mesi dall'ultimazione dello stabilimento (che verrà realizzato
dalla società, limitatamente alle opere di captazione ed adduzione
delle acque provenienti dalle sorgenti di Courmayeur";
Constatato l'affievolimento di un fiducioso ottimismo, malgrado
le reiterate promesse degli amministratori regionali, da parte di
coloro che sono interessati al conseguimento di un'occupazione
presso il medesimo stabilimento;
i sottoscritti Consiglieri regionali
Interpellano
l'Assessore competente per sapere:
1) se è ancora ipotizzabile, dopo tutti questi anni, un termine
realistico di ultimazione dei lavori dello stabilimento e delle
opere di captazione e di adduzione dell'acqua;
2) quali certezze sussistono circa l'attivazione della
produzione dell'acqua minerale "Monte Bianco", presso il costruendo
stabilimento di Morgex.
F.to: Tibaldi - Linty
Presidente
Ha chiesto la parola il Consigliere
Chiarello.
Chiarello (RC)
Vedo che ogni tanto qualcuno mi
copia. Io faccio poche interpellanze e cerco di farle abbastanza
centrate, per cui vuol dire che il problema che affronto è
abbastanza sentito, e non è un problema di parte, ma è un problema
che suscita degli interrogativi in questa regione.
Vorrei quasi dire che è una vergogna questa vicenda delle acque
minerali, durante la campagna elettorale le ho chiamate "acque
elettorali"; probabilmente sono già state messe due o tre "prime
pietre" di questo stabilimento, sono state fatte delle promesse
secondo cui gli ex lavoratori della Morgex-Carbo avrebbero trovato
occupazione in brevissimo tempo. Non più tardi di maggio dell'anno
scorso, qualche esponente politico è andato in biblioteca a Morgex
a promettere che entro un mese sarebbero iniziati i lavori
all'interno di questa fabbrica. Ci sono i giornalisti che possono
confermare questa notizia.
É stata fatta questa affermazione, ben sapendo che c'erano dieci
chilometri di tubazione da posare... non lo so, chi l'ha fatta lo
capirà lui, io non voglio fare polemica. Volevo capire se questa
fabbrica aprirà, se i soldi che in parte sono stati dati da
Finaosta avranno lo scopo per il quale vengono erogati, cioè se
daranno occupazione e faranno sì che un insediamento industriale
funzioni in Alta Valle, proprio in un periodo in cui ci sono
polemiche con i lavoratori di altre fabbriche se devono più o meno
lavorare la domenica, fare turni il sabato, per far sì che
l'occupazione si possa ampliare in questa regione. Ci sono
fabbriche che da due o tre anni sono ferme... lì di occupazione non
si parla!
Vorrei una risposta un po' più precisa di quella che già mi è
stata data, perché è la seconda volta che faccio questa
interpellanza. Vorrei capire cosa c'è che non va: se manca l'acqua,
se l'acqua non è buona o cos'altro.
Presidente
Ha chiesto la parola il Consigliere
Tibaldi.
Tibaldi (LN)
Tranquillizzo subito Chiarello che
non si tratta di copiatura, ma probabilmente della stessa
sensazione su un problema che riguarda tutti.
Mi ricordo che fra gli eventi propagandistici che hanno
caratterizzato la campagna elettorale del 1993 c'è stata anche la
famosa posa della prima pietra, che è avvenuta a Morgex, dove con
grande partecipazione di autorità regionali è stata creata una
sorta di illusione ad un gruppo di lavoratori.
La cerimonia fu accompagnata dalla promessa che l'attività di
produzione e imbottigliamento di acque minerali sarebbe decollata
entro la primavera 1994.
A distanza di un anno dalla scorsa primavera, e ad oltre sette
anni del primo schema di convenzione, che è stato siglato fra la
Regione e la società Sorgenti Monte Bianco - e, guarda caso, anche
qui lo schema di convenzione è stato siglato nella primavera del
1988, in coincidenza di un'altra campagna elettorale, quella delle
regionali - la produzione delle acque minerali sembra ancora molto
lontana.
In tutti questi anni l'amministrazione provinciale si è
prodigata a modificare più volte la convenzione originaria, quella
del 1988 appunto, con una curiosa altalena di battibecchi politici
fra maggioranza ed opposizione. Curiosa, perché le posizioni
politiche sulla questione variavano unicamente - e basta dare una
lettura anche rapida ai resoconti dei dibattiti consiliari - sulla
base dell'appartenenza o meno alla coalizione di governo,
indipendentemente dalla convinzione che si trattasse o meno di un
buon affare, di una buona iniziativa industriale.
In tutti questi anni abbiamo assistito quindi ad un notevole
ritardo dei lavori di riconversione di quest'area Morgex-Carbo e a
questa illusione - speriamo non vana - di uno sbocco occupazionale
per una sessantina di persone.
La semplice lettura della convenzione e delle successive
modificazioni permette di trarre una conclusione, amara, ma
verosimile: esiste o è mai esistita una seria prospettiva per
l'avviamento di questo progetto di produzione e di imbottigliamento
dell'acqua minerale?
É una domanda che mi sembra sostanzialmente legittima, perché vi
sono alcuni interrogativi che sorgono proprio dalla lettura delle
convenzioni e delle modificazioni successive.
Vorrei solo fare alcune riflessioni su alcuni punti di questa
convenzione. La prima, riguarda la costruzione dello stabilimento,
che nel 1988 era a carico totale della Regione, con un impegno
massimo di spesa di 6,5 miliardi; poi dal 1992 viene traslato a
carico della società, la quale deve accollarsi anche le opere di
adduzione e di captazione delle acque provenienti dalle sorgenti.
Sorgenti che, come ricordava Chiarello, si trovano a dieci
chilometri di distanza. La fonte Joula dista infatti
dall'insediamento ben una decina di chilometri. Uno snellimento di
oneri che fa presumere la tardiva conoscenza delle difficoltà e
forse dell'impossibilità di prelevare l'acqua ad una così elevata
distanza.
La seconda considerazione riguarda l'innalzamento del
plafond
di investimento, che è una ulteriore prova
dell'erronea valutazione tecnica che è stata fatta sul prelievo,
sullo sfruttamento idropotabile dell'acqua: dai 13 miliardi del
1988 ai 47 miliardi della convenzione siglata nel 1992, dei quali
ben 35 erogati dalla Finaosta attraverso finanziamenti pubblici.
Già il discorso del rapporto dell'investimento pro-capite
pro-dipendente fa riflettere, perché escludendo l'acquisizione
dell'area della Regione nell'87, escludendo la demolizione del
precedente insediamento industriale, siamo ad un rapporto di 800
milioni a dipendente. Comunque queste sono considerazioni che
possono essere plausibili ed accettabili, se questo insediamento
produttivo fosse stato avviato in tempi ragionevoli.
La terza considerazione riguarda le garanzie che sono state
richieste alla società e l'erogazione del mutuo per acconti:
accorgimenti contrattuali che servono ad evitare la dispersione di
denaro pubblico, ed è vero, ma che, d'altro canto, fanno presumere
l'inaffidabilità e la scarsa liquidità della società - il cui
capitale è controllato da una cooperativa, la Antonelliana di
Torino, che l'Assessore Mafrica conosce molto bene - ma soprattutto
la difficile realizzabilità del progetto.
Tant'è che la Finaosta ha ottemperato prudentemente, almeno
sulla base delle informazioni che abbiamo acquisito, liquidando
solo due
tranches
finanziarie, rispettivamente di 3,4
miliardi e di 872 milioni nell'ottobre del 1993 e nel gennaio 1994,
e rinviando le decisioni alla Giunta regionale per le eventuali
future erogazioni. Da qui un'altra ragione di questa interpellanza:
cosa decide la Giunta a questo punto?
Il braccio finanziario della Regione ha rimesso a voi le
determinazioni sul caso e le responsabilità sull'intera operazione,
come dire: "Se intendete andare avanti, assumetevi voi tutta la
responsabilità!"
Il quarto fattore, assolutamente non di secondaria importanza, è
che non c'è stato nessun interesse da parte di grandi gruppi dediti
alla produzione e alla commercializzazione da parte di acqua da
tavola. La Parmalat ha ceduto da tempo le proprie partecipazioni
alla Cooperativa Antonelliana, socia delle Sorgenti Monte Bianco,
anche perché per essere economica la gestione di un'industria del
settore sembra debba rispettare grosso modo questo parametro: un
addetto per ogni milione di bottiglie prodotte.
É pensabile collocare sul mercato una tale quantità, anche se
l'acqua porta il nome prestigioso di Courmayeur? Forse il patrono
della Parmalat, Callisto Tanzi, aveva fiutato da tempo
l'inopportunità di questa iniziativa.
Ecco quindi le ragioni che ci hanno spinto a proporre questa
interpellanza; le due domande non vogliono essere assolutamente
polemiche ma di chiarezza, non solo per noi, ma soprattutto, a
distanza di sette anni, per i lavoratori in attesa di occupazione,
per gli abitanti di Morgex, per tutta una iniziativa di carattere
imprenditoriale che può avere riflessi di immagine molto positivi
per la Valle d'Aosta.
Due le domande poste: se è ancora ipotizzabile, dopo tutti
questi anni, un termine realistico di ultimazione dei lavori dello
stabilimento e delle opere di captazione e di adduzione dell'acqua;
quali certezze sussistono circa l'attivazione della produzione
dell'acqua minerale "Monte Bianco", presso il costruendo
stabilimento di Morgex.
Qua ho riportato una clausola significativa della convenzione,
che dice che l'inizio dell'attività produttiva deve avvenire entro
sei mesi dall'ultimazione dello stabilimento.
Ripeto, chiediamo chiarezza per sapere dall'Assessore quali sono
le intenzioni serie e concrete di questa Giunta in merito a questo
problema.
Presidente
Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV)
L'iniziativa per la produzione
di acque minerali a Morgex risale al 1988, come è stato ricordato,
e indubbiamente i tempi per la realizzazione di questa iniziativa
sono lunghi.
Non raccolgo polemiche nel senso che le ritengo strumentali,
cerco invece di rispondere ai problemi.
La richiesta presente nelle due interpellanze sostanzialmente è
sulla validità dell'iniziativa e sulla conclusione in tempi brevi
dei lavori e sull'inizio della produzione.
É stato ricordato che nel 1992 si è passati da una convenzione
che prevedeva la costruzione dello stabilimento, le opere di presa
e le condotte a carico della Regione, ad una convenzione che invece
prevede la costruzione di tutte queste opere a carico della
società. In questo senso il termine dei lavori, non essendo lavori
gestiti direttamente dall'Amministrazione regionale, dipende dagli
impegni e dalla capacità di realizzazione da parte della società.
Le date ricordate sull'inizio della produzione e le stesse pose
della prima pietra non sono mai state organizzate dalla Regione, ma
si tratta di manifestazioni e di dichiarazioni fatte dalla società
che poi ha incontrato delle difficoltà. La convenzione prevede che,
a fronte di investimenti dimostrati da parte della società, ci
siano finanziamenti che possano essere dati, se garantiti,
successivamente per stati di avanzamento.
Avevo detto, nell'ottobre scorso, che c'era una
impasse
per i finanziamenti, che la società richiedeva una modifica della
convenzione e che attendevamo delle proposte precise. Queste
proposte sono state fatte al 30 novembre e sono state trasmesse a
Finaosta per una loro valutazione nel mese di dicembre. Tali
richieste sono tuttora all'esame della Finanziaria, che intende
accertare - rispetto alla modifica richiesta di un
leasing
per i macchinari - l'impegno di una primaria società di
leasing
e la garanzia da parte di banche o di
assicurazione.
Dall'ottobre ad oggi credo però che si possa dire che alcuni
passi in avanti sono stati fatti. Il 19 gennaio la società ha
aumentato il capitale da 6 a 10 miliardi; direi che questo elemento
rappresenta una chiara manifestazione di volontà di prosecuzione
della iniziativa.
Sono state completate le opere di captazione delle sorgenti. É
stato emesso in data 10 marzo il decreto di occupazione di urgenza
per le aree che dovranno essere attraversate dalla condotta. Da
parte della società, contrariamente a quanto dichiarato dal
Consigliere Tibaldi, viene riaffermata l'esistenza di contatti
importanti con primarie società del settore, che intenderebbero
entrare nella compagine societaria.
Questi elementi consentono di dire che esistono ancora le
condizioni per una prosecuzione dell'iniziativa.
Un termine realistico ci viene chiesto. É indubbio che l'avere
un'iniziativa industriale in un settore che è sempre in sviluppo,
quale quello delle acque minerali, che sfrutta una risorsa locale
rinnovabile, quale quella dell'acqua minerale, è di interesse per
la Regione ed è di interesse per la società. Occorre però che
l'iniziativa industriale abbia una conclusione in tempi perlomeno
realistici. La dichiarazione della società è che entro l'anno
dovrebbe essere in grado di completare le opere e gli impianti.
Torno a ribadire che alcuni passi in avanti sono stati fatti,
che le verifiche sono in corso; credo che questo elemento del 1995,
come anno entro il quale avere la ripresa più accelerata
dell'iniziativa, sia una data realistica. Se entro l'anno non
avremo questi elementi, sarà opportuno procedere ad una verifica di
tutti gli impegni reciproci.
Quindi ci sono stati rispetto all'
impasse
alcuni passi in
avanti, vengono ribadite da parte della società le possibilità di
ingresso di
partner
importanti, vengono ribadite le
possibilità di completare le opere; l'impegno della Regione è
quello di una verifica seria che viene fatta sui finanziamenti, ma
che viene fatta anche sull'assetto societario e sulla possibilità
di andare avanti.
Presidente
Ha chiesto la parola il Consigliere
Chiarello.
Chiarello (RC)
Qualcosa probabilmente si è
mosso... mi sembra che si sia mosso abbastanza poco da quello che
speravamo.
Il 16 gennaio si registra un aumento di capitale, a fine
dicembre sarebbero stati trasmessi i dati alla Finaosta; se la
Finaosta in tre mesi non ha ancora espresso un parere, vuol dire
che c'è qualcosa che non luccica troppo.
Poi l'Assessore risponde che entro l'anno dovrebbe entrare in
produzione; verso la fine dell'intervento si ricrede e dice che
entro l'anno dobbiamo risolvere qualche problema, altrimenti
dobbiamo andare ad una verifica. Insomma mi sembra di capire che
anche l'Assessore non sa bene cosa dire di questa vicenda.
Come ho accennato all'inizio, vorrei che questo problema fosse
portato in commissione, per sentire le parti in causa, per riuscire
a capire come si comportano le società interessate e fare un
approfondimento reale, per non arrivare a fine anno a dire che
forse ci eravamo sbagliati con i tempi, e che rimandiamo la
verifica alla fine del 1996.
Chiedo pertanto all'Assessore di portare nella commissione
competente questo problema, perché venga discusso.
Presidente
Ha chiesto la parola il Consigliere
Tibaldi.
Tibaldi (LN)
Alla domanda: se l'operazione
industriale ha futuro, mi sembra che non sia stata data risposta. O
perlomeno non possiamo accettare la risposta fornita da Mafrica, in
quanto è una risposta che lascia aperta qualsiasi possibilità di
sbocco di questa iniziativa.
Si dice che entro l'anno la società dovrebbe - e qui il
condizionale viene sottolineato più volte - essere in grado di
completare le opere e gli impianti. Se la società non riesce a
completare le opere e gli impianti, si procederà - si aggiunge -
alla verifica degli impegni. Insomma è come dire: se ci arriviamo
bene, se non ci arriviamo andremo avanti con il solito metodo del
tentennamento, per cui magari ci sarà proposta un'altra modifica di
convenzione e vediamo di tenere accesa questa fiammella della
speranza di persone che sono interessate all'avvio di questa
attività.
Però oggi abbiamo posto una domanda chiara, alla quale non è
stata data risposta: c'è futuro o non c'è futuro in questa
operazione? Non vogliamo che la cosa si faccia o non si faccia per
determinate ragioni, e ancora oggi abbiamo avuto una risposta che è
un po' un
replay
di quella del 1992, dove lo stesso
Assessore Mafrica disse:
"Signori consiglieri, con questa
convenzione si ottengono due risultati importanti: il primo, di
modificare in senso migliorativo una convenzione precedente",
ed abbiamo visto quali sono stati gli effetti migliorativi,
"stipulata fra la Regione e la società Sorgenti Monte Bianco; il
secondo, di dare dopo un periodo di incertezze una soluzione ad una
questione che rimaneva aperta nel campo industriale".
Prontamente il Consigliere Rollandin, che allora sedeva nei
banchi dell'opposizione e che nel 1988 aveva predisposto lo schema
di convenzione, rispose:
"Ces aspects ne correspondent pas au
vrai".
Penso che sia significativa la risposta che ha dato
allora il Consigliere Rollandin.
Per concludere, riguardo alle risposte che sono state fornite
dall'Assessore non so se siano risposte sue esclusive, o siano il
frutto di un accordo all'interno della Giunta, per cercare di
dirimere una questione che ormai si protrae da molto tempo; però
senz'altro non sono risposte significative né positive per chi
ancora attende una soluzione al problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK