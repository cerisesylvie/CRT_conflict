Consiglio Regionale della Valle d'Aosta - Oggetto del Consiglio n. 3380 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3380 del 7 marzo 2024 - Resoconto
OGGETTO N. 3380/XVI - Interpellanza: "Inclusione dei giovani
che ancora risiedono nel nucleo familiare tra i destinatari dei
mutui agevolati a favore della prima abitazione".
Bertin (Presidente) -
Con 28 Consiglieri presenti,
possiamo riprendere l'analisi dell'ordine del giorno. Ripartiamo
dal punto n. 23. Consigliere Restano, a lei la parola.
Restano (GM) -
Parliamo della legge regionale n. 3 del 13
gennaio 2013, "Disposizioni in materia di politiche abitative" e mi
scuso con il Presidente per aver omesso la parola "Abitative"
sull'interpellanza.
Una legge molto importante, che ha portato molto alla
collettività valdostana perché tratta, al capo II, delle
disposizioni per la concessione di mutui agevolati a favore della
prima abitazione.
Tale legge viene regolamentata con una delibera della Giunta
regionale, che attualmente è la 667 del 12 giugno 2023, e ne
definisce le disposizioni applicative.
Su questa delibera, al punto 8, viene precisato cosa s'intende
per nucleo familiare laddove si dice che s'intende costituito da
tutti i soggetti che, alla data di presentazione della domanda di
mutuo, compongono la famiglia anagrafica, come definita
dall'articolo 4 del DPR 30 maggio 89 n. 223.
Il punto 12 ha per oggetto i requisiti soggettivi che devono
possedere i richiedenti del mutuo: in caso di mutuo per l'acquisto
di una singola unità immobiliare, alla data della presentazione
della domanda essere proprietario o comproprietario, anche solo
intestatario di un contratto preliminare, e in possesso di
determinati requisiti; tra questi, al punto 12.2, vi è che il
richiedente e tutti i componenti del nucleo familiare, alla data di
presentazione della domanda, non devono essere proprietari,
usufruttuari o titolari di diritto di abitazione di una o più
abitazioni e non devono aver beneficiato di più di un mutuo prima
casa erogato dalla Regione, a condizione che al momento della
presentazione della domanda siano decorsi almeno cinque anni dalla
stipula del contratto.
Considerato che mediamente, dalla data di votazione della legge
del 2013, degli anni 2000, il concetto di nucleo familiare ha
subìto delle modifiche, vale a dire che i giovani in tutta Europa,
in tutta Italia, ma soprattutto in Valle d'Aosta, tendono a stare
molto di più in famiglia rispetto a quello che si faceva molti anni
fa, viviamo nella situazione dove dei ragazzi già lavoratori
trentenni - o anche con più di 30 anni, in Valle d'Aosta si calcola
che mediamente si rimane in famiglia oltre i 30 anni - vorrebbero
accedere ai benefici di questa norma e attualmente per poter
accedere ai benefici di questa norma, devono risiedere o
appartenere a un nucleo familiare che non è quello di origine,
quindi, qualora vogliano acquistare una prima abitazione, sono
nelle condizioni di dover uscire dal nucleo, affittare un
appartamento, un'abitazione fuori dal nucleo familiare e solo dopo
potranno richiedere - qualora non siano trascorsi cinque anni da un
primo mutuo per cui ha beneficiato nel nucleo familiare - l'accesso
ai benefici di questa norma.
Con quest'interpellanza chiediamo al Presidente della Giunta "Se
quanto abbiamo appena descritto corrisponde alla realtà, quali sono
le motivazioni che fino a oggi hanno indotto la Giunta a non
prevedere, tra i destinatari dei mutui, i giovani che ancora
risiedono nel gruppo familiare e che intendono eventualmente
acquistare una prima casa e se, eventualmente, sia intenzione del
Governo implementare le politiche di accesso ai mutui prima casa ai
giovani che attualmente non possono presentare istanza".
Presidente -
Per la risposta, il Presidente della
Regione, ne ha facoltà.
Testolin (UV) -
Intanto ringrazio il collega Restano per
la questione che ha voluto sottoporre con quest'istanza.
Darò una risposta abbastanza tecnica, come peraltro è tecnica
anche molto la questione, poi farò due considerazioni finali a
margine delle risposte.
"Se quanto illustrato in premessa corrisponde a realtà":
rispetto al primo quesito, si conferma che quanto illustrato in
premessa, ripercorre correttamente i contenuti della deliberazione
n. 677 del 12 giugno del 2023, quindi dello scorso anno, con la
quale la Giunta regionale ha approvato le modifiche alle
disposizioni applicative approvate con DGR 531/2022, quindi
dell'anno precedente, per la concessione di mutui agevolati per
interventi nel settore dell'edilizia residenziale ai sensi della
legge regionale 13 febbraio 2013 n. 3.
Per il secondo quesito, "Quali siano le motivazioni che hanno
indotto la Giunta a non prevedere, tra i destinatari dei mutui,
giovani che ancora risiedono nel nucleo familiare e che intendono
acquistare una prima casa", occorre distinguere i casi di recupero
e nuova costruzione da quelli di acquisto, infatti la deliberazione
di cui trattasi prevede la possibilità che, nei casi di recupero e
nuova costruzione, il figlio convivente con i genitori possa
costruire un nucleo familiare autonomo.
In tal caso i requisiti previsti dalla deliberazione, ed
elencati nelle premesse dell'interpellanza, relativi ai limiti di
reddito per l'accesso alla misura, sono riferiti esclusivamente al
figlio richiedente.
Nel caso di recupero e nuova costruzione pertanto il figlio
richiedente può chiedere di essere considerato nucleo a sé
stante.
Nei casi di acquisto, invece, tale fattispecie non è stata
prevista in quanto il richiedente produce direttamente generalmente
l'atto di acquisto al momento della presentazione della domanda; in
presenza dell'atto di acquisto il giovane può pertanto trasferire
la propria residenza nell'abitazione acquistata e costituire, di
conseguenza, un nucleo familiare a sé stante.
Inoltre, anche nei casi in cui la domanda di mutuo sia corredata
dal solo compromesso di acquisto, vi sono situazioni in cui il
richiedente già risiede nell'abitazione da acquistare proprio sotto
forma di affitto magari, quindi è già risolto il problema.
Nella maggior parte dei casi di domanda presentata con il solo
compromesso di acquisto, in genere il procedimento si conclude
entro 4-5 mesi con l'atto di acquisto e quindi è generalmente
stipulato in un momento precedente rispetto all'atto di mutuo con
Finaosta.
Alla luce di quanto sopra, si è voluta limitare la casistica ai
casi di recupero di nuova costruzione, in cui la residenza
dell'abitazione oggetto di finanziamento non può che avvenire in un
momento successivo alla presentazione della domanda; mentre si è
evitata tale opzione per l'acquisto che prevede l'immediato
spostamento della residenza nell'abitazione acquistata.
Questo tenuto anche conto che il calcolo dell'indicatore Isee,
relativo a un singolo individuo, a partire dal DSU, che è l'Isee
del nucleo familiare, è difficoltosa per la complessità delle
casistiche, dei dati ivi riportati e del fatto che non tutti i
simulatori di Isee presentano lo stesso risultato.
Per quanto riguarda la terza domanda, "Se sia intenzione del
Governo implementare le politiche di accesso ai mutui prima casa ai
giovani", l'intenzione è quella di procedere al monitoraggio delle
richieste d'informazioni che perverranno alle strutture competenti
da parte dei giovani che - non avendo la possibilità di spostare la
propria residenza prima della presentazione della domanda di mutuo
per il solo fatto di risiedere con i genitori - non hanno la
possibilità di accedere al beneficio.
In base a eventuali richieste in tal senso, si valuterà
l'opzione di costituzione di nucleo a sé stante, anche nel caso di
acquisto dell'abitazione.
Al momento gli uffici non evidenziano richieste in tal
senso.
Al netto delle risposte, con cui ho cercato di dare una
motivazione del percorso che è stato attivato - perché la finalità
della norma è sicuramente agevolare l'acquisto di una prima casa e
in questa direzione la politica vuole andare - sono andato a
cercarmi la vecchia delibera per confrontare le differenze che si
riassumono fondamentalmente in difficoltà interpretative e
oggettive che molte volte rendono difficoltosa la determinazione
dell'Isee piuttosto che in altri passaggi che quasi nella totalità
dei casi non si presentano quando l'acquisto è diretto, da parte
del facente parte del nucleo, quindi con lo spostamento contestuale
della residenza.
Effettivamente, come nel fuori onda ci siamo scambiati, lei
segnala delle situazioni che invece non sono state registrate dagli
uffici, perché probabilmente non sono state reiterate o
quant'altro, però effettivamente vanno un po' contro allo spirito
della norma, quindi se c'è la possibilità e la volontà di capire
nel dettaglio quali possono essere le problematiche, c'è la volontà
di risolvere il problema: se quella condizione impedisce a qualcuno
di accedere a un mutuo, troviamo una soluzione per correggere
questa situazione, capiamo se la modifica della libera sia
indispensabile o se ci siano delle situazioni che possono
contemplare un'agilità generale e non dei fraintendimenti, non
degli aggravi amministrativi che possono inficiare la regolarità
delle istruttorie, con la necessità di dare a tutti una risposta
positiva.
Questo è un po' l'impegno che ci assumiamo.
Presidente -
Per la replica, consigliere Restano.
Restano (GM) -
Grazie Presidente, grazie per la puntuale
risposta che, come lei ha detto, è molto tecnica e ad ascoltarla
una sola volta mi risulta un po' difficile seguirla. Ho capito il
senso della risposta, ma soprattutto ho apprezzato la parte finale
e la parte più politica, che esprime la volontà del suo Governo di
andare incontro alle esigenze dei giovani, ed è la parte più
importante.
Spero che gli uffici, come lei ha detto, si attrezzino per
raccogliere i dati, che i giovani si rivolgano agli uffici
esprimendo liberamente le esigenze e poi magari, dopo un periodo di
valutazione, si riuscirà a capire se può andare incontro ai giovani
che, pur risiedendo nel nucleo familiare e avendo una famiglia che
ha usufruito di mutuo nei cinque anni precedenti alla richiesta,
possano trovare un percorso semplice e rapido per ottenere
l'agevolazione prevista dalla norma.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK