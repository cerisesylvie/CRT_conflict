Consiglio Regionale della Valle d'Aosta - Oggetto del Consiglio n. 945 del 14 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 945 del 14 gennaio 2015 - Resoconto
OGGETTO N. 945/XIV - Interpellanza: "Interventi per contenere
l'attacco della "processionaria del pino" sulle foreste di pino
silvestre".
Presidente -
Per l'illustrazione, chiede la parola il
Consigliere Nogara; ne ha facoltà.
Nogara (UVP)
- Merci Président.
Quando 15 giorni fa, come gruppo UVP, abbiamo presentato questa
interpellanza, l'abbiamo fatto non perché ci siamo accorti da un
momento all'altro, di colpo, che c'era questo problema, ma perché
ci siamo accorti dei danni che la processionaria del pino sta
provocando sul territorio della Valle d'Aosta. Come penso tutta
l'aula ci può riconoscere, è dall'inizio di questa legislatura che
mettiamo in guardia, in particolare l'Assessore all'agricoltura e
risorse naturali, sui problemi fitosanitari che stanno interessando
le foreste della Valle d'Aosta.
Devo dire con soddisfazione che nell'ultima settimana, su questo
argomento della processionaria del pino, c'è stato un gran levar di
scudi un po' da tutte le parti, ed è proprio di questa mattina,
quando ho aperto il giornale, che ho trovato questo articolo,
appunto:
"La larva urticante che fa strage di pini"
. Ecco,
da una parte ci fa piacere che escano degli articoli del genere,
con delle testimonianze proprio di persone che hanno capito qual è
l'importanza del problema, però ci sono delle informazioni che io
mi sento in obbligo di dover un po' puntualizzare. Innanzitutto, si
parla di queste...chiamiamole "gatte pelose", così tutti ci
capiscono, si parla solo di queste gatte pelose che sono
estremamente urticanti, ma io vorrei dire qui che il fatto che
siano estremamente urticanti è la cosa meno grave, perché,
soprattutto se i peli di queste gatte pelose vengono respirati,
provocano dei danni veramente importanti alle vie respiratorie. Qui
non voglio fare dell'allarmismo e spero che su questo articolo di
giornale non abbiamo proprio detto queste cose, perché qui c'è il
funzionario del Servizio selvicoltura, credo, Responsabile della
forestazione e sentieristica, il quale dice che è vero che questi
nidi di processionaria devono essere tagliati, ma devono essere
tagliati dai privati e bisogna usare dei guanti...mi fa strano,
perché bisogna conoscere forse anche un po' la legge. Qui c'è una
legge che dice tutto il contrario, perché innanzitutto dice che la
lotta alla processionaria del pino è obbligatoria, è obbligatoria
quando ci sono dei gravi danni alle foreste, ma soprattutto se ci
sono degli eventuali pericoli che ci sono per le persone e per gli
animali. Allora, se si dice su un giornale che basta mettersi i
guanti...dico, bisogna prenderla con le pinze questa cosa, perché
se voi aspirate questi...aprite anche solo un nido...se un bambino
apre un nido rischia di morire! Purtroppo è così, perché bisogna
poi fargli la tracheotomia poiché gli si gonfia il collo...sono
estremamente urticanti, e questo succede anche per gli animali,
perché non lo sanno...i cani vengono, annusano, e diversi cani sono
morti per questo motivo. Io non voglio fare allarmismo, però
occorre dire che bisogna fare molta attenzione! No, no, bisogna
fare molta attenzione.
Poi io mi ero informato - come al solito mi informo - e ho visto
che l'Assessorato ha inviato una circolare al CELVA che, a sua
volta, l'ha inviata ai Comuni. Ecco, su questa circolare
innanzitutto c'è scritto che il popolamento arboreo non è
seriamente minacciato dalla presenza del parassita. Fare
un'affermazione così, in questo periodo, mi sembra un po'...diciamo
di fare del qualunquismo, perché se voi fate un giro...io l'ho
fatto l'altra settimana, per non arrivare impreparato qua me lo
sono fatto, e devo dire che anche per le temperature che ci sono in
questo momento è una cosa folle, effettivamente, ci sono già queste
larve che, tutte in processione, partono e vanno a cercare di
imbozzolarsi sotto terra, sotto 15 centimetri circa di terra, lì
fanno il bozzolo e poi esce la farfalla, cioè loro sentono la
temperatura, pensavano di essere in primavera e incominciano tutte
a partire. È chiaro che in questo momento, soprattutto per gli
animali e per i bambini, sono pericolose, perché se tu vai lì, le
tocchi...glielo dico: se vi viene tutto un eczema si prende anche
qualcosa, un antibiotico, e passa, però bisogna fare molta
attenzione a non respirare e a non andare vicino ai nidi. Questa è
la raccomandazione che bisogna fare!
Poi qui, in questa circolare, leggo delle cose che, secondo
me...non sono state fatte! Allora, si fa una circolare dove si dice
che
"sarà pubblicato entro fine anno, insieme a schede tecniche
riguardanti il ciclo vitale del parassita e i metodi di lotta
attuali sul sito della Regione autonoma Valle d'Aosta tra le pagine
web dell'Assessorato all'agricoltura e risorse naturali"
. Io
sono andato a prendermi tutte le pagine del web, sono andato sulla
pagina principale, sono andato sul fitosanitario, sono
andato...poi, tra l'altro, ho guardato a quando sono aggiornati, me
lo sono segnato dappertutto, ma sono aggiornati tutti, qualcuno è
aggiornato anche al giorno prima, questo è aggiornato al 29/10...ma
di questo problema, che veramente è un problema, non se ne parla da
nessuna parte! Si parla di cartellonistica che è stata messa o che
deve essere messa, e non è stato messo niente! E,
dulcis in
fundo
, c'è un sindaco che dice anche:
"lotta che non compete
all'Ente pubblico, ma ai privati proprietari dei terreni
forestali"
. Non è assolutamente vero! Perché la legge dice
appunto che è il Servizio fitosanitario che deve stabilire se ci
sono effettivamente dei problemi, sia per le foreste, sia per la
salute pubblica, e deve avvisare la Presidenza della Regione che
deve impartire che cosa bisogna fare. Ecco, le ordinanze... Alla
luce di tutto questo, mi viene poi anche da dire che si fanno
queste affermazioni: che per la foresta non ci sono problemi...poi
io mi vado a prendere - perché in fondo sono anche appassionato di
queste cose - il deperimento del pino silvestre sull'arco
alpino...qua adesso manca l'ex Assessore Isabellon che ha firmato
la prefazione, ha firmato tutto, e basta leggere questo libro che è
stato finanziato dall'Amministrazione regionale con la Regione
Piemonte e altre associazioni, dove addirittura si erano
organizzate delle aree di monitoraggio. Qui, in Valle d'Aosta, ci
sono tre aree di monitoraggio e proprio in queste aree di
monitoraggio c'è scritto che l'attacco della processionaria del
pino di per sé non fa morire la pianta, ed è vero, però un attacco
così massiccio di processionaria del pino fa sì che gli scolitidi
attacchino la pianta ammalata, è ammalata perché viene tutta
defogliata.
Adesso ci troviamo in una situazione che viene anche proprio
difficile per le piante, il dover intervenire, perché l'unico
intervento efficace è quello di tagliare i nidi della
processionaria, ben attrezzati, con le maschere e tutto, e
bruciarli. È l'unica cosa che funziona. Io ho sperimentato
personalmente anche di sparare su questi nidi, funziona anche
questo, però devi farlo in un periodo che fa freddo, molto freddo,
perché i nidi si aprono un po', ammazzi le larve con i pallini e i
nidi si aprono, ma è chiaro che, in una situazione del genere,
sembra che scoppi una guerra perché passi tutto il giorno a sparare
sulle piante! Ecco, in questa situazione, come sono le piante
adesso, andare anche lì e tagliare i rami, vi assicuro che non fa
certamente bene per la pianta, perché c'è così tanta processionaria
che puoi effettivamente creare, sì, dei problemi di sopravvivenza
alla pianta! Questo è un problema che da anni noi stiamo portando
avanti.
Qui esco dal tema, ma ve lo ridico per la centesima volta: con
l'
ips typographus
sugli abeti ci troveremo nella stessa
situazione, se non interveniamo! Qui ci troviamo in questa
situazione perché negli anni non si è più fatta la raccolta della
processionaria. Capisco i problemi finanziari, li capisco, ma
siccome la processionaria è un lepidottero che è anche abbastanza
stagionale e poi va anche abbastanza dietro il tempo, può aumentare
o diminuire, quando ci sono degli attacchi del genere bisogna
intervenire, perché altrimenti noi, fra 2, 3, 4 anni...pensate solo
che la processionaria del pino può rimanere nel bozzolo sotto terra
anche 7 anni, perciò noi, tutti gli anni, abbiamo l'uscita di
queste farfalle che vanno a deporre le uova sulle piante, nascono
queste gatte pelose, si fanno il nido, si mangiano tutte le foglie
della pianta e, di solito a fine febbraio o primi di marzo,
scendono e ricominciano da capo. Qua bisogna intervenire
massicciamente, perché purtroppo noi abbiamo le nostre foreste di
pino silvestre nei versanti più pericolosi sotto l'aspetto
idrogeologico, in Valle d'Aosta! Quello che noi spendiamo adesso
per la processionaria non lo dobbiamo poi spendere dopo per fare
delle barriere contro la caduta massi o altre cose! Perché, se
andiamo avanti così, vi assicuro che avremo delle intere foreste di
pino silvestre secche. Grazie.
Presidente
- Grazie. Per la risposta, ha chiesto la
parola l'Assessore Testolin; ne ha facoltà.
Testolin (UV)
- Grazie Presidente.
Rispondo su un argomento tecnico, sul quale abbiamo già avuto
modo di dibattere, con quelle che sono le notizie e le informazioni
- molte sono già fortunatamente all'opinione pubblica - in modo che
sia conosciuto effettivamente il problema, che ha assunto una
gravità importante, e lo vediamo quotidianamente sul nostro
territorio. Mi permetto solo, in premessa, di precisare come il
decreto ministeriale citato nella premessa dell'interpellanza,
quello del 17 ottobre del 1998 sulla lotta obbligatoria contro la
processionaria del pino, sia stato abrogato e sostituito da un più
recente decreto ministeriale del 30 ottobre 2007 (questo solo per
precisione). Il nuovo decreto ministeriale riserva ai Servizi
fitosanitari regionali l'autorità di imporre la lotta obbligatoria
nel caso in cui la presenza dell'insetto minacci seriamente la
produzione e la sopravvivenza del popolamento arboreo, situazione
al momento non ravvisata in Valle d'Aosta. Questo è quello che
emerge dai dati, non è che io devo dire il contrario di quello che
dice lei nella sua premessa, però è giusto anche sottolineare
determinati passaggi che sono frutto comunque di accurati
censimenti svolti sul territorio. Questo dato è stato confermato
dal Corpo forestale che effettua annualmente i previsti monitoraggi
del parassita nei boschi nel territorio regionale e attribuisce
invece all'autorità sanitaria competente per territorio la
possibilità di disporre interventi di profilassi per prevenire
giustamente i rischi che sono stati citati e che sono stati
dibattuti anche all'interno del CELVA, su segnalazioni anche di
responsabili dell'USL che sono stati coinvolti nella
discussione.
Vista l'intensità delle manifestazioni manifestatesi nel 2014, e
trattandosi comunque di un problema complesso che coinvolge più
soggetti, già nello scorso autunno si sono svolti diversi incontri
tra le Strutture dell'Assessorato dell'agricoltura e risorse
naturali, quelle dell'Assessorato della sanità, la Struttura igiene
e sanità pubblica dell'USL, il CELVA, che è già stato citato anche
all'interno dell'interpellanza, con il coinvolgimento in
particolare di alcuni dei comuni più interessati dagli attacchi di
processionaria. Nel corso di tali incontri sono state concordate
con i Comuni iniziative di divulgazione e sensibilizzazione in
merito alla problematica, con la predisposizione di cartellonistica
da esporre eventualmente nei territori maggiormente colpiti -
proprio per dare la giusta informazione sul come atteggiarsi in
caso di contatto con questi insetti e la peluria - e con la
pubblicazione di una pagina web, che è stata dedicata nel sito
regionale, sono state valutate le attività di monitoraggio e gli
interventi da effettuarsi.
Il Corpo forestale della Valle d'Aosta ha effettuato, nel mese
di novembre del 2014, attività di monitoraggio su tutto il
territorio regionale, al fine di valutare la diffusione e
l'intensità dell'attacco della processionaria del pino. Tale
attività di indagine è stata eseguita in tutti i popolamenti
forestali e nei rimboschimenti di pino silvestre e di pino nero di
proprietà pubblica e privata, in collaborazione con i Comuni, e
anche nelle aree verdi in particolare di scuole, asili, parchi e
strutture pubbliche di proprietà delle Amministrazioni. In seguito
all'analisi dei dati raccolti, risulta che la superficie totale
interessata dal lepidottero è oggi pari a 2.800 ettari, pari al 29
percento delle pinete esistenti, in leggero aumento rispetto ai
dati relativi all'anno precedente. Dall'elaborazione di questi dati
emerge che circa 382 ettari, quindi il 14 percento dei territori
infestati sono interessati da una forte diffusione di nidi di
processionaria, 700 ettari circa, pari al 25 percento da un
diffusione media di nidi e 1.700 ettari, vale a dire circa il 61
percento delle zone toccate, da una debole diffusione. Il
monitoraggio ha, inoltre, evidenziato che i comuni maggiormente
interessati dalla forte diffusione dell'insetto sono quelli di
Villeneuve, Saint-Pierre, Sarre, Aosta, Nus e Champdepraz (questo
per identificare le zone più soggette). Come concordato con i
soggetti coinvolti, nel mese di dicembre 2014 la Struttura
forestazione e sentieristica dell'Assessorato ha provveduto alla
raccolta meccanica dei nidi nelle aree tra Morgex e
Saint-Christophe, segnalate come prioritarie dal Corpo forestale
della Valle d'Aosta. Tale raccolta è stata eseguita da terra da
operai forestali, suddivisi in squadre, e in base alle condizioni
operative riguardo ai nidi essenzialmente situati ad altezze tra
sei e otto metri, perché evidentemente da terra non si riesce ad
arrivare in molti casi sino in punta agli alberi. Ne consegue che
non sempre la raccolta dei nidi da terra è completa sulla singola
pianta. Pertanto, in ambito urbano, tale attività è stata integrata
da una raccolta eseguita con cestello telescopico. Complessivamente
con questi interventi sono stati raccolti circa 550 nidi; è stato
fatto un lavoro accurato soprattutto al parco del castello Gamba di
Châtillon, dove ne sono stati raccolti circa 200. L'attività di
raccolta è ripresa pochi giorni fa, con interventi nelle altre zone
segnalate, dando sempre priorità a quelle in ambito urbano.
Contestualmente si interverrà, in funzione anche delle possibilità
di intervenire e degli uomini che ci sono a disposizione, nelle
aree forestali oggetto di segnalazione, procedendo in prossimità
prima di tutto dei centri abitati, lungo i percorsi delle viabilità
principali e minori, lungo i sentieri segnalati e concordando gli
interventi da eseguirsi sia con i Comuni che con il Corpo
forestale.
Nel sottolineare che il decreto di lotta obbligatoria stabilisce
che gli interventi siano effettivamente a carico dei conduttori o
dei proprietari delle piante, così come anche segnalato
nell'articolo, si precisa come siano stati valutati, ma ritenuti
difficilmente attuabili anche altri metodi di lotta, oltre alla
lotta fisico-meccanica, interventi quali, ad esempio: l'uso di
trappole con feromoni, da utilizzarsi nel periodo giugno-luglio,
utili, sì, per il monitoraggio della comparsa degli adulti, ma poco
efficaci nella lotta per la cattura massale e nella lotta per la
confusione sessuale; la lotta microbiologica con l'utilizzo di
prodotti a base di
bacillus thuringiensis
, indicata su aree
estese mediante l'impiego di elicotteri, trattamento che risulta
però essere molto costoso e non risolutivo del problema (i
trattamenti aerei, peraltro, sono inoltre limitati dalle nuove
normative sull'uso sostenibile dei prodotti fitosanitari);
l'intercettazione delle larve durante la discesa dalle piante con
l'impiego di trappole collose applicate al tronco (adatta però solo
su pochi esemplari ed esclusivamente in ambito evidentemente
urbano); l'endoterapia applicabile solo da ditte specializzate
(adatta su pochi esemplari e, anche qua, solo ed esclusivamente in
ambito urbano). È stata poi anche valutata l'eliminazione delle
specie arboree sensibili, in particolare il pino nero, specie
utilizzata - così come già sottolineato - nei rimboschimenti
prevalentemente su proprietà private, che consentirebbe una
limitazione delle infestazioni, ma possibile solo per interventi
progressivi e con effetti a medio-lungo termine, come si era già
anche parlato informalmente rispetto a questa tematica. In
riferimento a quest'ultimo punto sono ipotizzabili possibili
interventi selvicolturali che portino gradualmente alla
sostituzione di questa specie, con essenze di provenienza naturale,
quali il pino silvestre, la roverella e, là dove possibile,
latifoglie.
Come sopra evidenziato, si ribadisce pertanto che nel corso del
2015 si continuerà l'attività di monitoraggio da parte del Corpo
forestale e l'attività di raccolta meccanica dei nidi, che è però
evidentemente vincolata alle disponibilità finanziarie e di uomini
da poter dedicare a questo tipo di intervento. Inoltre - è
interessante sottolinearlo - è in atto un confronto con le
strutture di altre Regioni alpine che manifestano queste stesse
criticità, al fine di condividere esperienze e metodologie di
intervento. A questo proposito c'è...diciamo un'interazione anche
con San Michele all'Adige, dal quale si attendono indicazioni su
quello che anche loro stanno predisponendo rispetto all'argomento.
Saranno inoltre effettuate altre iniziative di sensibilizzazione e
divulgazione relativamente a questa tematica e, a tal proposito,
anticipo che verso la fine della prossima settimana sarà
organizzato un incontro pubblico nel Comune di Sarre, dove potranno
essere spiegate anche nel dettaglio, non solo su alcune righe di
giornale - in cui, comunque, credo che l'intenzione sia sicuramente
che vengano espresse per dare un'informazione più corretta e
attendibile possibile - e dove potranno essere fugati anche
determinati dubbi, oltre a dare le indicazioni, per quanto
possibile, in merito all'atteggiamento da tenersi in caso di
contatto e anche per le attività di pulizia degli alberi.
Presidente
- Grazie Assessore. Per la replica, chiede la
parola il Consigliere Nogara; ne ha facoltà.
Nogara (UVP)
- Merci Président.
Mi sta benissimo, lei mi ha elencato tutte le problematiche che
ci sono sulla processionaria del pino, che cos'è, che cosa non è,
quanto si è discusso, ma le assicuro che fino adesso non è stato
fatto un granché, perché, come le ho detto, magari per non dire
delle stupidaggini, sono andato a cercarmi sul web, che sarebbe
importante...ecco, quando è stata scritta questa lettera (perché è
stata inviata ai Comuni, questa lettera), bisognava immediatamente
mettere sui vari siti quello che è la processionaria, i problemi
che ci sono, questo per avvisare la popolazione sugli eventuali
rischi che si possono avere incontrando questo lepidottero. Come le
dicevo, sono andato sul web della Regione, ma non c'è niente. Lei
prima mi ha detto: "È stato messo sul web della Regione". Non c'è
niente, se non l'hanno messo stamattina, perché ieri ho stampato
tutto quello che c'è; sono andato sul web dei Comuni di
Saint-Pierre, Quart, Villeneuve ed Aymavilles, e non c'è niente
neanche qua! Non lo so, qua c'è solo...per carità, il problema è
forse un po' sull'organizzazione, bisognerebbe magari dare un giro
di vite per farli partire, perché la situazione è grave.
Allora, lei prima mi ha detto che siete in contatto, ma guardate
che...e mi riferisco di nuovo al Consigliere Isabellon che a suo
tempo era Assessore...lei, non so se poi l'ha letto, ma comunque ha
fatto la prefazione di questo libro che ha per titolo: "Il
deperimento del pino silvestre nelle Alpi occidentali". Guardate
che se vi leggete questo libretto qua o se lo si fa leggere, non
c'è bisogno di confrontarsi tanto con tanta gente, eh! C'è tutto
quello che c'è da sapere su questo! È un impegno importante che è
stato preso dalla Regione, c'è la Regione Piemonte, la Regione
Valle d'Aosta, per fare uno studio su questo. C'è già scritto tutto
qua, non è che bisogna andare tanto lontano! E per mia esperienza
personale le dico che è chiaro che è importante fare tutti i metodi
di lotta, bisogna fare tutto quello che possiamo fare. Capisco
anche che bisogna fare quelli per cui si spende di meno, perché è
un periodo che non abbiamo un granché di soldi, ma le ripeto che
questa cosa bisogna farla, perché se non spendiamo i soldi adesso,
li spenderemo fra pochi anni, poiché avremo i versanti a
esposizione sud tutti scoperti. Lei, prima, mi ha detto di fare
degli interventi selvicolturali per sostituire questa specie, ma
questa specie difficilmente si sostituisce in territori come
questo, è già una specie pioniera questa, e dovrebbe aiutare poi il
versante a...in questo momento, tutti questi versanti dove la
processionaria del pino attacca di più sono proprio i versanti più
degradati, proprio per questo motivo, perciò il fatto di
intervenire selvicolturalmente, sì, dove si può, è chiaro, bisogna
cercare di sostituirlo, però non è così facile!
La cosa più importante...e lo dico a voi, perché siete voi che
dovete decidere cosa fare e come fare...è chiaro che bisogna
intervenire principalmente...perché non era mai successo che ci
fosse la
processionaria
nei parchi, a ridosso delle case,
non era mai successo. È normale e fate bene a intervenire proprio
in queste zone prioritariamente, però bisogna intervenire un po'
dappertutto, perché se continuiamo e continuiamo a lasciare così la
situazione, non pensate che si risolva da sola! Lo dico per il
minimo di esperienza che ho: bisogna usare tutto, quindi anche il
fatto di andare con gli operai forestali fin dove arrivano, anche
se la pianta non deve essere tutta pulita da tutto, però si fa già
un gran lavoro togliendo tutti questi nidi fin dove si arriva.
Grazie.
Presidente
- Grazie Consigliere Nogara. Punto 14
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK