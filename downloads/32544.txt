Consiglio Regionale della Valle d'Aosta - Oggetto del Consiglio n. 1229 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1229 del 9 giugno 2010 - Resoconto
OGGETTO N. 1229/XIII - Interrogazione a risposta immediata:
"Iniziative messe in atto per l'accertamento e la repressione dei
fenomeni di evasione fiscale legata all'abusivismo
edilizio".
Interrogazione a risposta immediata
L'Agenzia del territorio avrebbe scoperto in Valle d'Aosta
l'esistenza di 1053 "case fantasma", ossia immobili di varia
dimensione mai denunciati agli uffici del catasto, sparsi sul
territorio regionale e per i quali non sarebbero state pagate
imposte.
Il dato appare allarmante, anche se non tutti i fabbricati in
questione potrebbero risultare effettivamente abusivi.
Ricordando che le funzioni amministrative in materia di
catasto terreni e di catasto edilizio urbano sono esercitate dalla
Regione e dagli enti locali della Valle d'Aosta.
I sottoscritti Consiglieri regionali
Interrogano
gli Assessori competenti per sapere:
1) quali iniziative siano state messe in atto per
l'accertamento e la repressione dei fenomeni di evasione fiscale
legata all'abusivismo edilizio in questione.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole au Conseiller Bertin.
Bertin (ALPE)
- In questi giorni è comparso sui giornali
e abbiamo appreso che l'Agenzia del territorio avrebbe scoperto in
Valle d'Aosta la presenza di più di 1.000 edifici, non denunciati
ufficialmente al catasto. Un dato di per sé piuttosto allarmante
che, se confermato, creerebbe una situazione piuttosto grave, sia
dal punto di vista dell'equità fiscale che dal punto di vista della
legalità. Ricordando le funzioni amministrative in materia di
catasto che sono state trasferite all'Amministrazione regionale nel
2007 e dalla legge regionale del 2008, ci chiedevamo quali
iniziative sono state messe in atto per l'accertamento e la
repressione dei fenomeni di evasione fiscale legati all'abusivismo
da parte dell'Amministrazione regionale. Grazie.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie, Presidente.
Le informazioni riportate dai principali quotidiani nazionali su
ipotetici 1.053 immobili fantasma sono state fornite dall'Agenzia
del territorio che, nell'ambito dell'attività di controllo a fini
fiscali, ha individuato "oggetti" non dichiarati al catasto o mal
accatastati. Da un primo confronto informale con l'Agenzia del
territorio, risulta che non tutte le 1.053 strutture devono essere
necessariamente accatastate; infatti, fra queste ci sono ad esempio
strutture temporanee, strutture da cantiere, ci sono anche immobili
in costruzione che potrebbero rappresentare una quota piuttosto
rilevante delle presunte irregolarità. L'agenzia ha comunque in
corso la verifica puntuale di ogni singola situazione per avviare
le azioni conseguenti.
A seguito quindi di tale prima scrematura sarà quantificata la
quota di oggetti non accatastati da regolarizzare, che a livello
nazionale è stata stimata inferiore al 50 percento, come riporta
anche Il Sole 24Ore del maggio scorso. Su di essi dovrà essere
svolta un'ulteriore verifica per accertare se vi sono abusi
edilizi. Infatti, non tutte le strutture che risulteranno
fiscalmente irregolari corrispondono necessariamente ad abusi
edilizi, come peraltro ha dichiarato il Direttore regionale
dell'Agenzia del territorio, dichiarazione che è riportata su La
Stampa di domenica. Alla fine di tutte tali verifiche resterà
l'ultima categoria, cioè quella che richiederà di intervenire,
ovvero abusi dal punto di vista fiscale che si configurano anche
come abusi urbanistici. Prima di adottare iniziative vanno dunque
fatte queste analisi, proprio per capire la dimensione del
fenomeno. Se il fenomeno riguarderà alcuni fabbricati, le procedure
ordinarie saranno sufficienti per integrare nella legalità tali
situazioni; se, invece, la dimensione sarà diversa si valuteranno
le iniziative da attuare.
I Comuni che hanno competenza di vigilanza in materia
urbanistica conducono regolarmente e da sempre tale attività, sia
nell'ambito del controllo del territorio che del pagamento delle
imposte sugli immobili, quindi facendo dei controlli di tipo
integrato. Inoltre contro l'abusivismo c'è un'attività abbastanza
fitta di controllo sul territorio svolta dal Corpo forestale.
Dall'esperienza delle attività di vigilanza esercitate nel corso di
questi anni ciò che è emerso sono irregolarità piuttosto limitate e
non riferite ad abusi totali, il che evidenzia come l'attività di
controllo svolta sia piuttosto di dettaglio.
Président
- La parole au Conseiller Bertin.
Bertin (ALPE)
- Quello che ci interessava capire erano le
iniziative che l'Amministrazione aveva messo in atto per limitare
questo fenomeno; fra l'altro, se mi conferma che sono il 50
percento, vuol dire quasi 500 immobili non accatastati... spero di
meno, ma sempre comunque qualcosa di inquietante!
Come ho detto ci interessava soprattutto sapere quali erano le
iniziative dell'Amministrazione regionale, tanto più che la stessa
legge regionale prevede che fra le finalità della legge ci sia
quella di promuovere l'equità fiscale. Il primo punto essenziale
per l'equità fiscale è che tutti paghino le tasse dovute, perciò è
importante che l'Amministrazione regionale faccia la sua parte.
Questo era l'aspetto che ci interessava... è un punto al quale non
avete risposto! Coinvolgere i Comuni e il resto evidentemente non
era la domanda. Grazie, comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK