Consiglio Regionale della Valle d'Aosta - Oggetto del Consiglio n. 997 del 9 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 997 del 9 novembre 1994 - Resoconto
OGGETTO N. 997/X - Disegno di legge: "Intervento regionale
per la riconversione delle attività esercitate nell'area
autoportuale di Pollein".
Articolo 1 - (Finalità)
1. Le disposizioni della presente legge sono dirette a sostenere
le attività della Autoporto Valle d'Aosta S.p.A. finalizzate al
conseguimento degli obiettivi di ristrutturazione, riconversione e
rilancio dell'area autoportuale in Comune di Pollein.
2. La Giunta regionale è autorizzata, al fine di cui al comma 1,
a concedere alla Autoporto Valle d'Aosta S.p.A. contributi fino a
complessive lire 11.850 milioni nel triennio 1994-1996, così
ripartite:
a) lire 1.950 milioni per il 1994;
b) lire 4.950 milioni per il 1995;
c) lire 4.950 milioni per il 1996.
3. La Giunta regionale è inoltre autorizzata a rilasciare
garanzia fideiussoria, ai sensi dell'articolo 8, i cui oneri sono
valutati in lire 50 milioni annui, per il triennio 1994-1996.
Articolo 2 - (Attività)
1. La Autoporto Valle d'Aosta S.p.A., nel triennio 1994 - 1996,
deve:
a) dare attuazione agli investimenti previsti nei programmi
comunitari (INTERREG);
b) promuovere la messa a disposizione per affitti, a canoni che
rispettino parametri fissati con deliberazione della Giunta
regionale, delle infrastrutture che saranno realizzate nell'area
autoportuale;
c) svolgere attività promozionali finalizzate ad incrementare lo
sdoganamento di merci extra-comunitarie anche attraverso la
collaborazione delle case di spedizione operanti presso le aree
autoportuali.
Articolo 3 - (Spese finanziabili)
1. La Autoporto Valle d'Aosta S.p.A. può fruire dei contributi
per le seguenti spese:
a) investimenti per la modifica delle infrastrutture, per
l'adeguamento dei piazzali e la riduzione degli spazi doganali e
per la predisposizione di quanto occorrente per il raccordo con
l'autostrada, l'inserimento e l'adeguamento delle infrastrutture e
dei servizi autoportuali, nonché le eventuali spese di manutenzione
straordinaria;
b) investimenti per la realizzazione delle strutture produttive
da insediare nell'area;
c) spese per il funzionamento delle strutture e per attività
promozionali.
Articolo 4 - (Piano operativo annuale e bilancio preventivo)
1. L'Assessore regionale al bilancio e alle finanze, previa
istruttoria della Direzione generale delle finanze, propone alla
Giunta regionale, entro sessanta giorni dai termini indicati dal
comma 2, l'approvazione del piano operativo annuale delle attività
e del relativo bilancio preventivo predisposti dalla Autoporto
Valle d'Aosta S.p.A.
2. La Autoporto Valle d'Aosta S.p.A., entro trenta giorni
dall'entrata in vigore della presente legge, predispone il piano
operativo delle attività ed il bilancio preventivo per l'anno 1994;
per gli anni 1995 e 1996 tali documenti devono essere presentati
entro il 30 novembre dell'anno precedente.
Articolo 5 - (Entità del contributo)
1. Per le attività previste all'articolo 3, comma 1, lett. a) e
b), il contributo è pari all'intera spesa ammissibile, ovvero alla
quota delle spese di investimento a carico della Autoporto Valle
d'Aosta S.p.A.
2. Per le attività previste all'articolo 3, comma 1, lett. c),
il contributo è pari all'intera spesa ammissibile per la copertura
del disavanzo di gestione della Autoporto Valle d'Aosta S.p.A. per
il periodo 1994-1996, al netto degli ammortamenti degli
investimenti finanziati con la presente legge.
3. La quota di contributo di cui al comma 2 non può superare
l'importo del disavanzo risultante dal bilancio preventivo.
Articolo 6 - (Modalità)
1. Il contributo previsto all'articolo 5, comma 1, viene
liquidato su presentazione di fatture regolarmente quietanzate.
2. Il contributo previsto all'articolo 5, comma 2, viene
liquidato come segue:
a) anticipo del quaranta per cento del disavanzo annuale
previsto per ciascuno degli esercizi finanziari 1994, 1995 e 1996
entro sessanta giorni dall'approvazione, da parte della Giunta
regionale, del piano operativo delle attività e del bilancio
preventivo presentati dalla società;
b) ulteriore quaranta per cento del disavanzo annuale come
previsto alla lett. a) quando risulta superato il cinquanta per
cento del disavanzo programmato per l'esercizio;
c) saldo per un ammontare comunque non superiore ai limiti
fissati dall'articolo 5, comma 3, e calcolato sull'effettivo
disavanzo risultante dal bilancio di esercizio regolarmente
approvato secondo la normativa vigente;
d) qualora il disavanzo effettivo risulti inferiore a quanto già
liquidato ai sensi delle lett. a) e b), il maggior contributo viene
decurtato dai contributi erogati nell'esercizio successivo, per i
primi due anni, o restituito, se tale ipotesi si verifica per i
contributi erogati nel corso del 1996.
Articolo 7 - (Procedure)
1. La Finaosta S.p.A. provvede, su incarico della Giunta
regionale, all'erogazione del contributo secondo le modalità
previste all'articolo 6.
2. La Finaosta S.p.A. è incaricata a provvedere al controllo
tecnico, amministrativo e finanziario dell'attuazione del piano
operativo annuale da parte della Autoporto Valle d'Aosta S.p.A.
3. La Finaosta S.p.A. è tenuta ad inviare all'Assessorato
regionale del bilancio e delle finanze, con periodicità semestrale,
una relazione sull'erogazione dei contributi e sullo stato di
attuazione del programma di ristrutturazione e riconversione.
Articolo 8 - (Garanzia fideiussoria)
1. La Giunta regionale, in considerazione della necessità della
Autoporto Valle d'Aosta S.p.A. di reperire capitali sul mercato
finanziario per coprire la parte di investimenti non finanziata con
risorse provenienti dalla Comunità europea o dallo Stato italiano,
è autorizzata a concedere la garanzia fideiussoria della Regione,
nell'interesse della Autoporto Valle d'Aosta S.p.A. fino alla
concorrenza massima di lire 15.000 milioni, nel triennio, a
garanzia di finanziamenti da contrarre dalla predetta società con
uno o più istituti di credito o ricorrendo all'emissione di titoli
obbligazionari.
2. La garanzia fideiussoria comprende anche gli interessi, le
spese, le imposte e gli altri accessori.
Articolo 9 - (Norma finanziaria)
1. L'onere derivante dalla presente legge, ammontante a lire
12.000 milioni per il triennio 1994-1996, di cui lire 2.000 milioni
nel 1994, grava per lire 1.950 milioni sul capitolo 35620 (Spese
per la costituzione del fondo di dotazione della Finaosta S.p.A.
per gli interventi della gestione speciale) e per lire 50 milioni
sul capitolo 69500 (Oneri derivanti dalle garanzie prestate dalla
Regione in dipendenza di disposizioni legislative) del bilancio di
previsione della Regione e sui corrispondenti capitoli dei futuri
bilanci; le quote a carico dei futuri esercizi sono ripartite
indicativamente nel seguente modo:
a) anno 1995: lire 5.000 milioni;
b) anno 1996: lire 5.000 milioni.
2. Alla copertura dell'onere si provvede:
a) per il 1994 mediante utilizzo, per lire 2.000 milioni, dello
stanziamento iscritto al cap. 69020 del bilancio di previsione
della Regione per l'anno 1994 a valere sull'apposito accantonamento
previsto all'allegato n. 8 al bilancio stesso (Iniziative per la
ristrutturazione e la riconversione dell'area Autoporto di Pollein
- B.2.2.2.);
b) per il 1995 e il 1996 mediante utilizzo, per lire 10.000
milioni delle risorse iscritte al capitolo 69020 del bilancio
pluriennale 1994-1996 a valere sull'apposito accantonamento
previsto all'allegato n. 1 al bilancio stesso (Iniziative per la
ristrutturazione e la riconversione dell'area Autoporto di Pollein
- B.2.2.2.).
3. A decorrere dal 1995 le quote potranno essere rideterminate
con la legge di bilancio ai sensi dell'articolo 17 della legge
regionale 27 dicembre 1989, n. 90 (Norme in materia di bilancio e
di contabilità generale della Regione autonoma Valle d'Aosta).
4. Gli oneri a carico degli esercizi 1997 e seguenti a copertura
della garanzia fideiussoria concessa a norma dell'articolo 8 sono
iscritti con legge di bilancio.
Articolo 10 - (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni, sia in termini
di competenza sia di cassa:
a) in diminuzione:
cap. 69020 "Fondo globale per spese di investimento"
lire 2.000.000.000;
b) aumento:
cap. 35620 "Spese per la costituzione del fondo di dotazione
della Finaosta S.p.A. per gli interventi della gestione
speciale"
lire 1.950.000.000;
cap. 69500 "Oneri derivanti dalle garanzie prestate dalla
Regione in dipendenza di disposizioni legislative"
lire 50.000 000.
Articolo 11 - (Abrogazione di norme)
1. La legge regionale 28 novembre 1985, n. 73 (Interventi
finanziari atti a favorire il traffico commerciale diretto
all'Autoporto di Pollein) e la legge regionale 23 maggio 1990, n.
32 (Modificazione alla legge regionale 28 novembre 1985, n. 73,
concernente interventi finanziari atti a favorire il traffico
commerciale all'Autoporto di Pollein) sono abrogate.
Articolo 12 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Diamo per acquisita la relazione
visto che era agli atti. Ha chiesto la parola il Consigliere
Bich.
Bich (APA) -
Illustri colleghi, il Consiglio
regionale è chiamato a dare il suo voto a un disegno di legge
recante una forte valenza politica come programma
di
Governo, trattandosi della trasformazione e della ristrutturazione
dell'area autoportuale di Pollein. Ciò avviene in seguito
all'entrata in funzione del libero mercato europeo, e quindi al
conseguente superamento delle attività svolte nell'ambito
dell'Autoporto in connessione con le operazioni doganali
determinate dal traffico delle merci per l'area comunitaria. Si
evidenziano quattro importanti motivi affinché l'Amministrazione
metta a disposizione i mezzi per operare. Gli obiettivi si possono
riassumere come qui di seguito riportati:
1°) ripristinare ed eventualmente aumentare i livelli
occupazionali esistenti prima del 1992;
2°) incrementare i transiti di merci provenienti da Paesi extra
CEE anche mediante lo stoccaggio di prodotti al fine di
massimizzare le entrate regionali per l'IVA;
3°) riqualificare l'area sotto il profilo commerciale
permettendo la localizzazione di una struttura commerciale in un
ambito strategico, quale l'intersezione dell'autostrada
Torino-Aosta-Monte Bianco, Aosta-Tunnel del Gran San Bernardo;
4°) ed ultimo: sistemazione paesaggistica e riqualificazione
ambientale dell'intera area areoporto-autoporto, attualmente assai
degenerata sotto l'aspetto estetico.
Il disegno di legge n. 61 si propone quindi di raggiungere i
suesposti obiettivi ben sapendo che una parte del percorso è già
stata effettuata; non va dimenticato in tal senso che la Regione ha
già acquisito l'intero controllo dell'Autoporto Valle d'Aosta
S.p.A., ha acquistato la disponibilità di un'area per un totale di
180 mila metri quadrati, ha commissionato ad uno studio tecnico
specializzato nella materia un piano di ristrutturazione e di
riconversione, ha chiesto un finanziamento CEE per l'attuazione di
tali programmi.
Con la presente legge la Giunta regionale è autorizzata dal
Consiglio a concedere all'Autoporto Valle d'Aosta S.p.A. un
contributo fino a complessive lire 11 miliardi e 850 milioni nel
triennio 1994-1996 ed inoltre la Giunta è autorizzata a rilasciare
garanzie fideiussorie i cui oneri sono valutati in lire 50 milioni
annui nell'interesse della società per finanziamenti che
quest'ultima andrà a contrarre con gli Istituti di credito o con
emissioni di titoli obbligazionari.
La reale pubblicazione delle strutture viene evidenziata dal
progetto urbanistico redatto dall'Architetto Bertola e dalla
Bonsard Consulta per la strategia economica dell'Ingegnere Ettore
Borezzi e dell'Ingegnere Giulio Vallacqua per la concertazione fra
infrastrutture tecniche e strategie economiche. Il tutto è
emanazione di una pubblicazione oramai famosa nella regione
concernente la riqualificazione finanziaria di questi
interventi.
Il progetto urbanistico viene inquadrato un po' pomposamente
come "La città del traffico" o come "La porta della città e della
regione", definizioni oramai consuete nelle redazioni degli studi
specializzati e riconsidera la cosiddetta "F8", un tempo indicata
come polo di riequilibrio numero uno nel vecchio piano regolatore
della città di Aosta, elaborato sempre dall'Architetto Bertola
negli anni 1974, 1975, 1976. La stessa F8, oggi sempre
enfaticamente chiamata "Porta Sud di Aosta", destina 100 mila metri
quadrati alla costruzione di un grande parcheggio e di grandi
strutture dedicate al commercio (vedi CIDAC), al turismo (vedi
telecabina per Pila), al terziario, con la localizzazione di
servizi e zone produttive. Oltre alla cosiddetta F8 il progetto
urbanistico ripropone l'area Cogne adiacente alla F8 come un
possibile polo urbano territoriale di ricucitura con tutta la
funzione produttiva ed industriale della città di Aosta; infine, il
progetto urbanistico identifica Pollein come collettore delle due
predette aree, F8 di Aosta e Cogne di Aosta, e cioè come "sede
maestra", così dice lo studio, dello scambio e delle attività
legate allo scambio fra la città, la regione e la realtà
esterna.
Come si potrà facilmente desumere, e come potrà fare una persona
sprovveduta che non conosce nel particolare il piano, il progetto
della città del traffico è molto ambizioso e costoso dal momento
che vengono trattati 180 mila metri quadrati di terreno, 50 mila
metri quadrati di superficie coperta tra contenitori, uffici e
servizi dislocati nel cosiddetto "serpentone" che è una grossa
struttura modulare dove, con strutture sempre modulari, è possibile
allocare attività di scambio tra il sistema di trasporto interno al
nodo autostradale col territorio esterno e concretizza il
superamento delle barriere doganali e l'immissione di beni e
servizi a favore del traffico turistico e autostradale. Il costo
approssimativo delle strutture è superiore ai 100 miliardi per la
costruzione dell'intero sistema, ad esclusione di alcuni servizi e
della costruenda viabilità e cioè dello svincolo autostradale già
in avanzato stato di attuazione.
Per la strategia economica vengono evidenziati alcuni fattori
turistici che dovrebbero fare aggio sulla scelta e renderla così
strategica:
1) la convergenza dei traffici su ruota nelle direttrici
internazionali;
2) la necessità di creare posti di lavoro venuti a mancare a
seguito dell'abolizione delle frontiere oltreché della crisi
industriale.
La finalità del progetto comprende un elenco di attività
economiche realizzabili nell'area autoportuale e il dimensionamento
di tali attività è basato sulla domanda conseguente i flussi
autostradali della Regione Valle d'Aosta nel corso di 4 anni.
L'elenco delle attività allocate è: area del commercio al dettaglio
e ipermercato, 50 miliardi di fatturato previsti, 135 addetti;
Briko Center: 5 miliardi all'anno di fatturato, 20 addetti; Sport
Center: 3 miliardi all'anno di fatturato, 12 addetti; Centro del
Mobile: 10 miliardi all'anno di fatturato, 20 addetti; Centro
dell'elettrodomestico: 8 miliardi all'anno di fatturato, 14
addetti; Centro dell'auto: 5 miliardi all'anno di fatturato, 12
addetti; rifornimento e
snack-bar
: 12 miliardi all'anno di
fatturato, 10 addetti, il tutto per un totale di 93 miliardi
all'anno di fatturato e 223 addetti previsti.
Area merci e sdoganamento per merci extra CEE: 11 miliardi
all'anno e 8 addetti; concentrazione materiale est europeo Aitec: 1
miliardo all'anno, 10 addetti; stoccaggio e ricambi: 12 miliardi
all'anno, 30 addetti per un totale di 24 miliardi all'anno e 48
addetti. Questo sempre nel cosiddetto "serpentone".
Nell'area comunicazione sono previsti un albergo a tre stelle,
attività pubbliche e parapubbliche. Per ogni attività vengono
evidentemente definiti l'utilità delle aree, gli impianti e la
tipologia del servizio e le varie strutture. A supporto dell'intero
progetto si ritiene che la sezione del traffico sarà percorsa nelle
tre direttrici da un totale di 5 milioni 427 mila e 415 veicoli di
cui 4 milioni 22 mila e 333 come traffico turistico e 1 milione 273
mila 745 come traffico commerciale.
Come si vede dunque, colleghi consiglieri, il disegno di legge
n. 61 è l'anello forte di una catena che non solo trasformerà
un'importante area urbanistica, ma cambierà completamente il
baricentro dei traffici commerciali effettuati nella Regione.
É giusto che la Regione sfrutti nel modo migliore le
potenzialità che si presentano e certamente il progetto della città
dei traffici è una proposta che va in questa direzione.
Vanno riscontrate però alcune contraddizioni di fondo che in
qualche modo è bene che siano valutate dal Consiglio. Nel delicato
momento in cui si sceglie di dare attuazione al progetto di
ristrutturazione si evidenziano le seguenti contraddizioni:
1°) l'ineludibile concorrenzialità che si crea tra il progetto
Autoporto e l'avvio della "Porta Sud" di Aosta, sono due aree
destinate allo scambio e al commercio, due destinazioni
urbanistiche in conflitto che sovradimensionano largamente il
fabbisogno di aree attrezzate per il settore merceologico e dei
servizi;
2°) come risponderà il delicato sistema distributivo valdostano,
già esausto per la massiccia presenza di una grande distribuzione
oramai non più remunerativa sia nella zona di Saint-Christophe e
Quart, sia nell'area urbana di Aosta con la sovrapposizione di
ulteriori 50 mila metri quadrati prevalentemente destinati al
settore commerciale e al dettaglio? Questo è un punto di domanda
che evidentemente prevedeva una risposta. Quanti posti di lavoro
tagliamo nel settore già esistente della distribuzione per fare
spazio al nuovo, enorme Shopping Center in costruzione alle porte
di Aosta?
In ultimo: come sarà possibile fare entrare nei piani
commerciali regionali l'immissione di ulteriori 20 0 30 mila metri
quadrati nella grande distribuzione e nelle altre tabelle
merceologiche oramai ridotte ad una pletora di punti commerciali
aziendalmente obsoleti e improduttivi?
Egregi consiglieri, è questo dunque uno dei dilemmi che dovrà
affrontare la Regione non domani, ma oggi, e cioè se riformulare i
piani commerciali esistenti per razionalizzare ed economicizzare e
quindi diminuire le aree di competenza attualmente utilizzate o se
viceversa si intende liberalizzare ma scatenare una
concorrenzialità fra alcune grandi aziende nel settore distributivo
ed un nucleo di piccoli e medi esercizi destinati al sicuro
insuccesso economico. Al Consiglio l'ardua sentenza.
Questa relazione è stata scritta nel luglio di quest'anno ed
era, come si vede, una relazione problematica. Dopo successive
valutazioni operate dalla Commissione in merito a questo argomento
sono stati rilevati alcuni aspetti e secondo un ordine del giorno,
che sarà presentato dal Presidente della Commissione e concordato
anche con la Giunta regionale, la Commissione rileggerà per intero
il progetto cercando di far venir meno quelle contraddizioni che in
qualche modo sono state esaminate ed evidenziate dalla relazione
stessa.
Presidente -
Ringrazio il Consigliere
relatore...
Bich (APA) -
Sono veramente spiacente di non aver
fatto scorrere il sangue, il che sarebbe stato molto più ameno per
la tribuna stampa che, quando gli interventi sono pacati,
rumoreggia.
Presidente -
Ringrazio per la precisazione e per
la relazione che il Consigliere relatore ha appena fatto. É aperta
la discussione generale. La parola al Consigliere Piccolo.
Piccolo (ADP-PRI-Ind)
-
Ringrazio il
collega Bich per la relazione e per le precisazioni fatte in
quanto, in effetti, la relazione risale a qualche mese fa, prima
che la commissione discutesse in modo incisivo le problematiche che
erano sorte. Volevo fare alcune premesse nella mia qualità sia di
componente che di Presidente della IV Commissione, prima di
proporre l'ordine del giorno che vi è stato consegnato e che fra
l'altro è stato emendato nella lettera d) rispetto al
precedente.
La proposta al Consiglio di un ordine del giorno integrativo al
disegno di legge 61: "Intervento regionale per la riconversione
delle attività esercitate nell'area autoportuale di Pollein" è il
frutto di una serie di riunioni effettuate dalla IV Commissione
alle quali hanno partecipato, perché invitati, i Sindaci di Aosta,
Pollein, Brissogne, il Presidente dell'Associazione commercianti,
la direzione autoportuale, i professionisti e i tecnici incaricati
del progetto di riconversione. Dagli incontri avuti la Commissione
ha rilevato l'urgente necessità della ristrutturazione Autoporto
per riqualificare e modernizzare l'intera area autoportuale,
valorizzando il più possibile l'ubicazione della stessa, posta
infatti all'incrocio di principali vie di traffico internazionali e
che comunque si tengano in dovuta considerazione le richieste e le
perplessità avanzate dai rappresentanti dei comuni e delle
categorie locali interessate. Tengo a precisare ai colleghi
consiglieri che la Commissione ha lavorato in modo collegiale, al
fine di poter esprimere un parere più rispondente ai problemi sorti
ed evidenziati durante le audizioni della Commissione.
Non sono riuscito a raggiungere l'obiettivo da me sperato, e
cioè un ordine del giorno integrativo al disegno di legge che vi
proponiamo, sottoscritto da tutti i Commissari; infatti il
documento proposto è stato sottoscritto solo dai Commissari
rappresentanti dalla maggioranza consiliare. Mi auguro comunque che
possa essere apprezzato anche dagli altri componenti la
Commissione stessa e dai colleghi consiglieri perché
crediamo, con questo documento, di aver cercato di chiarire alcuni
aspetti della legge n. 61 che è frutto di una decisione - e qui va
precisato - già assunta dal precedente Consiglio regionale nella
primavera del 1993, che prevedeva una miriade di insediamenti e di
attività commerciali che l'ordine del giorno si propone di
ridimensionare.
Preciso inoltre che l'ordine del giorno, come ha già detto Bich,
è stato condiviso dalla Giunta regionale, e concludo dicendo che
quanto sopra detto è per sottolineare che il lavoro svolto è stato
collegiale e costruttivo per gli interessi della Valle d'Aosta. Se
ci sono state delle posizioni diversificate nella fase di analisi,
non avevano nulla di strumentale, come a volte è emerso
erroneamente all'esterno, bensì sono state il segno concreto di un
esame serio e collaborativo che si è concluso positivamente su un
argomento di grande rilievo per lo sviluppo futuro della Valle
d'Aosta.
Vengo dunque alla proposta dell'ordine del giorno.
"I sottoscritti Consiglieri regionali Piccolo, Bich,
Mostacchi, Voyat, componenti la Commissione consiliare permanente e
il Consigliere Ferraris in sostituzione del Consigliere Chenuil,
presentano, ai sensi dell'articolo 64 del Regolamento interno, il
seguente ordine del giorno:
Il Consiglio regionale della Valle d'Aosta
Vista la deliberazione del Consiglio regionale n. 4463 del 13
aprile 1993 con la quale, tra l'altro, si approvano gli elaborati
fondamentali del Piano di riconversione dell'Autoporto di
Pollein;
Visto il disegno di legge n. 61 concernente "Intervento
regionale per la riconversione delle attività esercitate nell'area
autoportuale di Pollein" presentato dalla Giunta regionale il 28
aprile 1994;
Ribadito che gli interventi regionali per la riconversione
dell'area autoportuale di Pollein debbano rispettare le indicazioni
programmatiche vigenti in materia di urbanistica commerciale per la
grande distribuzione (deliberazione del Consiglio regionale n. 4113
del 14 gennaio 1993), e che quindi nell'attuale fase implementativa
vanno individuate all'interno di detta area altre attività
produttive in sostituzione di quelle commerciali previste;
Tenuto altresì conto della necessità che il Piano di
riconversione e ristrutturazione del l'Autoporto di Pollein, alla
luce delle specificazioni di cui al punto precedente, mantenga un
quadro di compatibilità economico-finanziaria tra investimenti
pubblici, investimenti privati e ritorni economici per la Società
Autoporto S.p.A. e la Regione;
Impegna la Giunta regionale
a) a sottoporre al Consiglio regionale entro 90 giorni lo
schema delle tipologie di attività insediabili nell'area in
questione considerando il cosiddetto "serpentone" come sede di
attività produttiva e/o di stoccaggio, immagazzinamento, trading
internazionale con la sola eccezione riguardante possibili
trasferimenti di punti vendita della grande distribuzione già
operanti nel Comune di Pollein;
b) a rendere possibile, per ciò che concerne le attività
localizzabili nel Centro direzionale, l'insediamento di punti di
vendita di prodotti locali, gestiti da cooperative o associazioni o
consorzi di produttori e/o artigiani operanti in Valle, fermo
restando le condizioni economiche di insediamento che debbono
essere a prezzi di mercato;
c) a privilegiare, per quanto attiene all'insieme degli
insediamenti nell'area ristrutturata (Serpentone, Centro
Direzionale e Torre delle Comunicazioni), la richiesta proveniente
da operatori locali a parità di condizioni;
d) di dimensionare le infrastrutture primarie alle nuove
attività insediabili.
Presidente -
Ringrazio il Consigliere Piccolo
anche perché credo che sia una prima chicca, un ordine del giorno
emendato dalla stessa Commissione.
Siamo sempre in tema di discussione generale. Chi chiede la
parola? La parola al Consigliere Florio.
Florio (VA) -
Questo è un argomento che ho seguito
sin dall'estate scorsa con attenzione e curiosità. Ho cominciato
l'anno scorso a leggermi il fascicolo che era stato stampato e
distribuito e che mi aveva fatto avere il Consigliere Lanivi, fino
a quando è iniziata la lunga discussione relativa a questo disegno
di legge.
All'inizio dell'intervento devo fare un'affermazione per
chiarezza di comportamento. La dimensione di quell'area, la sua
localizzazione rispetto al resto della regione è tale per cui
bisogna necessariamente riconoscere alla stessa un'importanza
fondamentale ed è quindi assolutamente indispensabile che il suo
utilizzo venga direttamente coordinato dall'Ente Regione;
dev'essere cioè la Regione a decidere fino in fondo ciò che deve
essere insediato in quell'area, attraverso quale coordinamento fra
le diverse attività e attraverso quale lavoro, anche qui di
coordinamento, con i comuni direttamente interessati. Non possiamo
correre il rischio, in nessun caso, che su quell'area altri
decidano ciò che si deve fare, ciò che si deve insediare, ciò che,
magari, possa venire realizzato in concorrenza o per modificare
indicazione e destinazioni che invece si pensa di realizzare in
altre parti del territorio regionale, e mi riferisco in particolare
a quello della città di Aosta e, più in particolare ancora, a
quello compreso nell'area F8.
Fatta quest'affermazione, c'è da dire che ad una prima lettura
di quel fascicolo non posso nascondere che ho ricevuto una
sensazione di disagio, non vorrei usare il termine di inconsistenza
perché non ho le capacità e gli strumenti per poterlo dire e mi
spiego meglio: all'interno di quell'area sono individuate delle
destinazioni, che il Consigliere Bich ha elencato sinteticamente in
modo corretto, che sono sostanzialmente legate ad un utilizzo
commerciale dell'area stessa. É vero che il piano sostiene e
riporta per iscritto e con chiarezza che si tratta di indicazioni,
ma è pur vero che grande differenza c'è all'interno dei settori
cosiddetti "produttivi" tra il settore produttivo vero e proprio,
quello legato all'industria, all'artigianato, al commercio, quello
legato ancora ad attività di tipo economico-produttivo che stanno
venendo avanti in questi anni, e i contenitori, le scatole
necessarie a risolvere o a rispondere a domande così diversificate.
Le scatole che qui sono individuate, lo schema progettuale,
l'indicazione anche planimetrica, sono tutti piegati su di
un'indicazione, a me sembra, di tipo sostanzialmente commerciale.
Per di più io credo e spero, e così è detto in quello studio e non
ho potuto andare a ricercare il documento originale, che quello
studio stesso sia il risultato di un'analisi economica fatta a
monte, che giustifica in termini concreti il ritorno finanziario,
sia l'investimento iniziale che dovrebbe rientrare nel giro di
circa 8 anni, sia la conduzione successiva dell'operazione
attraverso le locazioni dei singoli corpi di fabbrica e attraverso
la gestione con una società
ad hoc
, quella di cui stiamo
parlando, di tutta l'operazione.
Allora io faccio una prima considerazione: non è per caso che
rischiamo di andare a costruire un'altra di quelle grosse strutture
- tante ne abbiamo costruite nel passato - sostanzialmente per
realizzare dei progetti e per dare degli incarichi, magari anche
suggestionati da ipotesi anche belle intorno alle quali le
maggioranze aveva dato vita a delle ipotesi di sviluppo? Sono
realizzazioni che poi si sono fermate all'atto del compimento
edilizio dell'opera, in taluni casi neppure, senza poi, andando a
scavare concretamente nell'argomento, una reale sostanza di fondo
per quanto attiene la giustificazione economica dell'investimento
che si è voluto realizzare.
E che cosa accade nel momento in cui con un ordine del giorno
noi diciamo che devono essere riviste quelle destinazioni
utilizzando quella nuova definizione di "produttivo"? Significa che
noi andiamo a modificare la macchinetta nel suo complesso,
significa che andiamo a mettere le mani nello studio economico che
sta a monte dello sviluppo urbanistico ipotizzato senza avere gli
strumenti per poterlo fare, senza conoscere le ricadute sul
territorio circostante, senza conoscere in sostanza la redditività
economica di un'operazione che, credo, dovrebbe essere sicuramente
redditizia per l'Ente Regione, ma non soltanto redditizia in
termini di maggiore IVA ottenibile per via del trasferimento in
Valle della sede legale dell'azienda produttrice della birra. La
cosa potrebbe essere, come è stato bene spiegato in Commissione,
ottenuta con discreta facilità dallo spostamento del supermercato
esistente. Invece la ricchezza dovrebbe essere ottenuta
dall'insediamento in quella zona di attività che producano esse
stesse maggior valore aggiunto e quindi una maggiore capacità
impositiva nei loro confronti, oltre che essere interessati per il
problema dell'occupazione.
Certo che l'ordine del giorno, nella sostanza, rispecchia ciò
che ci eravamo detti; però ho timore di votarlo perché non è
supportato dai ragionamenti che pure stanno alla base del piano che
c'è, approvato nell'aprile 1993. Vorrei che dietro a una decisione
di questo tipo, cioè trasformazione radicale del progetto
dell'aprile 1993, ci fosse anche un supporto concreto, affidabile e
tale da consentire una concreta valutazione delle modifiche. Questo
in termini suggestivi mi vede favorevole, ma in concreto mi lascia
dei dubbi.
Per quanto attiene al testo dell'ordine del giorno, ci sono
degli aspetti che mi lasciano assolutamente perplesso. Il primo è
il punto d) del testo originale e il punto d) dell'emendamento. Con
l'emendamento si dicono cose diverse rispetto a quello che si dice
nel testo originale; la logica è ribaltata, a parte il fatto che
non dobbiamo parlare di "infrastrutture primarie" perché è un
termine che non dice nulla: o utilizziamo il termine di
"urbanizzazioni primarie", e allora sappiamo a che cosa ci si
riferisce, o usiamo quello di "primarie e secondarie", o le
elenchiamo, perché col termine "infrastrutture" è possibile
individuare tutto, persino le scatole. Se così è, nel testo
originale si dice di subordinare il dimensionamento delle
infrastrutture primarie in rapporto alle nuove attività insediabili
che io ritengo di tipo produttivo; l'emendamento considera le nuove
attività insediabili in relazione alle infrastrutture primarie,
oggi in corso di appalto. Allora le modificazioni che sono
possibili sono legate anche a ciò che è già in fase di appalto: mi
si spieghi questa diversa posizione!
Volevo dire alcune cose in rapporto a quest'area e alla F8.
Stamane sulla risposta del Presidente avrei avuto qualcosa da dire
e mi spiego: il fatto che la Regione sia o possa diventare
proprietaria dell'area del parcheggio costituisce un
atout
per l'ente pubblico, Regione e Comune, di importanza fondamentale
affinché all'interno della F8 si faccia ciò che vogliamo noi e non
ciò che vogliono i privati, chiunque essi siano.
Io auspicherei che, in quell'operazione F8, la Regione e il
Comune entrino mettendo i piedi nel piatto, quindi non solo come
coloro che gestiscono l'operazione urbanistica e convenzionale, ma
anche dal punto di vista impreditoriale, perché quell'area è la più
grande subito dopo quella di proprietà dell'ipermercato. Quindi
l'area potrebbe far sì che la F8 - e badate bene a ciò che dico -
graviti sulla città e non sulla tangenziale perché alla Regione, e
credo anche al Comune, interessa che le attività, gli edifici, gli
investimenti servano alla città. Ho l'impressione, per alcuni
recenti fatti, che si rischi di far sì che quegli investimenti
finiscano per gravitare sulla tangenziale, cosa che alla Regione
poco deve interessare.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Per presentare un emendamento
dovuto al tempo passato da quando questo disegno di legge è stato
presentato dalla Giunta, il 28 aprile, alla data di oggi.
L'emendamento è operativo: il disegno di legge prevedeva
all'articolo 4, comma 2, che
"L'Autoporto...entro 30 giorni
dall'entrata in vigore della presente legge predispone il piano
operativo delle attività e il bilancio preventivo per l'anno
1994 e per gli anni 1995 e 1996, tali documenti devono essere
presentati entro il 30 novembre dell'anno precedente."
Cadendo
l'approvazione della legge a fine anno, presento questo emendamento
che prevede che entro 30 giorni la società presenti sia il
consuntivo che il preventivo per l'anno successivo e che vale solo
per il 1996 il fatto che tali documenti devono essere presentati
entro il 30 novembre.
Presidente -
La parola al Consigliere
Marguerettaz.
Marguerettaz (PpVA) -
Con questo disegno di legge
con il quale andremo a finanziare quelle che sono le opere di
infrastruttura primaria per la riconversione della zona
autoportuale, di fatto parte il meccanismo che deve tradurre
concretamente quel progetto approvato nel 1993. É bene ricordare la
portata di questo progetto che presume una spesa notevolissima, non
totalmente a carico della Regione, ma che dà le dimensioni: 160
miliardi si stimano necessari per riconvertire tutta l'area.
Il gruppo dei Popolari per la Valle d'Aosta è favorevole ad una
necessità di riconversione per le motivazioni più volte espresse e
che sono condivisibili. Il problema sul quale ci siamo più volte
interrogati era come giungere alla riconversione dell'area. Noi ci
troviamo davanti ad un progetto che è datato di più di un anno e
mezzo e che, per alcuni aspetti, risulta ancora non perfettamente
chiaro negli intenti e, per altri aspetti, appare superato nei
tempi. Le proposte che abbiamo avuto modo di analizzare ci hanno
dato l'impressione che non abbiamo nessuna idea concreta di cosa
andremo a mettere in quelle mura. Dico questo, perché abbiamo avuto
modo di vedere come la proposta del progetto si esprimesse in
termini generici, pur avendo alle spalle uno studio economico che
giustificava gli indirizzi che sono stati dati. Oggi, alcune di
queste proposte appaiono già datate, abbiamo sentito come
all'interno dell'area sia prevista una zona destinata al Briko
Center ma è di questi giorni l'apertura di un Briko Center a 150
metri in linea d'aria dall'Autoporto. Questo sta a indicare che il
progetto è fermo da circa 2 anni, ma la vita economica ha
progredito e ha retrodatato la portata dello studio.
Un'altra sensazione che ci ha preoccupati, è stato il vedere
come in un primo tempo ci fosse stato nascosto l'interesse, lecito,
di alcuni imprenditori locali per questa riconversione; solo
successivamente si è venuti a conoscenza di questo interesse del
centro commerciale presente a Pollein che sembra essere interessato
a spostare la propria attività in questi nuovi insediamenti. Questa
è l'unica certezza che noi oggi abbiamo, oltre a sapere
genericamente che tot metri quadrati andranno destinati alla
produzione, altri all'artigianato, altri al commerciale; noi, a un
anno e mezzo di distanza, sappiamo il nome di un solo imprenditore
commerciale che è interessato. Questo a nostro avviso è gravissimo;
la Giunta, che si è arrogata la peculiarità di ricercare una
clientela potenziale, non ha fatto nulla.
Sul centro commerciale e sulla necessità per quella struttura di
Pollein di traslocare noi siamo d'accordo perché questo innesta un
meccanismo che può permettere anche alla stessa birreria di poter
espandere l'attività. Ma ciò ci sembra insufficiente perché
sappiamo bene che spostare o ingrandire un centro commerciale non
produrrà quegli effetti occupazionali per cui ci si è mossi. Se è
vero che una struttura commerciale avrà la possibilità di ampliarsi
e potrà produrre un certo numero di occupati in più, è altrettanto
vero che si accresce la concorrenzialità del grosso centro rispetto
ai piccoli negozi che ne risentiranno. La preoccupazione maggiore è
che oggi noi non sappiamo chi è interessato.
Noi siamo poi preoccupati per un'altra questione, vale a dire
che questi nomi di aziende interessate non siano a conoscenza del
Consiglio, ma invece siano a conoscenza di qualche assessore, del
Presidente; non vorremmo che si scoprisse che magari, un nome a
caso, l'Olivetti, improvvisamente potesse essere nuovamente
interessata. Andando a guardare l'ordine del giorno, per le
motivazioni che ho finora esposto, al di là di ciò che diceva
Piccolo nella sua relazione, cioè che gli dispiaceva che l'ordine
del giorno non era stato sottoscritto dalla minoranza, è pur vero
che non è stato più chiesto ai membri della Commissione della
minoranza di firmare il nuovo ordine del giorno; tuttavia, con
questo ordine del giorno, noi andiamo ancora ad impegnare la Giunta
a: "privilegiare per quanto attiene agli insediamenti nell'area
ristrutturata la richiesta proveniente da operatori locali a parità
di condizioni". Qual è il tipo di politica che si vuole instaurare?
La Giunta è il punto di riferimento, la Giunta è in attesa di
richieste e deve cercare di privilegiare gli operatori locali. A
nostro avviso, la dinamica economica non può essere questa, anche
perché si è rivelata fallimentare. Bisogna invece instaurare un
meccanismo per cui non la Giunta, ma la stessa società autoportuale
vada a fare una ricerca di mercato localmente, perché non possiamo
dire in maniera demagogica che tutta l'imprenditoria locale è
valida, per il semplice fatto che è locale, per riattualizzare lo
studio del 1993. La società Autoporto deve muoversi alla ricerca
dell'imprenditoria locale previo un accurato studio economico.
Concludo dicendo che noi presentiamo un emendamento che tende ad
andare in questa direzione.
Presidente -
La parola al Consigliere Tibaldi.
Tibaldi (LN)
-
Senz'altro il problema
"Autoporto" investe un'area che è despecializzata e che necessita
di una riqualificazione: di questo noi siamo consapevoli, riteniamo
che non si possa continuare a tenere un fulcro così, in questo
stato. Dobbiamo però fare alcune riflessioni. La prima riguarda
l'ordine del giorno che è frutto di una mediazione tra parte della
IV Commissione e la Giunta e oggi viene proposto come antipasto per
poi servire il disegno di legge n. 61 che tende ad affievolire la
crudezza del disegno di legge stesso.
Innanzitutto non posso condividere il fatto che il lavoro sia
stato così collegiale perché, se non fosse stato per sollecitazioni
particolari, determinate conoscenze non le avremmo avute, quindi
certe informazioni sono uscite un po' forzatamente e la
collegialità è stata un po' coatta. L'ordine del giorno non può
essere accettato sotto il profilo formale perché è paradossale
rispetto alla delibera n. 2053 del 26 febbraio 1993 con cui il
Consiglio approvò il piano di riconversione dell'area autoportuale.
Nella premessa si fa riferimento agli elaborati fondamentali che
sono stati forniti dalle società chiamate a fare valutazioni, studi
tecnici ed economici e si fa riferimento anche alla proposta
contenuta nella scheda progettuale. Quindi nelle premesse di questa
delibera c'è un aggancio preciso dal quale oggi l'ordine del giorno
vuole staccarsi. In più vi sono delle motivazioni sostanziali: i
punti a) e b) dicono che la Giunta deve sottoporre al Consiglio
entro 90 giorni lo schema di tipologie di attività insediabili,
eccetera, tipologie che sono frutto di uno studio di tecnici che
hanno fatto indagini sul territorio.
Inoltre si vorrebbero insediare punti vendita di prodotti locali
gestiti da cooperative o consorzi di produttori o artigiani, ferme
restando le condizioni economiche di insediamento che devono essere
a prezzi di mercato. Mi piacerebbe sapere come queste cooperative e
associazioni possano permettersi di affrontare le condizioni di
mercato al pari di società private. Io penso che nessuno voglia
stabilire il primato dei tecnici sui politici; in fondo è la Giunta
che deve assumersi la responsabilità delle scelte che compie, però
così si disattende l'esame approfondito fatto dalla Bossard,
dall'arch. Bertola e da tutti gli altri professionisti citati. Non
dico che la Giunta non ne abbia le competenze, ma mi chiedo a che
cosa è servito lo studio preliminare che è stato recepito nella
delibera n. 2053. Io penso che ci voglia un altro atto equipollente
prima di stanziare la prima
tranche
di soldi, un atto più
definito e che ci chiarisca in maniera nitida quali sono le
intenzioni della Giunta, su quali capisaldi faccia riferimento e
come potrebbero essere utilizzati questi scatolini che si intende
costruire.
Il disegno di legge n. 61 e la delibera n. 4463 sono
interconnessi, e per tale ragione devono essere trattati in maniera
congiunta definendo prima che cosa si vuol fare e poi stanziando i
soldi, se no c'è un'inversione della logica economica. Io faccio
anche riferimento agli studi economici che abbiamo analizzato e
soprattutto abbiamo sentito gli interventi degli invitati alle
sedute della IV Commissione, che più volte ha rinviato il parere
sul disegno di legge. Lo studio Bossard mi sembra il riassunto di
affermazioni scontate, ha un asse di riferimento che è uno studio
più approfondito fatto dall'Assessore Lévêque al quale la Bossard
rimanda.
Un'altra questione che si rileva dal documento è il passo che
dice:
"Qualunque siano le attività realizzate, qualunque sia il
loro livello di eterogeneità, dovrà essere garantita una coerenza
rispetto alla missione dell'area, rispecchiante quella primaria
della Regione: turismo e transito".
Sarebbe opportuno sapere
come si collocano turismo e transito, che prima erano stati
individuati in funzione di insediamenti commerciali con tanto di
metri quadrati e di addetti occupati, nel nuovo disegno fumoso
previsto dall'ordine del giorno. La mia stessa convinzione è
supportata a pagina 52 del documento, dove si individuano le aree
del commercio, comunicazione e merci e dove le priorità relative
sono: utile, professionalità e valore aggiunto, quindi anche qui si
va verso un cambiamento rispetto alle previsioni iniziali. L'arch.
Bertola stesso dice:
"É un insieme di ipotesi, due équipes hanno
individuato le ipotesi su un input del committente"
e lo
abbiamo verificato perché
input
è stato dato decisamente da
uno studio che ha sua volta alimentato lo studio della strategia
economica,
"...qualcuno gestirà poi questi spazi, sono stati
inseriti insediamenti commerciali solo in termini esemplificativi,
il progetto è però definito geometricamente per certe
attività".
Mi sembrano tutti sintomi di una certa confusione che già sono
insiti nella mente del progettista, non per sua volontà, ma perché
anche lui si è ridotto a trasformare delle scelte poco chiare in
progetti che sono poi caduti all'esame della IV Commissione. Quindi
mi pare che gli estensori del progetto autoportuale abbiano visto
un po' da distante la realtà della nostra Regione, senza entrare
nel merito, tant'è che il piano urbanistico commerciale non è stato
neanche preso in considerazione né dai progettisti né da chi ha
studiato le strategie economiche, e le cose che sto dicendo sono
state rilevate dal rappresentante dell'Associazione commercianti
valdostani. Io penso che ci fosse una totale disinformazione sul
piano e a distanza di un anno e mezzo dalla sua approvazione: non
ne sapeva niente l'Ascom, il Comune di Aosta, non aveva mai visto
gli elaborati commerciali, lo stesso Sindaco di Aosta dice che in
Comune il piano non è arrivato ufficialmente, lo ha visto
gironzolare in mano a qualcuno che lo ha avuto per vie traverse;
poi si è arrivati a consegnarlo in tempi stretti e con le
considerazioni che tutti abbiamo visto nella lettera che ci ha
rispedito il Sindaco a fine ottobre, una sommaria accettazione del
piano.
Quest'ordine del giorno rappresenta per noi un'ulteriore
incognita, azzera una strategia economica che era stata studiata e
non sappiamo quali potrebbero essere queste attività. C'è solo una
certezza: l'esigenza immediata del Mega che verrebbe trasferito in
questi nuovi insediamenti. Un altro dato: 160 miliardi di spesa per
strutture e infrastrutture, poco più di 42.000 metri quadrati di
edifici con un costo medio al metro quadrato di 4.000.000 sul
mercato per realizzare un capannone industriale; oltretutto i
terreni sono già stati acquistati dalla Regione e pagati
lautamente: sentiremo poi l'Assessore.
L'aspetto urbanistico: si crea un centro di riferimento, che
potrebbe essere condiviso, che porta all'isolamento della città
generato da centri di interesse che vengono creati alla sua
periferia: F8, la città del traffico. Si rischia di far declinare
la città con tutta la sua attività sociale e commerciale; se
vogliamo fare di Aosta il
"carrefour d'Europe"
vediamo di
non programmare solo interventidestinati a commercio fra merci e
comunicazione ma vediamo di spaziare anche verso altre soluzioni.
Io penso che siano molti gli elementi che collidono; non so con
quale serenità si possa approvare e l'ordine del giorno e il
disegno di legge n. 61. Le uniche esigenze sono relative a un
privato, le altre sono un'incognita; adesso sentiremo
dall'Assessore se ci sono maggiori aspettative o se tutto rimane
molto, molto fumoso.
Presidente -
La parola al Consigliere Parisi.
Parisi (VAP) -
Il parere del nostro gruppo è
favorevole all'approvazione di questo disegno di legge che pone le
basi per l'avvio della riconversione dell'area autoportuale di
Pollein. Ci auguriamo che si possa ricuperare il ritardo accumulato
e che tale riconversione raggiunga gli scopi prefissati. Credo che
gli scopi siano due: la riqualificazione legata al nodo
autostradale e il recupero dei posti di lavoro persi in seguito
all'abbattimento dell'attività doganale. Faccio presente che ci
sono ancora circa 70 giovani disoccupati che non percepiscono, da
almeno un anno, neanche l'emolumento previsto dalla mobilità. Credo
che intervenire in quell'area con la prospettiva di creare dei
posti di lavoro sia prioritario rispetto a tutti gli altri
discorsi.
Abbiamo avuto modo in questi mesi di prendere visione del
dossier
e di ascoltare i professionisti e ciò è stato utile
in quanto abbiamo capito la strategia generale dell'intero
intervento. La relazione del Consigliere Bich, molto puntuale, pone
degli interrogativi legittimi, ma che possono avere delle risposte
adeguate solo dopo un'ulteriore analisi e verifica. Oggi non mi
sentirei in grado di esprimere un parere obiettivo sui mutamenti
che vengono proposti; ritengo indispensabile che le attività non
siano concorrenziali con quelle esistenti sul territorio, ma
servano al rilancio dell'economia e dell'occupazione. Credo che
possa essere accettato il principio di un contenimento delle
attività commerciali a favore di quelle produttive, ma mi domando
quali possano essere: se qualcuno le conosce, sarebbe il caso che
le esplicitasse in questo Consiglio.
Ritengo utile rivedere gli spazi destinati alle operazioni
connesse alle attività di stoccaggio sfruttando al massimo i
vantaggi del nostro Statuto, quindi con la creazione del punto
franco d'impresa che era poi uno dei punti a cui si rifaceva lo
studio di fattibilità. Si è parlato della difesa delle attività
commerciali locali: credo che a questo problema siamo tutti
sensibili, e mi domando fino a che punto saremo in grado di
difendere e di salvaguardare le attività presenti nella nostra
regione quando ormai si va verso una commercializzazione diversa
dalla frantumazione, così come è presente in Valle.
Io non ho capito poi dove sta il liberismo della Lega e di
qualcun altro: da una parte, si parla di libero mercato e,
dall'altra, si dice di impedire gli insediamenti di un certo tipo;
mi sembra che strida col liberismo: quindi sarebbe opportuno
chiarire quello che si pensa! Io sono soddisfatto di quello che è
avvenuto in questi mesi, anche perché abbiamo affrontato un
problema approvato a monte; io sono andato a cercare gli interventi
dei Consigli passati e sono rimasto deluso perché la delibera n.
2053 è stata approvata senza che nessuno si ponesse il
problemadella riconversione dell'area autoportuale; si era dato per
assodato che tutto quanto era stato presentato dai professionisti
era valido, quindi il confronto di oggi è interessante e ha dato la
possibilità di andare a rivedere alcune posizioni che allora
sembravano assodate. Io non sono così pessimista e non penso che
tutto quello che verrà realizzato sarà una catastrofe per la Valle
d'Aosta, sono fiducioso nello studio fatto, poi non so se la Giunta
abbia già in tasca i nomi delle imprese: se questo esiste, credo
che ci verrebbe detto, ma non credo che le cose stiano così. Le
indicazioni sono di massima, lo studio è stato fatto su una base
vasta delle possibilità idonee che potevano essere insediate in
quella zona, e le indicazioni sono nate sulla base di questo
studio.
Termino ponendo un problema che in passato è stato affrontato
più volte e mi riferisco, per esempio, alla creazione del mercato
generale. Mi piacerebbe sapere che cosa pensano le forze politiche
e gli stessi operatori per quanto riguarda questo problema. I
nostri commercianti, da sempre, vanno a fare gli approvvigionamenti
a Torino e a Milano; dare loro la possibilità di abbassare certi
costi di trasporto potrebbe essere un modo per andare loro
incontro. Sono favorevole al disegno di legge e mi auguro che i
risultati vadano nel senso di risolvere il problema
dell'occupazione e dell'incremento dell'attività produttiva.
Presidente -
La parola al Consigliere
Chiarello.
Chiarello (RC) -
Non ho tutte le conoscenze di
tanti consiglieri, e vorrei avere le certezze che ha Parisi. Anche
il relatore prima ha fatto marcia indietro e ha detto: "Stiamo
attenti a non portare via i posti di lavoro da altre parti". É un
grosso investimento che crea delle scatole; non vorrei che, a parte
una, rimanessero scatole vuote. Io, dopo tutto quello che è stato
detto, ho ancora più dubbi di prima. Chiedo alla Giunta di fare
un'indagine suppletiva per capire se c'è la richiesta di aree
commerciali, artigianali e produttive. Quest'area potrebbe anche
essere lo specchio della nostra regione, però vorrei che non
fossero scatole vuote perché sarà vista da tanta gente. C'è paura e
nessuno vorrebbe sbilanciarsi in una decisone che è ancora più
difficile con le conoscenze che abbiamo ora: si dice che era
prevista la Briko Center ma ha già una sua struttura, ed è per
questo che io chiedo un supplemento di indagine per capire se ci
sono le richieste, e per quante scatole sono.
Presidente -
La parola al Consigliere Linty.
Linty (LN) -
Nell'anno 1985 la Regione decide di
intervenire finanziariamente nella società Autoporto, è spinta
dalla necessità di riconvertire l'azienda in vista del mantenimento
dei posti di lavoro. Dal 1985 in poi, perché già allora si sapeva
che dal 1993 la normativa CEE sarebbe entrata in vigore, sono stati
parecchi i miliardi dati alla società per la riconversione e per
incentivare le compagnie a sdoganare a Pollein; però ci siamo
accorti tutti che, sebbene siano passati 8 anni, dai flussi di
denaro non si è convertito un bel niente. Dove sono finiti i
finanziamenti? Oggi siamo chiamati a decidere su atto che investe
160 miliardi in quell'area. Per quanto riguarda i 70 giovani senza
lavoro, qui è successo che parte di questi dipendenti è stata
assunta alla RAV, parte ha trovato delle vie rapide, altri delle
vie sbarrate, e oggi sono senza lavoro. Poi avrei un'idea: secondo
me, per la realtà valdostana, piuttosto che per un centro di queste
dimensioni, queste aree sarebbero utilizzate meglio per un nuovo
ospedale regionale.
Presidente -
La parola al Vicepresidente, Viérin
Marco.
Viérin M. (PpVA) -
Volevo ricollegarmi
all'intervento del collega Florio, quando ha iniziato a fare una
considerazione importante: "la Regione deve decidere che cosa
insediare in accordo col Comune di Aosta e con le realtà
territoriali," ma non si è capito se questa logica vale solo per
Comune di Aosta o anche per altri comuni interessati. La zona F8 e
la zona ex autoportuale devono essere viste in un discorso di
bacino regionale: ma con i comuni interessati. L'armonia con gli
enti locali deve essere raggiunta soprattutto coi Comuni di
Brissogne e di Pollein. Ribadisco che all'inizio dell'opera alcuni
problemi vi erano, non c'era questa Giunta ma, da Sindaco di
Pollein, ho avuto alcune divergenze con il Governo regionale; poi
le cose si sono sistemate, e si era iniziato a lavorare cercando di
capire che cosa potesse servire alla Valle e cosa potesse stare in
piedi un domani in quell'area a livello industriale, commerciale e
artigianale. Da allora in poi mi sono interessato, ma oggi non si
capisce se veramente non ci siano delle idee per il resto del
"serpentone", escluso il trasferimento del Mega, o se ci siano
delle idee semi-occulte di pochi intimi.
Ci chiediamo se questa operazione può consentire la
riorganizzazione dell'area industriale del Comune di Pollein,
perché già una volta avevo sottolineato come l'immagine che diamo
ai turisti non è delle migliori: l'odore della discarica, del
depuratore, l'Aeroporto in cui sono stati spesi vari miliardi per
l'impianto di irrigazione e tuttora non dà frutti ed ancora l'area
Cogne. Quindi il sottoscritto ha evidenziato la necessità che
questo intervento possa dare anche un'immagine diversa e, da questo
punto di vista, uno sforzo è stato fatto, perché vi è una grossa
percentuale di verde, ma occorre capire che cosa può succedere
dall'Autoporto fino al ponte che va a Pollein, se ci sono attività
che possono crescere, come la Birreria che può portare un grosso
introito al bilancio regionale.
Il Presidente ci ha detto che c'è la possibilità che quello
stabilimento possa quasi raddoppiarsi, possa portare la ragione
sociale in Valle, cose di grosso significato. Per l'interno
dell'area dico che occorre sapere che cosa andrà a insediarsi in
quelle scatole vuote. Per questo nell'ultima Commissione abbiamo
avuto una discussione animata e il sottoscritto è stato tacciato di
dar fastidio, ma il primo emendamento della maggioranza va a
toccare una cosa che ho rilevato in Commissione; quindi il
"baccano" che ho fatto in IV Commissione ha toccato sostanzialmente
anche l'aspetto amministrativo e devo dire che l'unico concorde con
me era il Presidente Piccolo. Mi riferisco al punto d) dove si
diceva di dimensionare le infrastrutture primarie e le nuove
attività insediabili; è chiaro che se questo punto passasse si
dovrebbero rivedere tutti i progetti delle infrastrutture perché
esse sono state previste per un certo sviluppo.
Se invece dopo il comma a) dell'ordine del giorno si mette il
punto d), bisogna aspettare il lavoro della Giunta per mandare
avanti il nuovo progetto delle infrastrutture; invece dovremmo
modificare il punto d) dicendo: "Considerare le nuove attività
insediabili anche in relazione alle infrastrutture primarie in
corso di appalto". Su questo io concordo e accetto l'emendamento.
Altra cosa è l'emendamento presentato dai Popolari; qui noi
tocchiamo l'azione di chi fino ad oggi ha lavorato per cercare di
riempire queste scatole. Dico questo perché con questo emendamento
vogliamo dare lo spunto al Consiglio d'amministrazione che ormai da
un anno è lì percependo delle remunerazioni pubbliche e pertanto
deve lavorare; vorrei capire che lavoro sta facendo, oltre a
firmare le carte del progetto.Quindi il Consiglio d'amministrazione
dovrebbe anche avere l'incarico fiduciario per cercare e proporre
idee, invece il punto c) mantiene tutto sotto l'ombrello della
Giunta.
All'articolo 2 noi troviamo che gli affitti e canoni devono
rispettare parametri fissati dalla Giunta; articolo 4:
"L'Assessore al bilancio e alle finanze propone entro 60 giorni
l'approvazione del piano operativo annuale dell'attività del
relativo bilancio predisposto dall'Autoporto Valle d'Aosta
S.p.A.".
Io non vorrei che, ancora un volta, sia la Giunta a
sostituirsi al Consiglio di amministrazione: se questo dovesse
succedere, noi interverremmo per evidenziare questo fatto.
Aspettiamo che cosa ci dirà la maggioranza in merito a questo
emendamento, perché non vorremmo che si dicesse che è arrivata
l'Olivetti o un'altra grossa azienda, e la cosa sarebbe preferibile
perché darebbe più posti di lavoro anche se come affitti avremmo un
incasso inferiore. Mi ricordo che l'Assessore Lévêque ha voluto con
forza che si portassero al punto c) le ultime quattro paroline:
"...a parità di condizioni"
e ha spiegato anche bene che la
"parità di condizioni" è un discorso generale: posti di lavoro,
affitto, eccetera. Tenendo la parità di condizioni noi potremmo
avere, in futuro, dei problemi, e riteniamo indispensabile che
venga accolto l'emendamento da noi presentato.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Alcune risposte sono doverose
e l'argomento merita alcune specificazioni. Farei anch'io delle
considerazioni sul piano.
Per prima cosa, è doveroso richiamare l'attenzione del Consiglio
sul punto da cui si è partiti: da una situazione in cui una Regione
consegnava a un privato un'area che tutti oggi hanno definito
strategica, che l'area sarebbe stata attrezzata a spese della
Regione e poi sarebbe stata di proprietà di un privato. Questa è
l'eredità da cui si è partiti per impostare un diverso approccio al
problema. Non ho fatto il nome, ma era la Mercedes-Sds il privato;
la Regione avrebbe speso 135 miliardi perché un privato diventasse
proprietario dell'area e se la vedesse reinfrastrutturare dalla
Regione.
Poi c'è stato il secondo avvenimento che non era prevedibile nel
1985, perché l'Atto Unico è successivo al 1985; i libri bianchi
avevano previsto che forse a fine 1992 le barriere sarebbero cadute
e, ai quesiti posti, il Ministero delle Finanze rispondeva in modo
interlocutorio. Il progetto di riconversione si pone alcuni punti.
La logica dell'area attrezzata: ci sono esperienze in altri Paesi
ma anche forti richieste dal mondo imprenditoriale che chiedono che
l'amministrazione pubblica intervenga in quel senso e non più con
interventi finanziari; la valorizzazione di una posizione
strategica che deve prevedere uno stimolo per tre aspetti: le
entrate regionali, l'occupazione e i redditi di impresa. Qualche
dato è bene che venga illustrato perché di numeri se ne sono letti
molti, di confusione ce n'è stata molta, ed è bene che, per onestà
verso i Valdostani, siano messi dei punti fermi. I 160 miliardi
famosi sono ripartiti in una parte di intervento pubblico e in una
parte di intervento che i futuri privati che si vorranno insediare
si prevede debbano sostenere.
L'ultima disanima della società Autoporto prevede il costo
infrastrutturale a carico pubblico, quindi le spese di
urbanizzazione primaria e secondaria e le cosiddette "scatole" a 98
miliardi: è una stima ed è precedente agli appalti. La parte dei 60
miliardi a carico dei privati è legata alle attrezzature che i
diversi privati dovranno prevedere di mettere nello stabilimento,
nel capannone. Questi 98 miliardi hanno un piano finanziario per la
loro copertura: esso prevede che circa 33 miliardi provengano dalla
CEE, i progetti sono stati presentati, 12 miliardi circa dalla
Regione, ed è l'oggetto di questo progetto di legge, 6 sono messi
dalla società Autoporto attraverso le liquidità che ha - e siamo a
circa il 52 percento del fabbisogno pubblico -; la restante parte
dovrebbe essere coperta da un mutuo presso la BEI attraverso l'IMI,
organi che erogano mutui dietro precisi piani con evidenziazione
dei ritorni degli investimenti; i restanti 60 miliardi dovranno
essere chiesti a quelli che io chiamo, per semplicità, gli
inquilini privati.
Se il 50 percento sarà coperto dalla società Autoporto sarà
coperto con un indebitamento presso le istituzioni comunitarie; è
evidente che la gestione dell'area dovrà avvenire con dei ritorni
compatibili perlomeno con la restituzione del mutuo contratto,
tenendo conto che i contributi di INTERREG sono a fondo perduto e
che il contributo che prevediamo con questa legge sia anch'esso a
fondo perduto. É stimato che con un reddito di circa 3 miliardi
all'anno la società abbia un suo equilibrio finanziario.
L'iniziativa prevede la realizzazione di 3 strutture, il famoso
"serpentone" che occupa una superficie di 25000 metri quadrati
circa, ma in realtà realizza superfici per oltre 32000 metri
quadrati, prevede un cento direzionale che quando è stato previsto
nel piano approvato ad aprile aveva una sua funzione sull'area e
oggi, invece, nel momento in cui davanti al Centro direzionale è
prevista l'area di servizio dell'autostrada, avrà una funzione
connessa all'area di servizio, e si prevedono 12800 metri quadrati
di superfici utilizzabili; una Torre delle comunicazioni con 6000
metri quadrati utilizzabili. Il tutto per un totale di circa 51000
metri quadrati di superfici che, se rapportate ai 98 miliardi di
investimenti, vogliono dire 1,9 milioni a metro quadrato; mi spiace
che Tibaldi non ci sia!
Se consideriamo che dei 98 miliardi, circa 11 sono da prevedersi
per la reinfrastrutturazione di base, i 98 scenderebbero a 87
miliardi che per circa 52000 metri quadrati significano 1,7 milioni
al metro quadrato, quindi cifre che non sono assolutamente fuori
dagli
standard
. In queste strutture quello che è previsto
come macroattività e quello che, con l'ordine del giorno che la IV
Commissione propone, dovrebbe essere definito, è, sui 32000 metri
quadrati del "serpentone", pari a circa un massimo di 10000 metri
quadrati che però, comprendendo superficie di vendita e magazzini e
depositi, potrebbero essere destinati alla distribuzione; la
restante parte, 22500 metri quadrati, sono da destinare ad attività
produttive connesse alla destinazione dell'area:
trading
,
stoccaggio, immagazzinamento e piccole trasformazioni connesse.
Sul Centro direzionale, tenuto conto della sua posizione, su un
totale di 12400 metri quadrati, 2300 sono da destinarsi a uffici e
servizi, 4700 a bar-ristorante-albergo funzionale all'area di
servizio, 3200 a locali di servizio per queste attività, quindi
seminterrati, e 2200 destinati ad aree commerciali che però saranno
a lotti molto piccoli, in funzione di una serie di punti vendita di
interfaccia ad un'area di servizio. In questo senso è condivisibile
il punto b) dell'ordine del giorno in cui si specifica che in
questo ambito ci siano richieste di produttori locali che lì
trovino lo spazio vendita. Il tutto, rispettando quei vincoli che
consentono non solo l'equilibrio finanziario dell'operazione, ma
che sono stati posti come presupposto necessario dalla CEE: primo,
perché non ci fossero aiuti alle imprese; secondo, perché ci fosse
la concessione dei fondi INTERREG.
Il punto secondo cui quest'area dovrà essere destinata a prezzi
di mercato agli inquilini è fermo e indispensabile. Ciò ci porta a
fare alcune considerazioni rispetto a quanto detto da alcuni
consiglieri. La prima, Regione
dominus
, posta dal
Consigliere Florio; lo condividiamo in pieno, e così tanto, che c'è
stato quel rovesciamento d'impostazione che deve essere il
presupposto indispensabile perché il processo di riconversione e la
effettiva localizzazione di nuove attività siano un processo
governato, in cui la Regione ha definito le linee strategiche, la
griglia delle attività desiderabili, di quelle non desiderabili, e
poi che ci sia il braccio operativo che è la società Autoporto che,
nell'ambito di queste griglie, realizza e opera perché si
raggiungano questi obiettivi.
E' stato detto che preoccupa la situazione di incertezza
derivante dal fatto che non ci sono nomi e cognomi: considero delle
battute il fatto che possano esserci e non sono a conoscenza di
questo Consiglio...
Primo: non possiamo vendere un prodotto prima di averlo; i tempi
delle scelte delle imprese sono compresi fra i 3 e i 5 anni, questo
piano prevede che l'opera sia completamente realizzata fra il 1997
e il 1998. Oggi non possiamo, se non per alcuni casi molto
particolari che possono essere richiamati in base a criteri di
interesse regionale, andare a fare promozione presso il mondo
imprenditoriale.
Secondo: l'area dovrà essere popolata attraverso procedure
trasparenti che dovranno essere fatte sulla base di quelle griglie
che il Consiglio e la Giunta definiranno, con degli
appels
d'offres
che prevedano basi, affitto, requisiti, rapporto
superficie per addetto, e quant'altro la Regione definirà come
criteri a cui dovranno rispondere i soggetti interessati. In base a
questo, dovranno essere valutate le opportunità di scelta dei
diversi inquilini sulla base del miglior rapporto
economico-occupazionale che deriverà alla Regione. Quindi è
impensabile che oggi ci sia già il nome di chi occuperà quella
superficie. É chiaro che degli orientamenti ci possono essere:
specificheremo meglio le griglie e, in quell'ambito, si dovranno
attivare degli ambienti produttivi ai quali si richiederanno non
solo la garanzia delle condizioni di mercato e occupazionali ma
anche la disponibilità a fare gli investimenti, quei 60 mld. che
servono a rendere l'area non solo attrezzata ma un'area produttiva.
In questo senso le perplessità che Florio ha evidenziato rispetto
alla compatibilità di eventuali ulteriori specificazioni col quadro
finanziario sono legittime, ma sono la stessa preoccupazione che
guiderà la mano di chi proporrà al Consiglio la griglia delle
attività, che non potrà prescindere dalla compatibilità
economico-finanziaria col quadro finanziario necessario a
realizzare il progetto.
Sono compiaciuto del fatto che i Popolari siano favorevoli alla
riconversione dell'area; sono anche d'accordo che alcune parti del
piano possano essere considerate datate e superate dagli
approfondimenti che nell'arco di 10-12-16-18 mesi sono stati fatti
da chi su quel terreno opera tutti i giorni. Tenendo conto che lo
studio di fattibilità è stato fatto in alcuni mesi, è legittimo
pensare che alcuni emendamenti possano essere fatti. A proposito
dell'emendamento di Marguerettaz, io dico che, pur condividendolo
nella sostanza non lo condivido nella forma, in quanto il punto c)
già dice quello che chiede Marguerettaz. La società Autoporto è
posseduta, su incarico fiduciario della Giunta, da Finaosta al 100
percento, per cui la responsabilità è solo fiduciariamente di
Finaosta: in realtà è dell'Amministrazione regionale.
Vanno distinte le responsabilità dell'azionista dalle
responsabilità del Consiglio di amministrazione, però dire: "...a
invitare nelle forme dovute l'amministrazione Autoporto a
privilegiare..." e dire: "...a privilegiare come Giunta le
richieste degli operatori locali", non significa altro che dire che
si impegna la Giunta a dare le direttive, i criteri alla società
che sono contenuti nell'ordine del giorno. Quindi, in sostanza,
ritengo che l'ordine del giorno in quel punto possa essere
mantenuto, senza voler dire nulla di diverso da quanto chiede
Marguerettaz. Riguardo ad alcune cose dette da Tibaldi, io ho
specificato prima quali sono i costi al metro quadrato della
ristrutturazione meglio definendo il globale previsto; questi costi
potranno essere suscettibili in un fase più esecutiva anche di
revisione. Poi lo studio Bossard non rimanda alle scelte
dell'Assessore; lo studio semmai rimanda ai dati contenuti in un
libro che aveva solo la pretesa di raccogliere dei dati economici a
livello regionale, ma chi ha scritto quel libro allora non si
occupava di queste cose e lo aveva fatto con finalità diverse.
Per quanto riguarda il disegno di legge, io vorrei far notare
come esso preveda quel principio forte e cioè che la Regione
rimanga
dominus
. É previsto che la società sia tenuta a
presentare preventivamente dei piani e dei programmi quantificati,
è previsto che essi vengano discussi e approvati dalla Giunta in
coerenza con le linee che il Consiglio darà, è previsto che la
Giunta dica l'ultima parola sui prezzi di mercato compatibili con
l'equilibrio finanziario, proprio a garanzia che non ci siano degli
scarti rispetto all'equilibrio finanziario del piano. É previsto
che sia incaricata Finaosta di fare tutte le verifiche prima di
erogare una qualsiasi lira.
Infine, una precisazione rispetto a quanto detto da Linty:
vorrei richiamare che gli uffici hanno verificato la correttezza
dell'esecuzione da parte della società Autoporto di quegli
adempimenti che la legge del 1985 imponeva e che erano una serie di
processi di adeguamento e ristrutturazione in funzione della
destinazione di allora, quegli adempimenti sono stati formalmente e
quantitativamente eseguiti. Non va dimenticato che la società in
quel periodo ha versato alle casse regionali circa 4400 miliardi e
credo che una riflessione sulla funzione di allora e su quella che
dovrà avere in seguito dovrà essere compiuta.
Presidente -
Visto che l'ordine del giorno della
IV Commissione è già stato illustrato, metto in votazione
l'emendamento presentato dai Consiglieri Collé, Marguerettaz e
Viérin. La parola al Consigliere Marguerettaz per
l'illustrazione.
Marguerettaz (PpVA) -
Io ho sempre dei dubbi, e vi
dico due impressioni epidermiche che spero siano entrambe
sbagliate. O si vuole giocare su una rigidità nei confronti delle
proposte che vengono dall'opposizione, oppure si presume che sia il
gioco delle 3 carte. Spesso, di fronte alle proposte
dell'opposizione, ci viene detto che più o meno diciamo le stesse
cose: pertanto non si accetta la proposta. L'emendamento non vuole
mettere in discussione le buone intenzioni espresse dall'Assessore
Lévêque e, di fatto, noi intendiamo far sì che quel braccio
operativo, soprattutto in un settore come questo, non sia un mero
esecutore nel senso più restrittivo del termine, ma diventi un
soggetto propositivo così come è detto dal punto c). Non ci sembra
che questa volontà sia così chiara, ci pare che traspaia il braccio
esecutivo, mero esecutore dell'autorità della Giunta; non voglio
fare un processo alle intenzioni, ma credo che l'emendamento da noi
presentato sia più chiaro.
Presidente -
Passiamo alla votazione
dell'emendamento di cui do lettura:
Emendamento - Sostituire il punto c) dell'ordine del giorno
con:
"c) ad invitare nelle forme dovute il Consiglio di
Amministrazione dell'Autoporto ad attivarsi nella ricerca di
possibili usufruitori degli insediamenti (Serpentone, Centro
Direzionale e Torre delle Comunicazioni) privilegiando e
promuovendo iniziative di operatori locali".
Presenti: 32
Votanti e favorevoli: 4
Astenuti: 28 (Agnesod, Aloisi, Bich, Bionaz, Borre, Chenuil,
Dujany, Ferraris, Florio, Lanivi, Lavoyer, Linty, Louvin, Mafrica,
Parisi, Perrin C., Perrin G.C., Perron, Piccolo, Riccarand, Rini,
Squarzino, Stévenin, Tibaldi, Vallet, Vicquéry, Viérin D.,
Voyat).
Presidente -
Metto ora in votazione l'ordine del
giorno con l'emendamento presentato dai proponenti del medesimo, di
cui do lettura:
Emendamento - Sostituire in punto d) con il seguente:
"d) di considerare le nuove attività insediabili anche in
relazione alle infrastrutture primarie in corso di appalto."
Presenti: 32
Votanti e favorevoli: 26
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'ordine
del giorno nel testo così emendato:
Ordine del giorno - "I sottoscritti Consiglieri regionali
Piccolo, Bich, Mostacchi, Voyat, componenti la Commissione
consiliare permanente e il Consigliere Ferraris in sostituzione del
Consigliere Chenuil, presentano, ai sensi dell'articolo 64 del
Regolamento interno, il seguente ordine del giorno:
Il Consiglio regionale della Valle d'Aosta
Vista la deliberazione del Consiglio regionale n. 4463 del 13
aprile 1993 con la quale, tra l'altro, si approvano gli elaborati
fondamentali del Piano di riconversione dell'Autoporto di
Pollein;
Visto il disegno di legge n. 61 concernente "Intervento
regionale per la riconversione delle attività esercitate nell'area
autoportuale di Pollein" presentato dalla Giunta regionale il 28
aprile 1994;
Ribadito che gli interventi regionali per la riconversione
dell'area autoportuale di Pollein debbano rispettare le indicazioni
programmatiche vigenti in materia di urbanistica commerciale per la
grande distribuzione (deliberazione del Consiglio regionale n. 4113
del 14 gennaio 1993), e che quindi nell'attuale fase implementativa
vanno individuate all'interno di detta area altre attività
produttive in sostituzione di quelle commerciali previste;
Tenuto altresì conto della necessità che il Piano di
riconversione e ristrutturazione del l'Autoporto di Pollein, alla
luce delle specificazioni di cui al punto precedente, mantenga un
quadro di compatibilità economico-finanziaria tra investimenti
pubblici, investimenti privati e ritorni economici per la Società
Autoporto S.p.A. e la Regione;
Impegna la Giunta regionale
a) a sottoporre al Consiglio regionale entro 90 giorni lo schema
delle tipologie di attività insediabili nell'area in questione
considerando il cosiddetto "serpentone" come sede di attività
produttiva e/o di stoccaggio, immagazzinamento, trading
internazionale con la sola eccezione riguardante possibili
trasferimenti di punti vendita della grande distribuzione già
operanti nel Comune di Pollein;
b) a rendere possibile, per ciò che concerne le attività
localizzabili nel Centro direzionale, l'insediamento di punti di
vendita di prodotti locali, gestiti da cooperative o associazioni o
consorzi di produttori e/o artigiani operanti in Valle, fermo
restando le condizioni economiche di insediamento che debbono
essere a prezzi di mercato;
c) a privilegiare, per quanto attiene all'insieme degli
insediamenti nell'area ristrutturata (Serpentone, Centro
Direzionale e Torre delle Comunicazioni), la richiesta proveniente
da operatori locali a parità di condizioni;
d) di considerare le nuove attività insediabili anche in
relazione alle infrastrutture primarie in corso di appalto.
Presenti: 32
Votanti e favorevoli: 26
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo all'esame dell'articolato
del disegno di legge. La parola al Consigliere Marguerettaz.
Marguerettaz (PpVA) -
Noi ci asterremo pur essendo
favorevoli alla riconversione. Ci asteniamo perché quello che si
pretendeva, Assessore, non erano i nomi e cognomi di coloro che
occuperanno le strutture, ma i nomi di coloro che sono interessati.
Lo stesso Assessore diceva che noi, oggi, dobbiamo promuovere
queste strutture presso le categorie imprenditoriali; noi siamo
convinti di questo, ma diciamo che questa operazione poteva essere
fatta a partire dell'aprile-maggio 1993 e in questo anno e mezzo o
si è perso del tempo, o si sono fatte delle operazioni, senza
battute, a noi sconosciute. Se di scatola vuota si tratta, essa ci
preoccupa ma credo (ed è una battuta) che se la scatola invece di
essere vuota è semplicemente chiusa, la cosa ci spaventa.
Presidente -
Passiamo alla votazione dell'articolo
1.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
2.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
3.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
4, con l'emendamento presentato dall'Assessore del bilancio e delle
finanze, Lévêque, di cui do lettura:
Emendamento - Il comma 2 dell'articolo 4 è così sostituito:
"2. La Autoporto Valle d'Aosta S.p.A., entro 30 giorni
dall'entrata in vigore della presente legge, presenta il consuntivo
delle attività svolte nell'anno 1994 nonché il piano operativo
delle attività e il bilancio preventivo per l'anno 1995; per l'anno
1996 il piano operativo delle attività ed il bilancio preventivo
dovranno essere presentati entro il 30 novembre 1995."
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
4 nel testo così emendato:
Articolo 4 - (Piano operativo annuale e bilancio preventivo)
1. L'Assessore regionale al bilancio e alle finanze, previa
istruttoria della Direzione generale delle finanze, propone alla
Giunta regionale, entro sessanta giorni dai termini indicati dal
comma 2, l'approvazione del piano operativo annuale delle attività
e del relativo bilancio preventivo predisposti dalla Autoporto
Valle d'Aosta S.p.A.
2. La Autoporto Valle d'Aosta S.p.A., entro trenta giorni
dall'entrata in vigore della presente legge, presenta il consuntivo
delle attività svolte nell'anno 1994, nonché il piano operativo
delle attività ed il bilancio preventivo per l'anno 1995; per
l'anno 1996 il piano operativo delle attività ed il bilancio
preventivo dovranno essere presentati entro il 30 novembre
1995.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
5.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
6, con l'emendamento proposto dalla IV Commissione, di cui do
lettura:
Emendamento - La lett. d) del comma 2 dell'articolo 6 è
sostituita dalla seguente:
"d) qualora il disavanzo effettivo risulti inferiore a quanto
già liquidato ai sensi delle lett. a) e b), il maggior contributo,
maggiorato degli interessi nella misura legale ai sensi
dell'articolo 1284, comma primo, del codice civile, viene decurtato
dai contributi erogati nell'esercizio successivo, per i primi due
anni, o restituito, se tale ipotesi si verifica per i contributi
erogati nel corso del 1996."
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
6 nel testo così emendato:
Articolo 6 -
(Modalità)
1. Il contributo previsto all'articolo 5, comma 1, viene
liquidato su presentazione di fatture regolarmente quietanzate.
2. Il contributo previsto all'articolo 5, comma 2, viene
liquidato come segue:
a) anticipo del quaranta per cento del disavanzo annuale
previsto per ciascuno degli esercizi finanziari 1994, 1995 e 1996
entro sessanta giorni dall'approvazione, da parte della Giunta
regionale, del piano operativo delle attività e del bilancio
preventivo presentati dalla società;
b) ulteriore quaranta per cento del disavanzo annuale come
previsto alla lett. a) quando risulta superato il cinquanta per
cento del disavanzo programmato per l'esercizio;
c) saldo per un ammontare comunque non superiore ai limiti
fissati dall'articolo 5, comma 3, e calcolato sull'effettivo
disavanzo risultante dal bilancio di esercizio regolarmente
approvato secondo la normativa vigente;
d) qualora il disavanzo effettivo risulti inferiore a quanto già
liquidato ai sensi delle lett. a) e b), il maggior contributo,
maggiorato degli interessi nella misura legale ai sensi
dell'articolo 1284, comma primo, del codice civile, viene decurtato
dai contributi erogati nell'esercizio successivo, per i primi due
anni, o restituito, se tale ipotesi si verifica per i contributi
erogati nel corso del 1996.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
7.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
8.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
9.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
10.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
11.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Passiamo alla votazione dell'articolo
12.
Presenti: 31
Votanti e favorevoli: 25
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Presidente -
Se non ci sono dichiarazioni di voto
possiamo passare alla votazione della legge nel suo complesso.
Presenti: 30
Votanti e favorevoli: 24
Astenuti: 6 (Chiarello, Lanièce, Linty, Marguerettaz, Tibaldi,
Viérin M.)
Il Consiglio approva.
La seduta è tolta.
La seduta termina alle 20,29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK