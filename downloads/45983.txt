Consiglio Regionale della Valle d'Aosta - Oggetto del Consiglio n. 2549 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2549 del 7 giugno 2023 - Resoconto
OGGETTO N. 2549/XVI - Interrogazione: "Informazioni relative
al Piano regionale della prevenzione".
Bertin (Presidente) -
Punto n. 19. Risponde l'assessore
Marzi.
Marzi (SA) -
Il Piano regionale della prevenzione, che è
un LEA, non solo è attuale, ma rappresenta uno snodo fondamentale e
irrinunciabile nell'evoluzione dei sistemi di prevenzione che
saranno sperimentati e applicati nei prossimi anni. É un documento
strutturato per essere realizzato nel corso del periodo temporale
quadriennale e che prevede azioni differenti per ogni anno fino
alla sua naturale conclusione nel 2025.
La vision e i principi sono quelli fissati dalle istituzioni
internazionali europee, elaborati e adottati con il concorso di
diversi Paesi, tra cui l'Italia.
La Regione Autonoma Valle d'Aosta con DGR 1654/2021 ha recepito
l'intesa della Conferenza Stato-Regioni concernente il Piano
nazionale della prevenzione 2020-2025.
Tale scelta si pone in continuità con le attività svolte nel
precedente decennio nel corso del quale la Valle d'Aosta ha aderito
ai pregressi PNP.
Il Dipartimento sanità, salute e politiche sociali
dell'Assessorato ha predisposto gli atti preparatori necessari al
fine di redigere il Piano regionale 2021-2025; in primo luogo è
stato così definito "L'organigramma del Piano".
È stato individuato quale coordinatore il Dirigente della
struttura igiene e sanità pubblica dell'Assessorato, è stato
istituito un gruppo tecnico di attuazione e monitoraggio del Piano
con funzione di redazione della proposta di PRP, di attuazione e di
rendicontazione.
Il gruppo tecnico è così costituito: da un responsabile
operativo afferente all'Assessorato della Sanità, dal direttore di
Dipartimento di prevenzione dell'Azienda USL della Valle d'Aosta,
dal direttore della Struttura complessa igiene e sanità pubblica
dell'Azienda USL e di almeno due referenti per ogni programma
predefinito.
È stato previsto anche un gruppo di pilotaggio regionale con
funzione di condivisione, confronto e indirizzo delle azioni
previste dal PRP.
Con provvedimenti dirigenziali 2146/2021 e 7754/2022, sono stati
nominati, inoltre, i referenti dei programmi predefiniti, che
sarebbero i PP, e dei programmi liberi, che sono i PL.
I referenti dei programmi hanno materialmente provveduto alla
stesura dei singoli programmi e tale attività è stata svolta previo
concorso/corso di formazione a cura di esperti in materia di altre
regioni e con l'interlocuzione periodica con esperti del Ministero
e dell'Istituto superiore della sanità, che hanno facilitato il
lavoro di progettazione mediante la predisposizione di un format
comune da inserire sulla piattaforma ministeriale ai fini di
rendicontazione e certificazione, con la possibilità di usufruire
dei contenuti di una banca dati specifica ove poter verificare le
esperienze di altre regioni.
I referenti dei PP e dei PL hanno operato in sinergia con i
gruppi di lavoro interprofessionali e interdisciplinari coinvolti
nella progettazione secondo le specifiche competenze e il primo
risultato del lavoro svolto è rappresentato dal Piano regionale
della prevenzione 2021-2025 allegato alla DGR n. 1654/21.
Fra i documenti di riferimento del Piano regionale della
prevenzione, citiamo l'Agenda 20-30, i cui contenuti rappresentano
un'evoluzione di approccio combinato in cui tutti gli obiettivi
tengono conto degli aspetti economici, sociali e ambientali.
Gli obiettivi mirano a porre fine alla povertà, a restituire la
dignità alle persone e nel contempo a preservare la natura e
l'ambiente.
Il PNP 2020-20205 recepisce e rafforza questa visione che
considera la salute come risultato di uno sviluppo armonico e
sostenibile dell'essere umano, della natura e dell'ambiente,
riconosce quindi, in un'accezione olistica, che la salute delle
persone, degli animali e degli ecosistemi sono interconnesse.
Ovviamente il concetto di olistico è di fatto una traduzione
italiana del concetto di "One health", e promuove quindi
l'applicazione di un approccio multidisciplinare, intersettoriale e
coordinato per affrontare rischi potenziali o già esistenti in
natura.
Il PNP - e di conseguenza il nostro Piano regionale - ha come
elemento strategico d'innovazione e di orientamento di tutto il
sistema della prevenzione un approccio nuovo di promozione della
salute che favorisce lo sviluppo di strategie in un'ottica comune
proiettata verso il futuro.
Sintetizzare in poche battute la filosofia del PP09 - che lei
richiama e per la quale la ringraziamo - del Piano regionale clima
ambiente e salute è francamente non semplice, in quanto il
documento allegato al Piano, presente sul sito istituzionale
regionale della sezione sanità al PRT, è corposo e complesso.
Il PP09 ha lo scopo di programmare e concretizzare tale
approccio omnicomprensivo con interventi attenti ed efficaci fino
al 2025, ciò riservando particolare attenzione ai principi di
equità, sussidiarietà e contrasto alle diseguaglianze, adottando
quindi un modello per setting di genere e attuando le indicazioni
dei LEA vigenti.
In conclusione, i referenti del PP09 hanno redatto e stanno
attuando un PP che rispetta gli obiettivi prospettici, i principi e
le azioni del Piano nazionale della prevenzione 2020-2025 e ciò ha
consentito per il 2022 il raggiungimento dei requisiti richiesti
per la certificazione del PRP.
Presidente -
Per la replica, consigliere Restano.
Restano (GM) -
Mi permetta una battuta: la dovevo
indicare quale persona corretta per rispondere all'assessore
Sapinet prima, perché mai risposta sarebbe stata più azzeccata di
quella che mi ha dato lei adesso.
Naturalmente si prosegue sul fil rouge delle competenze dei
soggetti chiamati a far parte dell'Osservatorio sulla crisi idrica
di cui alla delibera 515.
Il Piano regionale della prevenzione, come ha ben detto lei, si
basa anch'esso sul principio olistico "One health" e su quegli
inviti che ci dà il Piano nazionale della prevenzione, che sono
quelli delle responsabilità dirette sulla tutela e ripristino della
salute e del rigenerare nel profondo in modo in cui si affronta in
Italia il tema salute su cui - come si è dimostrato - tutte le
politiche agiscono anche indirettamente, in una prospettiva
valoriale più consona alla costruzione di una società in buona
salute, solidale, in armonia con la natura, l'ambiente e costruita
sui diritti umani irrinunciabili.
In questo senso il Piano nazionale della salute rafforza una
visione che considera la salute come il risultato di uno sviluppo
armonico e sostenibile dell'essere umano, della natura e
dell'ambiente secondo l'approccio che lei ha richiamato "One
Health, Una salute", che, riconoscendo la salute delle persone,
degli animali e degli ecosistemi come interconnesse, promuove
l'applicazione di un approccio multidisciplinare, intersettoriale e
coordinato per affrontare i rischi potenziali o già esistenti che
hanno origine dall'interfaccia tra ambiente, animale ed
ecosistemi.
Colleghi, questa frase è quella riportata sul Piano nazionale
della prevenzione, sul Piano regionale della prevenzione che è
stato votato dalla vostra maggioranza di cui facevo parte pure io
in quel periodo e, Assessore alla sanità, anche sul Piano della
salute e benessere sociale, campeggia in ogni dove ed è stata
approvata più volte da questa maggioranza.
Siccome sul Piano nazionale della prevenzione e poi sul Piano
regionale della prevenzione ci sono quei programmi di cui ho
chiesto spiegazione, in particolare i macro obiettivi del Piano
regionale, che sono ambiente, clima e salute, che per la difesa
dell'ambiente restano al centro degli obiettivi dell'Agenda 2030,
come ha detto lei; e le malattie pandemiche e infettive prioritarie
dopo il Sars Covid-19... tutti i punti programmatici richiamano
questi settori.
Come lei ci ha illustrato, a elaborare questo Piano sono stati
chiamati gli operatori del Dipartimento della prevenzione, in
particolare ho richiamato solo il punto programmatico 09, che
riguarda: "Interventi di formazione sull'adozione di strategie e
interventi per sviluppare la salute costruendo ambienti favorevoli
indirizzati ai Dipartimenti di prevenzione", e fra i compiti da
sviluppare vi è l'accordo di programma ambiente, clima e salute,
quindi il Dipartimento a competenza ambientale; ritorno alle
risposte date prima dall'assessore Sapinet: promuovere e supportare
politiche e azioni integrate intersettoriali, tese a rendere le
città e gli insediamenti umani più sani, inclusivi e favorevoli
alla promozione della salute, controllo delle acque potabili,
tavolo tecnico regionale, ambiente, clima e salute, e potrei andare
avanti così.
Signori, l'avete approvato voi, e poi escludete il Dipartimento
di prevenzione dalla delibera 515. Permettetemi una battuta: siete
una contraddizione unica.
Bisognerebbe far ricorso rispetto a una delibera di questo
genere, io ci provo con un po' di insistenza, con le buone maniere,
però confido in voi, perché il personale del Dipartimento è stato
utilizzato a 360 gradi per scrivere queste cose e poi voi me lo
estromettete da ogni dove.
Mettetevi una mano sulla coscienza ma soprattutto pensate a noi,
popolazione della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK