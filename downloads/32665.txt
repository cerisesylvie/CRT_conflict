Consiglio Regionale della Valle d'Aosta - Oggetto del Consiglio n. 1288 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1288 del 14 luglio 2010 - Resoconto
OGGETTO N. 1288/XIII - Interrogazione: "Realizzazione del
percorso di turismo culturale e ambientale denominato "Microsistema
di Pont-Saint-Martin/Donnas/Bard"".
Interrogazione
Premesso che:
- nel 2002 è stata stipulata una convenzione tra Regione,
Finaosta, Finbard e i Comuni di Bard, Donnas e Pont-Saint-Martin
per la realizzazione del percorso di turismo culturale e ambientale
denominato "Microsistema di Pont-Saint-Martin/Donnas/Bard" a fronte
di un impegno iniziale di quasi 5,7 milioni di Euro;
- tra gli interventi da effettuare figurava il rifacimento
della strada comunale Donnas-Bard sul tracciato della strada romana
e la valorizzazione del percorso storico e delle preesistenze
nell'immediato intorno;
- la suddetta convenzione è stata aggiornata nel 2006 e nel
2008 con un significativo incremento della spesa, elevata a circa
10,4 milioni di Euro;
Visti anche gli incarichi di consulenza affidati a Geodes
s.r.l. di Torino nel 2006 e a Sitec Engineering s.r.l. di Aosta nel
2007;
Constatato che l'intervento inerente il ripristino del
percorso della strada romana risulta tuttora non concluso;
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) per quali ragioni l'intervento di cui in Premessa non è
stato ancora completato e se i ritardi sono imputabili ad alcuno
degli enti che partecipano alla convenzione;
2) quali opere debbono essere ancora realizzate ed entro
quando si prevede di ultimare l'intervento, al fine di permetterne
una piena fruizione da parte del pubblico;
3) quali sono le spese finora sostenute e se l'importo
impegnato - visti i ripetuti aggiornamenti - è sufficiente alla
copertura dei costi totali.
F.to: Tibaldi - Lattanzi
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président. Nel mese di
aprile 2006, per quanto riguarda la prima domanda, si sono
verificate delle frane lungo la strada comunale Donnas-Bard - la
strada romana - interessati i siti in oggetto del progetto n. 2,
inerente alla riqualificazione della strada comunale Donnas-Bard e
al parcheggio San Giovanni, a seguito delle quali è stato finora
inibito il transito sulla strada comunale, ancorché i relativi
versanti abbiano formato oggetto di operazioni urgenti di disgaggio
e chiodatura dei massi pericolanti. È stato commissionato alla
Regione uno studio geologico di tutto il versante, ultimato in data
3 maggio 2007, che prospetta possibili interventi alternativi per
la sua messa in sicurezza, interventi superficiali di tipo attivo e
passivo su tutto il versante, che consentono di conseguire indice
di suscettività residua basso nella zona nord e soltanto medio
nella zona sud, con un investimento stimato di circa 4.000.000 di
euro. Da quanto detto, si evince che l'intervento relativo al
rifacimento della strada comunale Donnas-Bard non sia stato ancora
completato per questi impedimenti, che sono impedimenti oggettivi,
e non per ritardi imputabili (per rispondere la domanda) ad alcuno
degli enti che partecipano alla convenzione.
Per quanto riguarda il punto n. 2, la convenzione di attuazione
del microsistema, che è aggiornata all'11 luglio 2008, riconduce
gli interventi ai fini della progettazione esecutiva e dell'appalto
di attuazione dei lavori ai seguenti due progetti: il progetto n.
1, riqualificazione del borgo di Donnas, comprendente gli
interventi di riqualificazione testata est inclusa l'attuazione dei
nuovi locali ricreativi comunali, il parcheggio residenti, la
riqualificazione della testata ovest e la riqualificazione
dell'area Donnas-Bard. I relativi lavori al progetto n. 1 sono
ultimati e il relativo certificato di collaudo è stato approvato
dal CdA Finbard il 24 marzo 2010 (quindi questa parte è ultimata).
L'altro progetto, passerella ciclopedonale sul Lys in
Pont-Saint-Martin, coincidente con l'intervento dei lavori relativi
al progetto n. 3, sono ultimati e il relativo certificato di
collaudo è stato approvato dal CdA a marzo 2008 (quindi questa
parte è ultimata). La convenzione aggiornata dispone, come sopra
specificato, la ripianificazione e la ridefinizione di tutti gli
interventi concernenti invece la riqualificazione del sito
archeologico Donnas-Bard, subordinatamente alla messa in sicurezza
dell'area e alla congruità delle residue risorse finanziarie. I
lavori relativi alla strada romana Donnas-Bard non sono pertanto
ancora realizzati essendo la loro esecuzione subordinata a questa
messa in sicurezza del versante roccioso oggetto di frane, che
esula anche in termini di risorse finanziarie dalla convenzione.
Per verificare l'eventuale esistenza di interventi volti alla messa
in sicurezza del versante meno onerosi e meno invasivi sull'area
rispetto a quelli prospettati da Geodes nel 2007, è stato
commissionato da Finbard nel febbraio 2010 al Dipartimento di
ingegneria, del territorio, dell'ambiente e delle geotecnologie del
Politecnico di Torino - previo formale assenso della Sovrintendenza
per i beni culturali in data 29 ottobre 2009 - uno studio per
identificare gli scenari di intervento strutturali e non
strutturali finalizzati a realizzare una condizione di rischio
residuo minimo nell'ottica dell'accessibilità pedonale e veicolare,
attraverso la strada romana di grande importanza
storico-paesaggistica monumentale e archeologica, al centro storico
e al complesso monumentale del Comune di Bard; questo per
verificare cosa si potrebbe fare. Gli esiti dello studio saranno
noti a settembre di quest'anno e, sulla base di questi
ragionamenti, potremo eventualmente formulare delle
valutazioni.
Terza domanda: la spesa finora sostenuta, la convenzione
aggiornata al 2008 prevedeva un investimento di 10.392.000 euro, di
cui 1.000.000 a carico del Comune di Donnas per realizzare gli
interventi di riqualificazione del borgo di Donnas e di
realizzazione della passerella ciclopedonale a Pont-Saint-Martin,
oggetto di ulteriori aggiornamenti progettuali, subordinando gli
interventi di valorizzazione della strada romana Donnas-Bard alla
messa in sicurezza del versante roccioso che è sovrastante. Le
spese sostenute al 31 dicembre 2009, alla chiusura dell'esercizio,
per la realizzazione degli interventi di tutto il microsistema,
sono di 7.911.000 e la differenza, che è 2.481.000 per arrivare
alla cifra totale, è disponibile, fatti salvi gli aggiornamenti dei
costi, per la realizzazione degli interventi di valorizzazione
della strada romana Donnas-Bard, previa messa in sicurezza di
questa parte del versante roccioso.
Président
- La parole au Conseiller Secrétaire
Tibaldi.
Tibaldi (PdL)
- Ringrazio l'Assessore per questo
aggiornamento che ci ha fornito in merito a tre quesiti che sono
stati posti puntualmente, relativamente a tale situazione che ci
sta a cuore, perché questo sito di Bard e Donnas in particolare, ha
una sua valenza storica di grande rilievo: è un sito che, oltre ad
ospitare il Forte di Bard, ospita quel frammento dell'antica via
delle Gallie, che si è conservato per 2000 anni in maniera egregia
e sarebbe opportuno che si conservasse ancora e che venisse
adeguatamente valorizzato. Abbiamo notato che questa valorizzazione
stenta a procedere, questo stento ci è stato da lei giustificato
con tali problemi orografici che si creano franosi lungo la strada,
ne prendiamo atto, però sono passati 4 anni da quell'aprile 2006 e
non possiamo nemmeno disconoscere che sono state messe a
disposizione delle somme importanti - non tutte per la strada
romana, giustamente sono 10.400.000 euro circa per tutto il
microsistema di cui lei ha parlato e di cui abbiamo fatto la
descrizione sintetica in premessa -, ma sta di fatto che questa
strada romana è un reperto essenziale di tale microsistema. Facendo
un rapido sopralluogo, abbiamo constatato come, nonostante
l'impegno di spesa, ci sia un sostanziale stato di abbandono.
Confidiamo che le consulenze conferite e l'attesa dello studio di
cui ci ha fatto cenno si concludano al più presto e che si
riprendano questi lavori per restituire - un termine a lei caro -
la
restitution
come è stato per il Teatro romano di Aosta,
anche dell'antica via romana che è un reperto di grande rilievo
storico, anche geoturistico, un sito di cui si fa cenno, basta fare
una rapida navigazione sul Web, in diverse pubblicazioni
scientifiche e culturali che ne hanno annotato l'interesse. Oltre a
confidare nella celerità e nell'efficienza della pubblica
amministrazione, speriamo che i tempi di piena fruizione di questo
sito e di restituzione al grande pubblico del medesimo siano brevi.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK