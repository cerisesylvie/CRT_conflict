Consiglio Regionale della Valle d'Aosta - Oggetto del Consiglio n. 2232 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2232 del 4 aprile 2023 - Resoconto
OGGETTO N. 2232/XVI - Interrogazione: "Stato di attuazione
dell'articolo 5 della legge regionale 16/2021 relativo alla
cessione di azioni di Aosta Factor SpA da parte di Finaosta" e
Interpellanza: "Cessione della partecipazione azionaria in Aosta
Factor S.p.A. per il tramite di Finaosta".
Bertin (Presidente) -
I punti n. 5 e 6 sono trattati
congiuntamente. Per l'illustrazione, Consigliere Marquis.
Marquis (FI) -
L'articolo 5 della legge 16 del 2021 aveva
sostanzialmente autorizzato la cessione azionaria in Aosta Factor
da parte di Finaosta S.p.A. detenuta in gestione ordinaria. Di
questo tema se ne è già parlato in Consiglio regionale in alcune
occasioni e in data 3 settembre del 2021, attraverso una procedura
telematica, è stato disposto l'affidamento da parte della società
Finaosta per acquisire sostanzialmente un parere di valutazione del
valore della società da cedere.
L'assessore Caveri aveva già dato delle risposte alle precedenti
iniziative che aveva avanzato anche il collega Aggravi, dicendo che
erano emerse delle differenze di veduta e di valutazione da parte
dell'
advisor
che era stato interpellato, valutazioni interne
agli organi della società.
Al momento non abbiamo più avuto notizie dell'evoluzione
dell'iter di questa cessione e pertanto siamo a chiedere qual è lo
stato dell'iniziativa, se c'è ancora la volontà di porre in essere
questa cessione, se Finaosta ha liquidato l'ammontare delle spese
che sono state sostenute, i compensi per l'advisor e a quanto
ammontano e, in ultimo, se è ancora volontà di cedere queste quote
azionarie, anche alla luce del momento positivo che le società di
factoring
che hanno in questa fase economica.
Presidente -
Il Presidente della Regione per la
risposta.
Testolin (UV) -
Il consigliere Aggravi interroga il
Presidente della Regione per sapere quale sia a oggi lo stato di
situazione dell'articolo 5 della legge regionale 16 del 2021,
cessione di azioni di Aosta Factor, in particolare rispetto al
primo comma che statuisce quanto segue: Finaosta S.p.A. è
autorizzata a porre in essere, nel rispetto delle disposizioni di
cui al decreto legislativo 19 agosto 2016 n. 175, tutte le attività
finalizzate alla cessione anche parziale della partecipazione
azionaria in Aosta Factor S.p.A., detenute in gestione ordinaria ai
sensi dell'articolo 5 della legge regionale 7 del 2006.
La risposta tiene conto anche dell'interpellanza or ora
presentata dal collega Marquis. Occorre, per fare chiarezza,
svolgere un breve
excursus
, utile al fine di fornire
risposta agli aspetti comuni di cui alle interrogazioni e al primo
punto dell'interpellanza.
In data 23 luglio 2021 il consiglio di amministrazione di
Finaosta, conformemente al disposto legislativo di cui all'articolo
5 della legge regionale 16 del 2021, ha avviato tutte le attività
prodromiche alle operazioni di cessione anche parziale della
partecipazione di Aosta Factor, affidando gli incarichi di
advisor
legale finanziario ai primari operatori di mercato,
per l'assistenza e la consulenza legale ed economico finanziaria,
nella determinazione della procedura da seguire per la cessione e
per la corretta valorizzazione della partecipazione. Nel mese di
dicembre 2021 l'advisor finanziario ha finalizzato la perizia di
stima richiesta dalla società al fine di determinare il
fair
value
della partecipazione detenuta. Sono dunque seguite le
analisi e gli approfondimenti richiesti anche dal collegio
sindacale.
Dai successivi confronti con l'advisor è stata condivisa la
necessità di tenere in debita considerazione anche le seguenti
circostanze: in particolare il periodo storico in corso,
caratterizzato non soltanto dagli effetti ancora in corso della
pandemia da Covid 19, ma anche e soprattutto dalla situazione di
conflitto in essere tra Russia e Ucraina, dai poco prevedibili
esiti e sviluppi, anche quanto a durata e relative conseguenze; la
difficile situazione dei mercati finanziari e, di conseguenza, tra
gli altri del mercato domestico delle acquisizioni societarie, il
quale sta attraversando e attraverserà periodi di difficoltà e
contrazione; infine, il conseguente rischio che nei prossimi mesi i
potenziali acquirenti della partecipazione in Aosta Factor
preferiscono assumere posizioni cautelative, limitandosi a
monitorare la situazione generale ed evitando così di partecipare
con investimenti diretti a processi di acquisizioni societarie.
Finaosta ha pertanto ritenuto necessario attendere
ragionevolmente alcuni mesi prima di proseguire oltre con la
procedura di cessione delle partecipazioni di Aosta Factor,
sospendendo in particolare lo svolgimento delle indagini di mercato
volte a esplorare il mercato stesso e a sollecitare la
presentazione di manifestazioni di interesse da parte di operatori
economici interessati. Monitorare l'evolversi della pandemia da
Covid 19 e soprattutto della situazione di conflitto in essere tra
Russia e Ucraina, i cui effetti depressivi sui mercati finanziari
potrebbero incidere molto negativamente sull'eventuale interesse
dei soggetti potenziali acquirenti di Aosta Factor. Indicare
l'advisor per un'integrazione della perizia di stima, volta a tener
conto dell'aggiornato bilancio di esercizio di Aosta Factor al 31
dicembre 2021, ovvero della semestrale del 30 giugno 2022. A tener
conto di un aggiornato piano industriale di Aosta Factor, in corso
di predisposizione da parte della stessa, e a reperire una maggiore
valutazione economica del valore di Aosta Factor.
In data 28 luglio 2022 l'advisor ha inviato a Finaosta una nota
denominata "Analisi comparativa delle opzioni strategiche
percorribili nell'ambito della cessione di una partecipazione
detenuta dalla finanziaria regionale della Valle d'Aosta S.p.A. in
Aosta Factor". Nell'elaborato l'advisor, argomentando le proprie
posizioni, ha evidenziato che la cessione integrale della
partecipazione, unitamente all'assenza di vincoli circa il
mantenimento della sede in Valle d'Aosta, contribuisce a garantire
la flessibilità necessaria per la messa a terra di un piano di
integrazione, in grado di realizzare una prima valorizzazione delle
sinergie estraibili dall'operazione. Tali condizioni, anche nel
caso in cui si accompagnassero al mantenimento degli attuali
livelli occupazionali, non comporteranno limitazioni dell'autonomia
dei potenziali
buyer
, garantendo una maggiore operatività
sul mercato delle partecipazioni.
In data 8 novembre 2022 l'advisor ha trasmesso inoltre a
Finaosta un documento contenente l'individuazione e l'indicazione
del valore di Aosta Factor S.p.A. e della partecipazione in essa
detenuta dalla finanziaria regionale Valle d'Aosta S.p.A., tramite
perizia asseverata, al fine di determinare e motivare la congruità
del prezzo di vendita posto a base d'asta nella procedura a
evidenza pubblica di cessione della suddetta partecipazione, ai
sensi del decreto legislativo 175 del 2016.
In data 27 gennaio 2023 si è riunito il Consiglio di
Amministrazione di Finaosta S.p.A., nel quale è stata discussa, al
punto 18 dell'ordine del giorno, la questione della cessione della
partecipazione azionaria di Aosta Factor. Il collega Caveri,
accompagnato dall'allora assessore alle finanze, innovazione opere
pubbliche Carlo Marzi, ha espresso la preoccupazione regionale in
merito alla situazione di stallo creatasi intorno a tale
operazione. L'Assessore ha altresì auspicato clausole di
salvaguardia del livello occupazionale e del mantenimento della
sede in Valle d'Aosta, auspicando che sicuramente, come condivido
peraltro, questi aspetti rimangano assolutamente fondamentali nel
contesto generale di quest'operazione.
Per quanto riguarda nello specifico il secondo quesito
dell'interpellanza del collega Marquis, se Finaosta ha liquidato e
per quale ammontare il compenso all'advisor incaricato dalla
valutazione della partecipazione, il corrispettivo forfettario e
omnicomprensivo all'dvisor, risultante dall'offerta economica
proposta in sede di procedura di evidenza pubblica, ammonta ad euro
50 mila oltre all'IVA e a oggi sono stati liquidati 10 mila euro al
netto dell'IVA. È previsto poi un compenso eventuale, da
riconoscersi solo in caso di buon esito della procedura a evidenza
pubblica, per la cessione della partecipazione e pertanto
condizionata e subordinata all'avvenuto perfezionamento in sede
notarile della cessione della partecipazione all'acquirente
aggiudicatario e determinata in relazione all'effettivo
corrispettivo di cessione della partecipazione, in una percentuale
pari all'1,5 percento del totale corrispettivo. Tale compenso
eventuale non potrà in ogni caso superare l'importo massimo di euro
300 mila oltre IVA e sarà a carico esclusivamente dell'acquirente
aggiudicatario.
Per la redazione della perizia asseverata e l'analisi delle
operazioni strategiche percorribili nell'ambito delle operazioni di
dismissione della partecipazione, è previsto poi un compenso
specifico di 38 mila euro oltre all'IVA, per il quale al momento
Finaosta ha ricevuto una prima fattura pari a 11 mila 400 euro più
IVA.
Infine, quanto al terzo quesito contenuto nell'interpellanza:
alla luce dell'andamento positivo del settore del
factoring
,
se è ancora intendimento da parte di Finaosta e del Governo
regionale dare corso alla parziale dismissione della partecipazione
di Aosta Factor e per quali ragioni. È sicuramente intenzione del
Governo regionale vedere l'applicazione dell'articolo 5 della legge
regionale 16 del 2021 in vigore, ovvero l'autorizzazione di
Finaosta a porre in essere nel rispetto delle disposizioni di cui
al decreto legislativo 19 agosto 2016 n. 175, tutte le attività
finalizzate alla cessione, anche parziale, della partecipazione
azionaria in Valle d'Aosta Factor S.p.A., detenuta in ordinaria ai
sensi dell'articolo 5 della legge regionale 7 del 2006. Il pensiero
dell'Amministrazione regionale al riguardo è volto principalmente
al mantenimento di una quota non di controllo che, comunque, non
farebbe venir meno gli obiettivi di sviluppo del tessuto economico,
di crescita del benessere sociale e perseguimento della piena
occupazione regionale, che sta alla base del mantenimento della
sede in Valle d'Aosta.
Presidente -
Si è prenotato il consigliere Marquis.
Marquis (FI) -
Grazie Presidente per averci illustrato
l'iter di svolgimento di questa pratica, di questo dossier, da
parte di Finaosta. Il primo commento che viene da fare è che è un
iter estremamente lungo in rapporto all'obiettivo che ci si è
posti, perché parte dalla fine dell'anno 2021 e a oggi di fatto,
nonostante sia stata confermata la volontà di procedere a questa
cessione totale o in parte, non si è ancora addivenuti alla
conclusione del procedimento. Una cosa che stride in tutto questo,
che abbiamo già riscontrato anche in altre occasioni, è che spesso
e volentieri si parla di motivazioni che c'è il Covid, c'è la
guerra in Russia e Ucraina. È già successo anche per i treni,
quando abbiamo dato due anni in più a Trenitalia per adeguare le
prescrizioni del contratto, per permettere il contapersone: c'è la
guerra in Russia e Ucraina. Anche su questa pratica di Finaosta,
seppure questa è più importante rispetto a quella situazione, si
adducono motivazioni di questo genere.
Io credo che ci sia anche dell'altro in realtà sui ritardi che
sono stati manifestati. In particolare, una considerazione che
vorrei condividere è questa: non si capisce come si chieda il
valore di un'azienda a un
advisor
e immediatamente, secondo
delle regole del buon senso o le applicazioni dei criteri
consolidati da parte di chi controlla la società, viene evidenziato
che il corrispettivo non è adeguato alla vendita, quello previsto.
Ma la riflessione è un po' questa: come fa una società che ha un
ufficio partecipazioni, che deve stimare il valore di tutte le
partecipazioni, a non aver valutato preventivamente quale poteva
essere il valore di una sua partecipazione, e quindi dare a un
advisor un incarico e dopodiché, quando arriva questa proposta,
questo valore determinato su carta, il collegio sindacale dice:
"No, questo valore sicuramente non va bene". Ma come fa allora
questa società a fare le valutazioni del valore delle sue
partecipazioni? Credo che ci siano dei problemi oggettivi di
difficoltà. Questo stupisce sotto un profilo generale e diventa
anche difficile da comprendere, è una cosa abbastanza anomala.
Noi riteniamo che su questo vada fatta chiarezza il prima
possibile e, se è un'operazione che ha da concludersi, vada
conclusa in tempi ragionevoli. Diversamente, come ha detto anche
lei nella risposta, i tempi cambiano, le motivazioni di quelli che
possono essere i potenziali acquirenti possono anche venir meno.
Pertanto, riteniamo che sia un dossier da monitorare e da
concludere il prima possibile, qualora ci sia la volontà di
continuare ad attuare quest'iniziativa e di concluderla anche nel
migliore dei modi.
Presidente -
Consigliere Aggravi ne ha facoltà.
Aggravi (LEGA VDA) -
Come dissi in altre iniziative, che
tra l'altro una era del luglio scorso sempre sullo stesso tema,
perché tutto è iniziato a luglio 2021 quando il Covid già lo
conoscevamo, e poi anche altre considerazioni che ho fatto in sede
di valutazione del penultimo documento strategico, che tra l'altro
è pubblico sul sito di Finaosta, cioè il Piano operativo e
strategico triennale 2022-2024, programma esecutivo annuale 2022,
dove si riportava quello che è l'assunto degli IFRS 5, quindi il
principio contabile che riguarda gli utili e perdite tra le altre
cose di un'eventuale cessione della quota; poi nell'ultima
discussione dello stesso Piano operativo e del programma esecutivo,
cioè quello che, tra l'altro, è ancora all'esame della Commissione,
abbiamo già avuto modo di parlarne. Io penso che ci sia una
questione che sicuramente è tecnica, ma che sta anche nella
risposta e nell'insieme dei passaggi che lei ha fatto.
Le chiederò poi se è possibile avere copia, solo per vedere se
mi sono appuntato un passaggio iniziale, che è la differenza
sostanzialmente tra due valori capitali: il
Fair Value
e il
costo storico, quello che è la valorizzazione di questa quota.
Più passa il tempo e più eventi ci sono, per quanto sinceramente
io più che la guerra in Ucraina e il Covid, il Covid sicuramente
qualcosa di più, ma sinceramente io quello che vedo in questo campo
è più un problema che più passa il tempo, più si dice che si fa una
cosa, e assomiglia un po' alla quotazione di CVA, cioè se
l'annuncio la devo fare, perché se l'annuncio e poi non lo faccio e
passa il tempo, abbiamo dei problemi non sul corso storico, ma sul
Fair Value, perché ovviamente lo potremmo ricondurre a una sorta di
valore di mercato, anche se è un pochettino più complicata la
definizione di Fair Value. Più passa il tempo, più ci sono degli
eventi, più il mercato cambia, più le operazioni straordinarie
nell'ambito del
factoring
sono già state fatte, e quindi io
sono curioso di vedere il successivo bando quando verrà pubblicato
che cosa conterrà, al di là delle giuste clausole chiamiamole
strategiche relativamente al mantenimento di una quota che ci
permetta di mantenere sia dei livelli occupazionali e anche un
apporto all'economia forse più del controllante che, se vogliamo,
al tessuto, perché sappiamo comunque quali sono i canali e i
mercati di riferimento di Aosta Factor, ed è giusto che sia così.
Ma io credo che più è passato il tempo, più la problematica sia
relativa a questo differenziale, tra il Fair Value e il costo
storico. Non dico nulla di non conosciuto o di non banale, ma così
è. Purtroppo dal 13 luglio a oggi di tempo ne è passato, di cose ne
sono successe, ma soprattutto di operazioni di questo tipo già ce
ne sono state.
Sappiamo tutti quelli che sono i tempi della politica, che sono
sicuramente più lunghi, ma qua forse ci sono anche altre
tempistiche che potevano essere velocizzate da parte di chi aveva
in ultimo il
badó
[patois,
disciplinatore di processioni,
cerimoniere
, ndc] e chi aveva effettivamente le redini per
prendere le decisioni. Io mi auguro che questa vicenda finisca
meglio possibile, soprattutto possa avere finalmente una fine e
possa liberare anche Aosta Factor da tutta una serie di legami che
oggi ne limitano lo sviluppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK