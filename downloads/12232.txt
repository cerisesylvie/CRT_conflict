Consiglio Regionale della Valle d'Aosta - Oggetto del Consiglio n. 3127 del 26 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3127 del 26 febbraio 1992 - Resoconto
OGGETTO N. 3127/IX Campagna pubblicitaria sull'istituzione
del nuovo assessorato all'ambiente.
(Interrogazione)
Presidente Do lettura dell'interrogazione del Consigliere
Riccarand:
Interrogazione Avendo letto, con stupore, la deliberazione
della Giunta regionale n. 305 del 20 gennaio 1992, in cui
l'Assessore all'ambiente, territorio e trasporti "fa presente che,
per realizzare un'adeguata ed incisiva campagna di educazione
ambientale e pubblicitaria sull'istituzione del nuovo assessorato"
è stato affidato incarico alla ditta Carrara & Péaquin s.n.c.
di Aosta per un importo di spesa di 48 milioni;
il sottoscritto Consigliere regionale del gruppo verde
alternativo
interroga
l'Assessore all'ambiente, territorio e trasporti per sapere:
1) se la campagna pubblicitaria per l'istituzione del nuovo
assessorato all'ambiente, territorio e trasporti è un'iniziativa
una tantum o destinata a ripetersi ad ogni mutare di stagione;
2) in che cosa consiste la "campagna istituzionale assessorato
ambiente" ed il rendiconto dettagliato delle spese sostenute;
3) il rendiconto dettagliato delle spese sostenute dalla ditta
Carrara & Péaquin s.n.c. per la serata con proiezione di
foto.
Presidente
La parola all'Assessore dell'ambiente,
territorio e trasporti Limonet.
Limonet (DC)
In riferimento all'interrogazione del
Consigliere regionale del gruppo verde alternativo, si trasmettono
le seguenti informazioni.
La campagna pubblicitaria per l'istituzione dell'assessorato
dell'ambiente, territorio e trasporti è stata un'iniziativa
isolata, per la quale ci dobbiamo scusare con il Consiglio se non
si è usato il procedimento del caso, ma non lo si è fatto perché
questo avrebbe richiesto una tempistica molto lunga, mentre per
ragioni contingenti era necessario agire subito. E' comunque in
previsione di realizzare, per il biennio 1992-93, delle campagne
informative e di educazione ambientale che accompagneranno le varie
attività che questo assessorato si prefigge di realizzare e nelle
quali si procederà mediante indizione di gara esplorativa.
La campagna istituzionale dell'assessorato all'ambiente è
consistita nella realizzazione di un manifesto di affissione nei
principali comuni della Valle d'Aosta, abbinato ad una campagna di
pubblicità radiofonica esplicatasi nella trasmissione di cinque
spot
al giorno per dieci giorni su dieci emittenti
radiofoniche private.
In riferimento alla campagna istituzionale dell'assessorato
all'ambiente, alla serata di proiezione e diapositive al Rêve
Sauvage, comunico all'interpellante alcuni dati, di cui potrò anche
fornirgli eventualmente delle fotocopie. Si è fatto un progetto
grafico, si è realizzato il marchio dell'assessorato, in modo
particolare del servizio ambiente; è stata fatta una campagna
istituzionale suddivisa in pubblicità esterna con l'esecuzione di
600 copie di manifesti, quindi il progetto grafico, e l'affissione
di questi manifesti in Valle d'Aosta; una pubblicità radiofonica di
cinque
spot
, uno al giorno per dieci giorni, sulle reti: 105
Valle d'Aosta, Radio Club, Radio Valle d'Aosta, Radio
Saint-Vincent, Radio Monte Bianco, Radio Monte Rosa, Radio DJ, 105
Classic, Radio Tir e Radio Reporter; è stato fatto uno studio per
la realizzazione del radiocomunicato con la voce dello speaker
Capone di Mondo Quark; il controllo esecutivo della campagna, gli
onorari dell'agenzia.
Per la campagna proiezione foto Ramirez, anche qui c'è stata una
campagna pubblicitaria esterna (600 copie dei manifesti, 500
inviti, il progetto grafico, 300 manifesti sono stati esposti ad
Aosta e dintorni ed anche 300 locandine) una pubblicità diretta,
cioè 350 inviti, più 400 che sono stati dati in omaggio, una
pubblicità radiofonica (anche qui la stessa della precedente) poi
la pubblicità sulla stampa con una uscita sulle seguenti testate:
La Stampa, La Vallée Notizie, Il Monitore e Sport Valdôtain. Anche
qui, per la realizzazione del radiocomunicato, è stato chiesto
l'intervento dello speaker Capone.
Direi che questo è tutto, per un totale di 48 milioni, quindi se
l'interpellante vuole gli farò poi avere la fotocopia del
tutto.
Presidente
Il Consigliere Riccarand chiede di
parlare.
Riccarand (VA)
Ho presentato questa interrogazione
perché questi mi sembrano in gran parte soldi buttati via, nel
senso che non riesco a capire per quale motivo adesso ogni
assessorato si dovrebbe munire di un suo marchio.
Ho visto in giro per la città dei manifesti con due segni, uno
rosso ed uno blu - mi sembra fossero quelli - con scritta una frase
sull'ambiente, ma che non contenevano nessuna informazione, proprio
niente, erano solo un segno grafico affisso nei muri della città.
Non comunicava nè un'iniziativa, né una sede, né un qualcosa,
niente! Si sono spesi 48 milioni per questa campagna istituzionale
che, secondo me, non aveva nessuna motivazione per essere fatta e
non aveva nessuna finalizzazione. Quindi sono soldi,
sostanzialmente, o buttati via, oppure dati per far lavorare
un'agenzia, ma non credo che questo sia accettabile.
L'Assessore dice "era necessario agire subito, avevamo fretta,
quindi non abbiamo potuto neanche interpellare le varie agenzie",
ma qual'era questa fretta? Il fatto di dire che c'è l'assessorato
all'ambiente, che è stato istituito, non scappa mica via, è lì e
rimane, quindi non riesco a capire quale fosse questa urgenza. A me
sembra che queste iniziative non sono utilizzo corretto di un
assessorato ed anche delle necessità di pubblicizzare determinate
iniziative.
Ho voluto presentare questa interrogazione per sottolineare un
dissenso rispetto a questa iniziativa che mi sembra che vada fuori
dal seminato, che rappresenti una sorta di finanziamento improprio
ad un'agenzia di pubblicità, ma che abbia ben poco a che vedere coi
compiti istituzionali veri di un assessorato all'ambiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK