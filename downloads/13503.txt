Consiglio Regionale della Valle d'Aosta - Oggetto del Consiglio n. 4522 del 13 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4522 del 13 aprile 1993 - Resoconto
OGGETTO N. 4522/IX Disegno di legge: "Interventi finanziari
per la parziale ristrutturazione del presidio ospedaliero di
Aosta".
Presidente
Ha chiesto di parlare il relatore, Consigliera
Cristina Monami.
Monami (GV-PDS-SV)
Con il presente disegno di legge si
autorizza la Giunta al prelievo di 5,3 miliardi dal fondo globale
per il finanziamento di spese di investimento, perché possano
essere destinati ad una parziale ristrutturazione dell'ospedale
regionale. La scelta di procedere a tale ristrutturazione,
avvalendosi di sovvenzioni statali come da articolo 20 della legge
11 marzo 88, n. 67, fu presa da questo Consiglio il 7 gennaio 93 in
una risoluzione.
La prevista risistemazione della struttura ospedaliera prevede
la formazione di camere di degenze a due e tre posti letto con
servizi interni, la realizzazione di locali di servizio, spazi per
addetti, studi medici, locali visite, spazi di socializzazione per
degenti ed ospiti, la realizzazione di due nuovi ascensori e un
nuovo monta-lettighe, la formazione di una scala di sicurezza, la
messa a punto di interventi antincendio e di abbattimento delle
barriere architettoniche.
Questo, in sintesi; nella realtà si tratta di un lavoro molto
più complesso di ristrutturazione che questo Consiglio ha già
deliberato.
Presidente
Dichiaro aperta la discussione
generale.
Ha chiesto di parlare il Consigliere Beneforti.
Beneforti (DC)
Su questo disegno di legge volevo
chiedere alcuni chiarimenti.
Fra la ristrutturazione ed ampliamento dell'esistente e la
realizzazione di un ospedale nuovo si doveva procedere alla
ristrutturazione interna di alcune unità operative, che non sono
soltanto quelle che sono riportate in questo primo lotto. In questo
primo lotto si parla della medicina donne e di qualche altra unità
operativa, e poi si passa agli interventi antincendio e
abbattimento di barriere architettoniche.
Mi vanno bene il discorso delle barriere architettoniche, della
scala antincendio e tutte le altre iniziative che sono a
complemento delle necessità che esistono all'interno dell'ospedale,
ma il progetto prevedeva, oltre alla ristrutturazione della
medicina donne e ad un ampliamento anche parziale, come previsto,
del pronto soccorso, anche una ristrutturazione dei reparti di
anatomia patologica, di analisi cliniche, e c'era anche la
ricollocazione della psichiatria all'interno dell'ospedale
regionale.
In questa legge si fa riferimento ad un primo tronco, però non
si fa cenno a come si intende intervenire per realizzare il piano
generale, che esiste e che è stato realizzato. Ad esempio per la
psichiatria, che è in una situazione particolare, c'era la
richiesta di rientro all'ospedale regionale, vorrei sapere perché
non si è previsto il rientro di questo settore all'interno
dell'ospedale regionale.
Dato che qui ci si richiama ai finanziamenti previsti
dall'articolo 20 della legge 11 marzo 1988, n. 67, che mi pare sono
quelli delle sovvenzioni statali, vorrei sapere a che punto sono
questi finanziamenti che lo stato doveva erogare per la
ristrutturazione e ampliamento dell'intero ospedale, perché era
stato presentato il progetto di ristrutturazione ed ampliamento, al
cui interno stavano queste ristrutturazioni di unità operative.
Vorrei, quindi, sapere se sono stati definitivamente assegnati (o
meno) alla Valle d'Aosta i miliardi che erano di propria
competenza, e, in caso negativo, i motivi per i quali ancora non
sono stati assegnati.
Colgo l'occasione per affrontare anche un altro argomento, che è
importante e che abbiamo di fronte, perché ho letto sul giornale
che all'ospedale di Aosta mancano 150 posti letto, e sono proprio
il responsabile del pronto soccorso ed il direttore sanitario
dell'ospedale che reclamano la realizzazione di posti letto. C'è
una protesta nei confronti dell'Amministrazione regionale, perché
nei 60 giorni entro i quali doveva essere data una risposta, dal 7
gennaio al 7 marzo, sul come si doveva agire, se portare avanti il
discorso di ristrutturazione ed ampliamento o realizzare un nuovo
ospedale, questa risposta non è stata data. Mi unisco alla
richiesta che hanno fatto i primari del pronto soccorso ed il
direttore sanitario dell'ospedale regionale per conoscere quando e
come questa risposta l'Amministrazione regionale intende darla,
tenendo presente che siamo all'ultimo Consiglio regionale.
Avevate affermato in questo Consiglio che si doveva tenere una
riunione a metà gennaio con l'Ente Mauriziano, un'altra con il
consiglio di amministrazione a metà marzo, e infine una riunione
con il consiglio di amministrazione nel suo insieme doveva aver
luogo verso il 25-26 marzo; vorrei sapere dall'Assessore alla
Sanità a che punto sono queste trattative con l'Ordine Mauriziano,
che dovevano avvenire entro il mese di marzo e qual è la scelta da
parte dell'Amministrazione di andare verso la costruzione
dell'ospedale nuovo, oppure verso la ristrutturazione e
l'ampliamento dell'esistente. Non lo chiedo solo io, ma lo chiedono
anche i medici dell'ospedale regionale, responsabili di reparti,
che reclamano la mancanza di posti letto.
Qui si porta avanti un discorso di ristrutturazione; siamo in
arretrato nell'affrontare i problemi che abbiamo di
ristrutturazione dell'ospedale regionale, siamo in arretrato
nell'affrontare i problemi se fare o non fare l'ospedale nuovo
oppure ristrutturare l'esistente, mancano i posti letto e c'è la
costante richiesta dall'ospedale di posti letto, e ancora,
nonostante si porti avanti un discorso di ristrutturazione, non si
vuole toccare al Beauregard quella ristrutturazione che poteva
essere fatta per reperire una trentina di posti letto, per far
fronte almeno alle necessità più impellenti.
Il discorso della ristrutturazione del Beauregard non va avanti
perché non si intendono toccare determinati personaggi che operano
in quell'ambiente, perché la ristrutturazione al Beauregard era già
stata prevista, c'era un progetto che era stato approvato
dall'Assessorato alla Sanità e dal comitato dei garanti, ma dopo la
caduta della Giunta precedente si è detto che questa
ristrutturazione al Beauregard non sarebbe più avvenuta, mentre ci
sono posti letto utilizzati al 50 percento. Mancano 150 posti letto
in Viale Ginevra, si ristruttura ma i posti letto con quella
ristrutturazione che viene fatta non aumentano, però si lascia
l'utilizzo del 50 percento dei posti letto al Beauregard.
Se vogliamo procedere con queste ristrutturazioni, sono
d'accordo, purché le si facciano realmente, cercando di recuperare
i posti letto che sono necessari. Con la ristrutturazione che si
sta facendo del pronto soccorso e della medicina donne non si
recuperano posti letto, e lo sa bene l'Assessore; c'era la
possibilità di recuperare dei posti letto al Beauregard, ma non si
recuperano. Eppure la spesa era minima e si potevano trasferire al
Beauregard determinate unità operative da Viale Ginevra; ma questo
non si fa e si cerca di andare avanti senza toccare qualcuno che
sembra sia intoccabile al Beauregard. Credo che di fronte alle
denunce che vengono dai primari e dal direttore sanitario di
mancanza di posti letto, non si voglia affrontare la realtà.
Ripeto che al Beauregard il 50 percento dei posti letto non sono
utilizzati, noi l'abbiamo fatto questo accertamento con la vecchia
direzione sanitaria; vogliamo rifare un altro accertamento e vedere
se è possibile ristrutturare in maniera da trasferire su alcuni
reparti per dare spazio all'ospedale di Viale Ginevra, dove
scoppiano le unità operative? Questo è il discorso che dobbiamo
affrontare, senza tutte le volte andare sui giornali con titoli
come: "Ospedale, mancano 150 posti letto", oppure "Mancano
infermiere professionali", e via dicendo. E sempre siamo alla
ribalta per non cercare di realizzare quello che è realizzabile
dove si può realizzare.
Vorrei le risposte a queste domande che ho fatto da parte
dell'Assessore.
Presidente
Ha chiesto di parlare l'Assessore alla
Sanità ed Assistenza Sociale Cout.
Cout (GV-PDS-SV)
Per ciò che riguarda la
ristrutturazione, concordiamo con il consigliere Beneforti quando
dice che le ristrutturazioni urgenti non devono essere solo quelle
che devono partire adesso su tre piani: pronto soccorso, neurologia
e medicina donne, ma dovranno comprendere, nel corso interventi
successivi, tutti gli altri reparti che hanno problemi anche solo
di vivibilità al loro interno, visto lo stato in cui si
trovano.
In proposito, già lo diceva il consigliere Beneforti, era stato
presentato a suo tempo un piano di interventi di ristrutturazioni
urgenti più generale; quel piano lo abbiamo seguito nelle linee
essenziali, rivisto in alcune parti e suddiviso in interventi
successivi. Questa prima parte di interventi è stata decisa con gli
operatori dell'ospedale perché fra le priorità è stata definita
quella più urgente e quella che doveva essere fatta subito.
Naturalmente né la mole di lavori che sarebbe necessaria per
ristrutturare tutti i reparti che hanno bisogno di
ristrutturazione, né il finanziamento poteva avvenire tutto con
questo primo intervento, da qui la necessità di interventi
successivi.
La psichiatria avrebbe dovuto rientrare in interventi successivi
insieme alla ristrutturazione di altri interventi, così come
avevamo discusso in riunioni che abbiamo avuto con gli operatori
dell'ospedale, solo che al momento attuale, d'accordo con il
primario del reparto e dopo un sopralluogo che è stato fatto al
reparto ex maternità, è stato verificato che spostando alcuni
locali del primo piano e spostando alcuni servizi al primo piano
della maternità, con una opportuna ristrutturazione forse
psichiatria potrebbe rimanere lì.
É da verificare, altrimenti psichiatria dovrà senz'altro
rientrare negli interventi di ristrutturazione e di riaccorpamento
al nucleo di viale Ginevra.
Per ciò che riguarda il Beauregard, lì effettivamente in questo
momento ci sono alcuni posti liberi, però vorrei anche ricordare
che non appena si comincerà con questa ristrutturazione di pronto
soccorso, neurologia e medicina donne, ci sarà senz'altro bisogno
di spostare tutta una serie di letti, i quali è già deciso che
dovranno andare al Beauregard. Dopo di che, continuando con le
ristrutturazioni, si vedrà come si potranno spostare i letti.
Articolo 20, nucleo di valutazione: lo studio Cresa di Torino,
con il quale ci siamo trovati una ventina di giorni fa, sta
preparando tutto il materiale da inviare al nucleo di valutazione.
La data di consegna degli elaborati e delle relazioni
tecnico-economico-finanziarie che dovevano essere presentate è
stato possibile spostarla.
Questione dei posti letto: sappiamo che esiste questo problema,
tant'è vero che in diverse occasioni abbiamo dovuto intervenire per
vedere se era possibile almeno definire i posti letto che
dovrebbero essere mantenuti liberi per le urgenze. I posti letto
nuovi si possono creare in diverso modo, oppure se non nuovi,
almeno posti letto liberi. Uno di questi modi è un intervento che
penso sia già stato iniziato da Beneforti a suo tempo con la
individuazione e la possibile istituzione di alcuni day hospital;
questo discorso è andato avanti con la creazione di posti letto
solo diurni, penso che almeno alcuni posti letto potranno essere
creati.
L'altra questione da affrontare sarà quella di attivare al più
presto la legge che è in votazione oggi sulla emergenza al pronto
soccorso; questa legge prevede tutta una serie di filtri, per cui
con una opera di valutazione preventiva sarà possibile eliminare
una serie di ricoveri che non sono più che necessari e rimandare i
pazienti, oppure fare subito le visite necessarie ai pazienti con
queste presenze 24 ore su 24 con una organizzazione diversa del
servizio, oppure facendoli sul territorio, come viene previsto da
questa legge.
Penso che nell'ambito della legge sul dipartimento di emergenza,
quando si fa una valutazione dei costi benefici vada fatta anche in
questo senso, cioè non è detto che aumentare il personale per avere
una presenza 24 ore su 24 sia sempre negativo, anzi una presenza
continuata può permettere di non dover ricoverare dei pazienti
quando non è il caso. Naturalmente i nuovi posti letto potranno
essere creati con la ristrutturazione ed ampliamento di questo
ospedale, o con la costruzione di uno nuovo.
Per venire a quanto chiedeva il Consigliere Beneforti circa
l'impegno che ci eravamo presi di riferire, penso che
successivamente il Presidente, che ha partecipato alle ultime
riunioni con il Mauriziano potrà intervenire; vorrei solo dire che
se non abbiamo riferito prima è perché abbiamo ricevuto in data 8
aprile un fax dell'Ordine del Mauriziano, con cui siamo stati per
tutto questo tempo in trattativa, con il quale sembra che
finalmente si stiano appianando tutta una serie di questioni che
sembravano di facile soluzione, ma che invece hanno creato alcuni
punti di frizione fra l'Ordine Mauriziano e noi negli incontri che
abbiamo avuto.
In quest'ultima lettera il Mauriziano, che dapprima era
d'accordo a vedere la questione della vendita degli immobili di
viale Ginevra insieme al rinnovo della convenzione, aveva poi
insistito sul fatto che si doveva procedere prima al rinnovo della
convenzione e solo dopo ad un'eventuale discussione sulla vendita
ed eventuale acquisto da parte della regione degli immobili di
viale Ginevra.
Invece in questa ultima lettera il Mauriziano sembra essere
ritornato sui suoi passi dicendo che sarebbe d'accordo a prorogare,
così come avevamo chiesto noi, la convenzione, che era scaduta,
fino alla fine del 1993 ed a costituire immediatamente una
commissione mista, formata da tre rappresentanti della regione e da
tre rappresentanti dell'Ordine Mauriziano, che dovrebbe avere i
seguenti compiti: procedere ad una valutazione del complesso
ospedaliero di viale Ginevra, al fine di una eventuale acquisizione
da parte della regione; procedere ad una serie di altre questioni,
dalla determinazione dell'indennizzo annuo da corrispondere
all'Ordine Mauriziano alla redazione di una nuova bozza di
convenzione, agli interessi dovuti, cosa che ci chiedono da tempo e
su cui abbiamo sempre avuto le nostre riserve.
Questa lettera ci è arrivata l'8 aprile ed ancora l'altro giorno
in Giunta con il Presidente si discuteva come potevamo fare per
darne comunicazione al Consiglio. Il Consiglio di oggi era un
Consiglio straordinario e questa è anche una occasione per dire
cosa è successo finora con il Mauriziano.
Non so se il Presidente vuole aggiungere qualcosa, altrimenti
diciamo che a grandi linee questa è la questione con il
Mauriziano.
Presidente
Ha chiesto di parlare il Consigliere
Beneforti.
Beneforti (DC)
Ho appreso che per quanto riguarda
i rapporti con il Mauriziano siamo in ritardo nel portare
avanti...
(...Interviene l'Assessore Cout senza microfono...)
Beneforti (DC)
....l'impegno entro 60 giorni di
definire il discorso con il Mauriziano lo avevate preso voi
approvando una risoluzione nel Consiglio straordinario del 7 marzo
1993, e questo ve lo ricordano anche i medici dell'ospedale quando
rilasciano le dichiarazioni alla stampa. Leggo infatti sul giornale
che "i primari ospedalieri hanno parlato del grave disagio in varie
occasioni; durante il Consiglio straordinario del 7 gennaio i
politici avevano promesso risposte ai medici entro 60 giorni, ma
non è ancora stata presa nessuna decisione"; questo non lo dice il
gruppo Dc, ma lo dice l'ordine dei primari all'interno
dell'ospedale e le organizzazioni sindacali mediche e non
mediche.
Qui si tratta di vedere di accelerare questo discorso, perché è
tempo di risolvere questo problema per decidere se partire con una
ristrutturazione o un ampliamento dell'esistente, oppure partire
per fare l'ospedale nuovo.
Ma voglio capire una cosa, che ancora non ho capito, e cioè qual
è la scelta di questa Giunta regionale: se è quella di iniziare la
ristrutturazione o l'ampliamento, oppure quella di fare l'ospedale
nuovo.
Da quanto ho appreso dagli organi dell'Ordine Mauriziano, ancora
non è stata comunicata una scelta ben precisa, per cui se non c'è
una proposta precisa da parte della Regione, non ci può essere
neanche una risposta precisa da parte dell'Ordine Mauriziano.
Allora cerchiamo di non tenere aperte delle trattative che non
servono, ma cerchiamo di concludere per affrontare i problemi nella
nostra regione così come devono essere affrontati.
Per quanto riguarda la psichiatria, l'Assessore Cout sa
benissimo che il principio che ha animato il finanziamento della
politica edilizia sanitaria da parte del Ministero era quello di
unificare in una unica struttura tutte le strutture ospedaliere,
per cui anche il Beauregard come l'ex maternità dovevano rientrare
a viale Ginevra. Questa era una delle condizioni che venivano messe
dal Ministero della Sanità per i finanziamenti della edilizia
sanitaria, ed oggi mi sento dire che stiamo rivedendo il discorso
di ristrutturare l'ex maternità per poterci inserire nuovamente la
psichiatria e dare più spazio a questa.
Voglio dire all'Assessore che qui si deve definire dove questa
deve andare a finire, perché i finanziamenti del Ministero per
l'edilizia sanitaria sono collegati alle riunificazioni in una
unica struttura dei servizi, in quanto avere più servizi separati
comporta maggiori spese.
L'Assessore dice che al Beauregard ci sono dei posti liberi, dei
posti sottoutilizzati; mi fa piacere sentirglielo dire, perché mi
sembra che l'Assessore abbia riconosciuto la validità delle
affermazioni che da mesi si vanno facendo da questi banchi. Ma con
una ristrutturazione adeguata, Assessore, con quel progetto che era
stato fatto fare e che era stato approvato anche dai garanti e
dall'USL, c'era la possibilità di realizzare un ulteriore numero di
posti letto, per far fronte alle necessità che oggi abbiamo.
C'era la possibilità di trasferire con quella ristrutturazione,
che costava poco più di 500 milioni, due unità operative di viale
Ginevra al Beauregard, in modo da liberare in viale Ginevra alcuni
spazi da dedicare alle necessità che oggi sussistono. Questo era il
problema di fondo, che poi non è stato portato avanti.
Prendo atto che, nonostante il tempo trascorso, non è stata
trasmessa ancora la documentazione che, secondo l'articolo 20, era
necessaria per poter ottenere i finanziamenti da parte del
Ministero della Sanità. Ne prendo atto, è trascorso un anno, oggi
siamo all'ultimo Consiglio ed arriva la sorpresa che ancora non è
stata mandata a Roma la documentazione necessaria per ottenere i
finanziamenti di 5,3 miliardi, che rischiamo di non ottenere se non
inviamo questa documentazione.
Prendo atto con piacere che sta andando avanti il discorso del
day hospital; questa era una iniziativa che da tempo veniva portata
avanti, mi auguro che si concretizzi. Non ci illudiamo però di
poter realizzare con il day hospital, che può certamente far fare
un passo in avanti, ma neppure con la legge che discuteremo dopo
sul problema della emergenza, tanti posti letto da coprire le
nostre necessità. Il 118 sarà comunque un filtro molto più
organizzato e prevederà un discorso diverso anche sui ricoveri, ma
non ci illudiamo che possa realizzare quei posti letto che oggi
sono necessari.
La raccomandazione che facciamo è di vedere di lasciare a chi
verrà dopo di noi perlomeno dei presupposti per realizzare in breve
tempo quelle iniziative che sono necessarie per superare le
difficoltà che oggi abbiamo di fronte. Comunque, vista la
situazione che abbiamo di fronte, ci sentiamo responsabili e
nonostante tutte le carenze che ci possono essere, voteremo a
favore del disegno di legge.
Presidente
Dichiaro chiusa la discussione
generale. Si passa all'esame dell'articolato. Do lettura
dell'articolo 1:
Articolo 1 (Finalità)
1. La Regione, nell'ambito del Programma Straordinario degli
Investimenti di cui all'articolo 20 della legge 11 marzo 1988, n.
67, "Disposizioni per la formazione del bilancio annuale e
pluriennale dello Stato (legge finanziaria 1988)" interviene
finanziariamente per la realizzazione di interventi di
ristrutturazione ritenuti urgenti, relativi ad alcune Unità
Operative del Presidio Ospedaliero di Aosta, da effettuarsi
nell'anno 1993.
Presidente
Pongo in votazione l'articolo 1.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Presidente
Do lettura dell'articolo 2:
Articolo 2 (Procedure)
1. La Giunta regionale individua, con propria deliberazione, e
nell'ambito dei programmi approvati dal Ministero della Sanità, ai
sensi dell'articolo 20 della legge 11 marzo 1988, n. 67, gli
interventi da realizzare, compatibilmente con le esigenze di
programmazione sanitaria e con le situazioni organizzative
esistenti nell'ambito delle Unità Operative oggetto di
intervento.
2. La Giunta regionale è autorizzata ad adottare ogni
provvedimento necessario per l'aggiudicazione degli appalti
relativi ai lavori di cui al comma 1.
Presidente
Pongo in votazione l'articolo 2.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Presidente
Do lettura dell'articolo 3:
Articolo 3 (Disposizioni finanziarie)
1. Per l'applicazione della presente legge, è autorizzata, per
l'anno 1993, la spesa di lire 5.300.000.000.
2. L'onere di cui al comma 1 graverà sul capitolo 60420 "Spese
per opere urgenti di ripristino e straordinaria manutenzione di
strutture ospedaliere" del bilancio di previsione della Regione per
l'anno 1993.
3. Alla copertura dell'onere di cui al comma 1 si provvede
mediante utilizzo di pari importo dello stanziamento iscritto al
capitolo 69020 "Fondo globale per il finanziamento di spese di
investimento" del bilancio di previsione della Regione per l'anno
1993, a valere sull'apposito accantonamento previsto nell'allegato
n. 8 del bilancio stesso (Area "Tutela sanitaria e promozione
sociale" settore "Adeguamento strutture sanitarie" - E.4).
Presidente
Pongo in votazione l'articolo 3.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Presidente
Do lettura dell'articolo 4:
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1993 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento".
Lire 5.300.000.000
b) in aumento:
cap. 60420 "Spese per opere urgenti di ripristino e
straordinaria manutenzione di strutture ospedaliere".
Lire 5.300.000.000
Presidente
Pongo in votazione l'articolo 4.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Presidente
Do lettura dell'articolo 5:
Articolo 5 (Dichiarazione di urgenza)
1. La presente legge è dichiarata urgente ai sensi del comma 3
dell’articolo 31 dello Statuto speciale ed entrerà
in vigore il giorno successivo a quello della sua pubblicazione sul
Bollettino Ufficiale della Regione.
Presidente
Pongo in votazione l'articolo 5.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Presidente
Pongo in votazione la legge nel suo
complesso.
Esito della votazione:
Presenti: 22
Votanti: 21
Favorevoli: 21
Astenuto: 1 (Maquignaz)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK