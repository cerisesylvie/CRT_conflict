Consiglio Regionale della Valle d'Aosta - Oggetto del Consiglio n. 3087 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3087 del 7 novembre 2007 - Resoconto
OGGETTO N. 3087/XII - Interpellanza: "Regolamentazione
dell'attività di movimentazione degli inerti".
Interpellanza
Premesso:
-
che gli agenti del Corpo Forestale Valdostano hanno
proceduto al fermo amministrativo di diversi automezzi e hanno
irrogato pesanti sanzioni pecuniarie a imprese edili valdostane in
relazione a presunte irregolarità nel trasporto di inerti in
cantiere;
-
che tale vicenda, scaturita da una rigida interpretazione
della legge e da un vuoto normativo, penalizza seriamente le
aziende interessate e rischia di paralizzare l'attività di molte
altre;
-
che il Presidente della Regione, nella sua veste di
Prefetto, ha confermato il sequestro dei camion e le sanzioni
irrogate, respingendo i ricorsi delle aziende interessate ed
emanando ordinanze d'ingiunzione nei loro confronti, nonostante il
parere di un consulente legale dell'Amministrazione regionale
ammettesse la possibilità di configurare tali trasporti secondo lo
schema contrattuale del "nolo a caldo", previsto dalla normativa
vigente nello speciale comparto dei lavori pubblici;
i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) per quali ragioni il parere fornito dal consulente legale
è stato ignorato o comunque ritenuto inattendibile;
2) se e quali iniziative l'Amministrazione regionale intende
adottare al più presto per evitare che l'applicazione rigorosa o
l'interpretazione rigida di norme giuridiche possano penalizzare
l'attività di movimentazione degli inerti e pregiudicare la
continuità di molte imprese del settore.
F.to: Tibaldi - Frassy
Presidente
- La parola al Vicepresidente Tibaldi.
Tibaldi (CdL)
- Anche questo è un fatto di stridente
attualità visto che riguarda un comparto economico alquanto
importante nella nostra Regione: il comparto edile; comparto che è
stato protagonista in questo caso negativo di una serie di
sequestri e sanzioni che sono state comminate dall'Autorità. Senza
entrare nel merito, visto che vi sono uffici competenti per questa
ragione, siamo rimasti però basiti da una serie di osservazioni che
sono state pubblicate sui giornali. In particolare, il Presidente
della Regione ha convalidato il fermo e le sanzioni ai danni di
alcune aziende valdostane, poiché il Corpo forestale aveva
constatato l'utilizzo di mezzi di trasporto in maniera irregolare,
di conseguenza non sono state revocate le multe, anzi sono state
confermate, però questo è stato fatto nonostante un parere
contrario che la Regione, in particolare il Presidente immagino
nella sua funzione prefettizia, avesse chiesto a un primario studio
italiano. Vorremmo capire, Presidente:
"per quali ragioni il
parere fornito dal consulente è stato ignorato o ritenuto
inattendibile"
, perché, se c'è un parere autorevole, questo
parere doveva essere di conforto anche per il suo comportamento
successivo.
La seconda domanda, di qui l'interpellanza, è quali sono le
intenzioni dell'Amministrazione per dirimere questo confine
estremamente sottile, che possa permettere alle imprese edili di
lavorare con maggiore tranquillità. Alle aziende è stato contestato
che per utilizzare i camion in quel modo sia necessaria
un'autorizzazione di trasporto per conto terzi e che il cosiddetto
"nolo a caldo" non sia ammissibile. Vogliamo sapere come vi state
muovendo per venire incontro anche alle legittime aspirazioni e i
legittimi interessi di imprenditori che devono soddisfare anche le
esigenze degli enti appaltanti e dei loro clienti e non possono
continuare in assenza di una norma certa e soprattutto con delle
interpretazioni che, ancorché giuste, vanno a penalizzare
notevolmente lo svolgimento delle attività.
Presidente
- La parola al Presidente della Regione,
Caveri.
Caveri (UV)
- Questo è un argomento molto delicato
perché, fra l'altro, il parere fornito dal consulente legale è
stato richiesto ed acquisito nell'ambito del procedimento avviato a
seguito del ricorso promosso dai destinatari dei verbali elevati
dagli agenti del Corpo forestale e questo è avvenuto nei confronti
del Presidente della Regione in qualità di Prefetto. Questa quindi
è una procedura in cui non agisco come esponente di vertice della
Regione, ma come esponente dell'apparato pubblico investito
direttamente delle funzioni di competenza statale, che altrove sono
conferite al Prefetto, per cui è una situazione particolarmente
delicata e, come cercherò di spiegare, è anche una situazione che
ha nell'organizzazione amministrativa delle funzioni prefettizie
delle sue particolarità. La prima cosa rispetto alla quale mi sento
di correggerla è che non è stato il Presidente a respingere, perché
il Presidente delega permanentemente i funzionari delle sanzioni
amministrative, che hanno firmato anche in questa occasione
l'ordinanza in cui si è...
(interruzione del Vicepresidente Tibaldi, fuori
microfono)
... esatto, ma lei in un passaggio ha detto: "lei ha respinto la
richiesta dei presentatori". Non è così, ma non è un fatto per
togliersi una responsabilità, le sanzioni amministrative - perché
in questo caso parliamo di una sanzione amministrativa che è il
fermo dei camion - ha una procedura che va meglio esplicitata e ci
stiamo lavorando sopra con il Coordinatore dell'Ufficio legale e
legislativo, ma oggi, in effetti, ci troviamo di fronte ad una
situazione nella quale, quando viene presentato un provvedimento di
tale genere che deve essere esaminato, esso viene esaminato dagli
uffici preposti e dai funzionari assegnati, che agiscono in piena
autonomia di giudizio. In questa loro autonomia di giudizio, come
hanno esplicitato nelle ordinanze emanate in esito ai procedimenti
di ricorso, come lo hanno motivato? Lo hanno motivato dicendo che
il parere fornito dal consulente legale, prof. Garancini, non era
convincente a fronte di 2 pareri esplicitati dall'Ufficio della
motorizzazione civile di Aosta, che davano ragione al Corpo
forestale nella sua decisione. Credo che la questione sia molto
delicata, immagino che ci si trovi di fronte da parte degli
imprenditori ad una scelta di ricorso al Tribunale civile, cosa che
loro possono fare, perché una delle difficoltà di affrontare
complessivamente il "dossier" è derivata, da una parte, da
un'assenza totale di giurisprudenza in materia; dall'altra, dal
fatto che attorno a tale vicenda vi è stato un caricamento emotivo
che ha poco a che fare con la freddezza delle risultanze
amministrative, ossia si dice: "noi licenziamo, noi dobbiamo
bloccare i camion, il Corpo forestale deve farsi i fatti suoi e non
occuparsi di questa materia". Vi sono stati insomma una serie di
pronunciamenti fortemente emotivi che sono stati pronunciati anche
di fronte a me, mentre la logica è oggi quella di affrontare in
maniera fredda le carte e trovare delle soluzioni. Fra queste
soluzioni, eccettuato che sull'episodio in sé dovrà pronunciarsi
definitivamente il Tribunale di Aosta, resta da dire che, per quel
che è delle iniziative intraprese, ho l'impressione che con le
imprese interessate abbiamo avviato un dialogo costruttivo alla
ricerca di una soluzione legislativa. Naturalmente non ho ancora
contezza del fatto che la soluzione che prospettiamo dal punto di
vista legislativo possa incunearsi nel delicatissimo intrico della
vicenda fra nolo a caldo e conto terzi e direi ancora nella
delicatezza del rapporto fra la legislazione degli appalti e il
Codice della strada. Fatto è che comunque nel disegno di legge
recante la nuova disciplina della gestione dei rifiuti, che è
all'esame delle Commissioni consiliari, è stata presentata questa
norma che esclude dalla configurazione in termini di attività di
autotrasporto per conto terzi con tutto ciò che ne consegue il
trasporto degli inerti derivanti da operazioni di scavo,
demolizione e costruzione effettuato dalle ditte nell'ambito
dell'attività di cantiere delle correlate attività di stoccaggio,
deposito e spostamento avvalendosi dello schema contrattuale del
cosiddetto "nolo a caldo", locazione di mezzo con conducente. Il
ragionamento che si fa, che era già presente per i rifiuti
all'interno della nuova disciplina della gestione dei rifiuti, è
quello di una sorta di prolungamento fisico del cantiere, perché è
sicuro che il nolo a caldo in un cantiere è consentito, il dubbio
che ha portato alla sospensione dell'utilizzo e del fermo di quei
mezzi deriva dal fatto che sembra altrettanto inoppugnabile, a
giudizio dei funzionari che si sono occupati della vicenda, in
contraddizione con quanto ha detto il prof. Garancini, che parrebbe
non aver tenuto conto del fatto che noi, in questa circostanza, ci
trovavamo non di fronte a un appalto, ma ad un sistema di
concessione, fatto sta che, comunque oggi si veda questo tema,
rispetto al quale sarà la giurisprudenza a dirci qual è il punto di
caduta e il punto di equilibrio, oggi con la legislazione regionale
tenderemmo a spingerci fino a dire che nella configurazione di uno
scavo di inerti il cantiere non si esaurisce all'interno del
cantiere medesimo, ma esiste una specie di appendice logica al
cantiere, che è laddove gli inerti vengono lavorati. Immaginando
che il trasporto che avviene potrebbe avvenire con un nolo a caldo
e non con un trasporto conto terzi, cosa che sarebbe resa
obbligatoria qualora tu adoperassi dei camion che non sono di tua
proprietà, è proprio nella circostanza particolare che gli inerti
non "muoiono" all'interno di quel cantiere, ma devono essere
lavorati in un altro cantiere che è la proiezione del cantiere dove
avviene lo scavo.
Sono diventato purtroppo un esperto della materia, è una
questione molto complessa; mi auguro, da un lato, che il tribunale
ci consenta di capire qual è la linea dirimente di questa polemica
e mi sono convinto che, così come si configura la situazione
attuale, non è un caso che alla fine gli stessi imprenditori
chiedono di avere una legislazione nuova, perché è probabile che la
prospettazione che più volte ci è stata fatta di una legittimità
del nolo a caldo... secondo me, scricchiola rispetto non tanto
all'interpretazione della legge quanto all'interpretazione della
legge più i "buchi" della legislazione attuale. Credo quindi che
questa polemica sia destinata a rifluire e ad implodere in sé
stessa, trovando una soluzione equilibrata in una nuova normazione
di tipo regionale.
Presidente
- La parola al Vicepresidente Tibaldi.
Tibaldi (CdL)
- È un peccato che le lacune interpretative
e le lacune normative alla fine abbiano un prezzo che deve essere
pagato dagli imprenditori. È un peccato che ci si accorga di questi
"buchi" della legislazione solo quando qualcuno paga il conto. Mi
piacerebbe sapere se anche nelle altre Regioni vi è questo
rigorismo nell'applicazione della legge, sono convinto che man mano
che scendiamo verso sud si è più flessibili nell'interpretazione,
ma queste sono considerazioni...
(interruzione del Presidente della Regione, fuori
microfono)
... non c'è bisogno di andare in Namibia, basta fermarci prima,
andiamo verso il 45° parallelo e oltre...
Prendo atto di quanto lei ha detto su questo Comitato che da
alcuni giornali viene definito di salvaguardia, che vede tutte le
parti intorno allo stesso tavolo: imprenditori e giuristi della
Regione affinché si possa trovare una soluzione. È auspicabile che
tale soluzione si trovi al più presto, questo per permettere di
lavorare a tali imprenditori, a coloro che fanno quotidianamente
questa attività ed è un peccato che vadano a cozzare contro delle
norme che sono veramente paradossali, perché l'utilizzo del camion
con o senza autista viene interpretato in un modo, se il camion
arriva fino al cantiere, può andare bene e, se va oltre, configura
uno schema illecito e scatta la sanzione... Siamo al paradosso,
troppe leggi, troppe norme che si contraddicono e mettono in
difficoltà gli stessi agenti in questo caso del Corpo forestale nel
dover intervenire ed applicare le norme vigenti; quindi prendiamo
atto e auspichiamo che vi sia una certa celerità e logicità
nell'affrontare la materia.
Per quanto riguarda la prima domanda, non ho capito perché
questo parere sia stato ignorato, lei ha argomentato facendo un
gioco di parole: "è stato ignorato perché non è stato considerato
confortante"...
(nuova interruzione del Presidente della Regione, fuori
microfono)
... purtroppo ci sarebbe piaciuto visionare da vicino questo
parere, ma un suo Dirigente ci ha negato la possibilità di leggerlo
perché esorbita dalle competenze ex articolo 116 del Consigliere
regionale. La sua Dirigente mi risponde con un'argomentazione
approfondita che la richiesta non può essere accolta, quindi oggi
ci aspettavamo, anche se in versione sintetica, qualcosa di più,
perché lo stesso Dirigente nel confermare la sanzione ha preso le
distanze da quel parere, ma lei non ci ha detto niente nella
risposta, non so se vuole avere un supplemento di risposta per
dirci qualcosa in più, perché qui non è stata data una risposta
alla prima domanda; ha detto: "abbiamo preso le distanze", punto e
basta. Visto che lei ha detto: "distinguiamo perché non sono stato
io fisicamente a confermare la cosa", perché queste funzioni
prefettizie sono state delegate ad un suo Dirigente, visto che ha
avuto il buon gusto di accogliere... perché poteva anche evitare la
risposta in Consiglio regionale se la questione è meramente
prefettizia... oppure non fa obiezioni e la Presidenza del
Consiglio l'ammette... mi aspettavo che sul primo punto vi fosse
una risposta, invece la risposta non vi è stata. Presidente, questo
è un voler nascondere degli atti dovuti, ossia cavillare
sull'articolo 116, sulle nostre possibilità! Mi sembra esagerato e
quindi tale interpellanza non ha avuto una sostanziale risposta al
punto n. 1. Mi piacerebbe capire se la sua Dirigente poteva opporre
quelle considerazioni e quindi negarci il parere. È un parere che
immagino sia stato richiesto attingendo ai fondi regionali, con un
incarico che prevede una deliberazione di Giunta, non vedo perché
un Consigliere non possa averne copia per leggere le motivazioni
giuridiche... che, secondo questo autorevole legale, è stato
considerato inattendibile. Con questa nota di insoddisfazione e di
rammarico prendiamo atto di una risposta che è parzialmente
inevasa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK