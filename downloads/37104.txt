Consiglio Regionale della Valle d'Aosta - Oggetto del Consiglio n. 975 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 975 del 27 gennaio 2015 - Resoconto
OGGETTO N. 975/XIV - Rinvio al prossimo Consiglio
dell'accettazione delle dimissioni rassegnate dai Consiglieri Marco
Viérin dalla carica di Presidente del Consiglio, David Follien e
Andrea Rosset dalla carica di Vicepresidente del Consiglio
regionale, André Lanièce e Fabrizio Roscio dalla carica di
Segretario del Consiglio regionale e loro sostituzione.
Presidente -
La parola al collega Farcoz.
Farcoz (UV)
- Merci Président. Buongiorno a tutti.
Come anticipato poco fa nella Capigruppo, noi, come maggioranza,
chiederemmo il rinvio dei punti 4, 5 e 6 appunto appellandoci
all'articolo 61 sulla questione sospensiva.
Credo sia sotto gli occhi di tutti che le forze politiche si
stanno nuovamente parlando per trovare non solo delle sostituzioni
relative a delle persone, proprio perché ricordo che anche la
Presidenza del Consiglio è stata messa in gioco per trovare
un'unità su dei contenuti e sui contenuti vogliamo lavorare,
proprio per permettere a questo Consiglio regionale di avanzare
correttamente attraverso i suoi lavori e ovviamente dare delle
risposte alla nostra società. Grazie.
Presidente
- A tale riguardo volevo ricordare che gli
articoli del Regolamento sono il 61 e il 60. La Conferenza dei
Capigruppo ha concordato, essendo l'argomento importante per tutti
i gruppi, che, anziché sia data la parola ad uno contro e uno a
favore, ogni gruppo abbia un intervento di dieci minuti. La
discussione è aperta. Qualcuno chiede la parola? La parola al
collega Donzel.
Donzel (PD-SIN.VDA)
- Grazie Presidente.
Siccome come gruppo abbiamo chiesto la possibilità di
intervenire in questo dibattito, al di là della questione tecnica
del rinvio, ci tenevamo a rappresentare l'esigenza da parte nostra,
uno, di avviare al più presto - cosa che in qualche modo ci ha
sorpreso non sia stata fatta doverosamente - una riflessione
rispetto al fatto di quali contenuti bisogna attribuire a quello
che noi riteniamo debba essere l'incarico del Presidente del
Consiglio, perché è evidente che, se si vuole fare un passo verso
una condivisione più ampia...io credo che, al di là delle
autocandidature, chiunque debba ottenere minimo diciotto voti o,
auspichiamo, più di diciotto voti. Per ottenere questi voti, in
qualche modo bisogna che ci sia un progetto di conduzione
dell'aula, di gestione della figura del Presidente del Consiglio
che sia parte di più forze politiche. Noi non abbiamo avuto il
piacere, anzi ci saremmo aspettati che magari le forze che hanno
magari un maggiore peso numerico ci coinvolgessero in una prima
riflessione sui contenuti, cioè non ci fosse la tattica attendista
dell'ultima ora per uscire con il nominativo, un po' come se si
giocasse qui una sorta di partita simile a quella della Presidenza
della Repubblica: "vediamo quanti voti, quanti giri a vuoto
facciamo di votazione", e in questo modo contribuiamo ulteriormente
a far cadere nell'immagine collettiva l'immagine del Consiglio
regionale. Noi ci teniamo alle istituzioni, vogliamo che il
Consiglio regionale continui ad essere punto di riferimento della
comunità valdostana, punto necessario alla comunità valdostana in
qualche modo per trovare le soluzioni che ci portino fuori dalla
crisi. Il passaggio della Presidenza del Consiglio come aprì la
discussione di questa legislatura...chiedemmo sempre un
atteggiamento di tipo diverso a questa figura e un superamento
della logica strettamente numerica maggioranza-minoranza. Per
arrivare lì, però, ci vogliono dei contenuti, non ci vuole solo la
persona, ci vogliono prima i contenuti e poi la riflessione sulla
persona che, probabilmente, quei contenuti meglio di altri è in
grado di rappresentare.
Abbiamo visto che in questi mesi il ruolo di arbitro non è stato
sufficientemente valido per quanto riguarda le forze di minoranza,
cioè i tempi, per esempio, di risposta ai quesiti sotto forma di
"116" non sono mai stati rispettati, né si è mai, per esempio,
indagato a sufficienza sul fatto del perché i cosiddetti "venti
giorni della risposta" non sono venti giorni obbligatori, per cui
strategicamente l'Assessore e il suo dipartimento volutamente danno
la risposta solo al termine dei venti giorni per far perdere venti
giorni di lavoro alla minoranza e dargli all'ultimo minuto
la...cioè una Presidenza del Consiglio, di fronte a dei problemi
segnalati ripetutamente, che cosa fa? Va a vedere il tipo di
domanda che hanno fatto i Consiglieri regionali. Se hanno chiesto
dei dossier per cui...siccome anche l'Ufficio di Presidenza ha dei
dirigenti che sono in grado di fare delle valutazioni...se per dare
quella risposta servono venti giorni, è giusto che arrivi dopo
venti giorni o anche trenta, se la richiesta di minoranza è
esagerata, se la risposta è una risposta che in tre giorni può
essere tranquillamente data, sarà compito della Presidenza del
Consiglio in qualche modo agire sulla maggioranza affinché questo
lavoro si sblocchi. Questo è uno dei tanti esempi che faccio su una
delle questioni che fu così delicata.
Anche sulla questione dell'organizzazione dei lavori...abbiamo
visto più volte che questo Consiglio è stato deficitario per il
fatto che le Capigruppo, organizzate all'ultimo minuto, senza
capire prima che c'erano tensioni nelle commissioni, in aula su
alcune questioni, non ci hanno portato a trovare delle soluzioni.
Adesso ci sono delle commissioni che su alcuni dossier stanno
lavorando benissimo, bisogna anche riconoscerlo. Bisogna
riconoscere il traguardo straordinario che abbiamo raggiunto sulla
questione dei rifiuti, dove nessuno è contentissimo, però possiamo
dire che tutti siamo contenti, perché è un traguardo importante
dove tutte...veramente per la prima volta io ho visto che tutte le
forze politiche hanno potuto scrivere una riga del documento;
questa non è una cosa indifferente, però arriva dopo mesi di
battaglie, di sfinimento, di confronto duro, di sospensioni
dell'aula, di confusione. Se vogliamo cambiare l'atteggiamento,
bisogna incominciare a dirsi: "come affrontiamo certi dossier?
Possono ancora arrivare d'urgenza delle leggi sul tavolo delle
commissioni senza che la motivazione d'urgenza sia in qualche modo
condivisa e, quando le opposizioni non condividono la motivazione
d'urgenza, chi è garante delle opposizioni se non la Presidenza del
Consiglio che dice all'Esecutivo: "aspetta un attimo, qui hai
forzato la mano su quest'urgenza che non c'è", chi?" Se non
vogliamo che l'aula sia costantemente balcanizzata, se non vogliamo
esasperare, quindi bisogna che ci siano temi diversi per arrivare
poi al passaggio chiave, che è stato quello in Consiglio, in sede
di dibattito sul bilancio, di un percorso comune rispetto alla
questione della riduzione dei costi della politica, dov'è giusto
che ogni forza politica dica la sua, faccia le sue strade, si
faccia i suoi
spot
elettorali se ne ha bisogno, è giusto che
ci sia, poi però c'è la fase della concretezza. Io continuo a
respingere quella modalità che la maggioranza ha infilato di nuovo
all'ultimo minuto...cioè non è possibile che la maggioranza
infili...faccia delle leggi che lei stessa non applica, non ha
senso. Proviamo a metterci in un percorso in cui tutti troviamo una
strada che sia di equilibrio tra le esigenze degli uni e degli
altri, di questo chi se non la Presidenza del Consiglio può essere
garante?
Queste sono le problematiche, io ne cito solo
alcune...problematiche di cui a noi avrebbe fatto piacere parlare
in questi giorni, non ho riscontrato una volontà se non quella di
tornare qui e dire...se non si trova una soluzione, diventa poi
inevitabile che il punto venga rinviato, a meno che vogliamo
giocare a tirarci i pomodori anche oggi...non so se questo
spettacolo è quello che si aspettano i cittadini da noi.
Presidente
- La parola al collega Borrello.
Borrello (SA)
- Grazie Presidente. Buongiorno a
tutti.
Abbiamo ritenuto opportuno all'interno della Conferenza dei
Capigruppo dare la possibilità ad ogni gruppo politico
rappresentato all'interno del Consiglio regionale di poter fare un
passaggio per poter delineare quelli che sono gli aspetti di
carattere politico, che ci portano oggi ad analizzare questa
richiesta di pregiudiziale sospensiva. Non sto ad annoiarvi facendo
un riassunto delle puntate precedenti, però bisogna dire che con la
ripresa dei lavori autunnali c'è stata l'apertura di una nuova fase
politica con conseguente apertura di un dibattito in seno alle
forze politiche presenti all'interno del Consiglio regionale.
Nell'ultima seduta consiliare, quella di metà gennaio 2015, abbiamo
riscontrato le dimissioni dell'intero Ufficio di Presidenza, con la
finalità dichiarata dallo stesso in Consiglio regionale che le
dimissioni possano essere utili alla definizione di un quadro
politico ed amministrativo volto a dare stabilità all'azione di
governo e per dare nuove prospettive alla Valle d'Aosta. Questo
dibattito è ancora in fase di realizzazione, alla luce del sole,
come evidenziano i comunicati stampa, gli incontri che si stanno
verificando tra le forze politiche ed è per questo motivo che pare
ragionevole chiedere il rinvio, così com'è definito dall'articolo
61 del nostro Regolamento, per dare la possibilità alle forze
politiche di concretizzare il dibattito politico, incentrato, così
come anticipava il collega Donzel, sui contenuti programmatici atti
ad individuare gli assetti politici conseguenti.
L'Ufficio di Presidenza è un organo istituzionale molto
importante, dove, soprattutto in questo momento storico, si auspica
una condivisione. Una condivisione dapprima sui contenuti e poi
sulle persone, ma è altrettanto vero che l'Ufficio di Presidenza
rappresenta le diverse sensibilità delle forze presenti in
Consiglio regionale, che, come già detto, in questa fase si stanno
confrontando per dare maggiori prospettive alla Valle d'Aosta.
Qualora la questione pregiudiziale verrà accettata, mi preme
l'obbligo ricordare che l'Ufficio di Presidenza rimarrà in carica
pro tempore
per l'esercizio delle funzioni allo stesso
attribuite.
Per concludere una considerazione di carattere generale: vista
l'importanza del momento istituzionale, politico ed economico che
stiamo vivendo, occorre sottolineare l'importanza del dialogo tra
le forze politiche presenti all'interno del Consiglio
regionale.
Presidente
- Grazie collega. Chiederei ai gruppi che non
hanno ancora chiesto la parola di chiederla. Non ci sono altre
richieste? Possiamo passare alla votazione? Io ringrazio i colleghi
che sono già intervenuti. Se avete delle considerazioni da fare,
chiedete la parola, altrimenti passiamo alla votazione. Ricordo che
è stata posta la questione del rinvio e quindi passeremo alla
votazione del rinvio. La parola al collega Bertschy.
Bertschy (UVP)
- Grazie Presidente.
Come ha bene indicato il collega Donzel, oltre a tutto quello
che si è scritto in questi giorni, ci saremmo auspicati di poterci
trovare a discutere di quei contenuti che dall'inizio della
legislatura come gruppi di opposizione portiamo
all'attenzione...del momento di elezione del Presidente del
Consiglio, che avverrà a questo punto per la terza volta in questa
legislatura... Li portiamo all'attenzione del Consiglio perché
riteniamo questa una carica che, pur rivenendo a delle
rappresentanze politiche che sono qui presenti in Consiglio, è una
carica che ha un valore differente, un ruolo che deve essere
super partes
, soprattutto un ruolo che si deve adattare alle
situazioni politiche che deve gestire e in questo senso erano state
fatte delle proposte in occasione della presentazione della prima
candidatura nel luglio 2013, delle proposte di lavoro, delle
proposte di cambiamento della visione, anche un po' della
prospettiva del ruolo che si rappresenta attraverso la Presidenza
del Consiglio. Proposte che, pur non essendo state accettate, vuoi
per il lavoro fatto da tutti noi, vuoi per un po' più di attenzione
dedicata ad alcuni temi...sono poi in parte cominciate ad arrivare
nel corso dei lavori, com'è stato sottolineato.
In un momento delicato come questo, in una fase dove c'è
necessità anche di dare un segnale forte che certi messaggi sono
stati recepiti però ci saremmo aspettati appunto in questi giorni
all'interno delle Conferenze dei Capigruppo, o di altre commissioni
che possono essere adatte a tale scopo, di poter approfondire
questi argomenti per arrivare oggi a sapere che si svolta pagina,
non si vota una persona e poi si decide cosa fare, ma si decide
cosa fare e poi si sceglie qual è la persona giusta per portare
avanti quello che c'è necessità di fare e di argomentare. Questo
quindi è il primo passaggio che addebitiamo in questo momento
all'Union Valdôtaine e Stella Alpina. Non si capisce per quale
motivo in questo senso non si è aperto un lavoro, si è voluto unire
tutto ad una fase di dialogo che si sta confondendo con qualche
cosa che l'UVP non ha portato assolutamente a questi tavoli. Sulla
Presidenza del Consiglio siamo chiari come siamo stati chiari negli
ultimi giorni...se si è pensato di scambiare la Presidenza del
Consiglio con qualche cosa di differente, o di barattare questa
Presidenza del Consiglio con accordi che potranno, non potranno
venire, si sta sbagliando strada.
Noi sulla Presidenza del Consiglio abbiamo le idee molto chiare:
primo perché i sette eletti dell'UVP hanno detto delle cose qui
all'interno..."e hanno una faccia che...non hanno nessuna
intenzione di perdere...per la poltroncina...", come invece hanno
descritto ben bene i media in questo periodo. Diciamo che siamo
stati al centro delle attenzioni di qualsiasi articolo dei
giornali, si è svenduto per tempo il progetto UVP. Fossimo stati
una società per azioni, ad un certo punto avremmo dovuto ritirare
il titolo per andare a capire cosa fare. Per fortuna, abbiamo una
base solida che sa che il progetto che abbiamo messo in piedi è un
progetto serio, credibile, che non ha paura di uscire dai confini
dai quali ha cominciato questa legislatura e non ha paura
attraverso i suoi dirigenti di andare ad affrontare tavoli politici
dove si parla di cambiamento, dove si parla di nuovi progetti. Non
ha però neanche paura di dire che quello che si è detto agli
elettori, quello che si è detto qui rimane il punto fermo per
provare a fare un percorso differente.
Sulle basi di queste cose quindi siamo oggi a chiedervi, Union
Valdôtaine, Stella Alpina, a questo punto ufficialmente di aprire
un tavolo serio su un progetto di lavoro che la Presidenza del
Consiglio dovrà portare avanti nel proseguo della legislatura. Se
poi si troverà una condivisione su questi temi, verrà da sé
l'andare a cercare la condivisione sulla persona che li potrà
rappresentare e sviluppare al meglio, altrimenti, se non ci sarà
condivisione sui temi, come su tutto il resto, che senso avrà
andare a cercare qualcuno che dovrà fare il contrario di quello per
il quale è stato votato? È una politica che ha poi una sua logica,
anche se si cerca sempre di confondere l'informazione alla gente
con qualche cosa di differente, poi certo che la politica ha
bisogno di numeri e una volta che si sono cercati i contenuti, si
sono trovate le persone, i numeri devono dare la risposta per
eseguire e portare avanti i progetti e gli obiettivi che ci si
dà.
In questo senso quindi vi invitiamo ad aprire questo tavolo di
confronto sulla Presidenza del Consiglio e a continuare, come
abbiamo fatto e come stiamo facendo invece, il dialogo su altri
argomenti che sappiamo dove ci porterà. Sembra che oggi in politica
parlano solo Union Valdôtaine, Stella Alpina, UVP e PD, tutti gli
altri che stanno parlando non stanno facendo dialoghi, tutti gli
altri che stanno facendo incontri sono una parte di politica che
non va descritta sui giornali. Certo, quando si dice alla luce del
sole cosa si fa, si dichiara addirittura sui giornali con dei
comunicati stampa...questo viene reso non più come un'informazione
trasparente che si sta cercando di far qualche cosa alla luce del
sole...no, deve diventare un qualche cosa per combinare
quell'inciucio che non si è voluto dichiarare. È anche difficile ad
un certo punto dire le cose: se non si dicono, si lavora sotto
banco; se si dicono, si lavora per fare quello che non si
annuncia...e tutti gli altri che invece stanno lavorando chi lo sa
cosa stanno facendo. Noi abbiamo un programma, abbiamo un progetto,
abbiamo delle idee, le stiamo spendendo sui tavoli di chi ci
accoglie, un po' di meno di chi invece cerca di delegittimarci, un
po' di meno di quelli che in qualche maniera dall'inizio
legislatura tendono a rendere l'UVP un qualche cosa che non è
credibile fino in fondo. Noi la nostra credibilità ce la siamo
conquistata sul campo e continueremo a conquistarcela con le azioni
che faremo e risponderemo ai nostri elettori delle scelte che
faremo, se le faremo. Oggi siamo qui e andiamo avanti per la nostra
strada, però che sia chiaro una volta per tutte che non è
delegittimandoci all'inizio che ci spaventiamo di quello che può e
che deve succedere, perché quello che deve succedere è quello che
abbiamo presentato e proposto, no? Se non sarà così, avremo tempo
di parlarne. Per le elezioni comunali di Aosta e per il dialogo
politico che c'è qua in maggioranza si stanno affrontando temi, si
stanno sviluppando sui tavoli di lavoro delle argomentazioni,
ognuno sta portando le proprie posizioni politiche. Se alla fine di
questo percorso ci sarà la soluzione, bene e la soluzione non sarà
una soluzione che non sarà coerente con le cose che abbiamo detto
che vogliamo fare; se non ci sarà, avremo annunciato un lavoro...e
annunceremo che questo lavoro non ha portato ad un risultato, però,
quando altri anche in corso di questa legislatura hanno aperto
questi tavoli di lavoro, non è che sono diventati meno credibili di
noi, ci hanno provato. Le idee del cambiamento fanno parte di
queste persone che hanno portato in questo Consiglio regionale idee
differenti ed insieme agli altri, visto che è una legislatura dove
siamo divisi metà e metà, bisogna trovare delle soluzioni, perché
se qualcuno potesse oggi avere i numeri per andare avanti,
probabilmente non staremmo qui a discutere e a confrontarci, ecco,
in questo senso.
La nostra volontà quindi è di non farci bloccare, non farci
screditare e di non farci passare per quelli che hanno voglia di
barattare. Lo diciamo soprattutto al movimento della Stella Alpina,
lo diciamo in maniera chiara, ma in senso molto responsabile. Non è
sulla Presidenza del Consiglio che si scambiano gli argomenti di
lavoro futuri, sulla Presidenza del Consiglio troviamo bene qui gli
obiettivi e i contenuti che...vogliamo portare avanti e cercheremo
le persone e la condivisione, altrimenti si tornerà alla situazione
di una Presidenza votata, speriamo, a diciotto, perché sappiamo che
alla quarta votazione non c'è neanche più bisogno della
maggioranza...di una maggioranza, è sufficiente prendere più voti
degli altri. Vediamo quindi se siamo tutti credibili, di andare in
fondo in questo senso e di andare a cercare la soluzione giusta per
andare avanti con la legislatura. Tutto il resto è rimandato ai
tavoli della politica, che hanno tutta la nostra fiducia per
rendere credibile il lavoro che stiamo facendo qua, così potremo e
verificheremo se ci sono le condizioni per trovare soluzioni
politiche differenti, visto che altri hanno già deciso che non
facciamo più parte di progetti invece che abbiamo condiviso.
Presidente
- Grazie collega. La parola al collega
Chatrian.
Chatrian (ALPE)
- Grazie Presidente. Qualche
considerazione del nostro gruppo.
Per quanto riguarda il ruolo del Presidente del Consiglio, noi
gruppo di ALPE abbiamo le idee molto chiare sui contenuti, li
abbiamo esplicitati diverse volte in questa legislatura e nella
passata legislatura. Noi riteniamo che il ruolo del Presidente del
Consiglio debba essere ripreso per dare rispetto a quest'Assemblea.
Per quanto riguarda contenuti e per quanto riguarda l'oggetto del
confronto, nel merito il nostro gruppo c'è per portare le sue
proposte che sono già state più volte evocate in quest'aula e
esplicitate, ripeto, in questa legislatura e nella passata
legislatura. Non gradiremmo che questa carica importante,
istituzionale, proprio per dare più rispetto e per riprendere in
mano l'importanza di quest'Assemblea...non vogliamo che diventi una
cadrega di merce di scambio. Proprio per quello chiederemmo
all'Union Valdôtaine, alla Stella Alpina, che in questo momento mi
sembra governino ancora la Regione, se c'è la volontà in
quest'aula, nel prossimo Consiglio di confrontarsi e condividere
per ridare dignità, riprendere quei contenuti e quel confronto
com'è stato fatto qualche settimana fa per quanto riguarda il
bilancio regionale. Bilancio regionale che poi il nostro gruppo non
ha sostenuto, ma il nostro gruppo in quest'aula ha cercato di
portare le elaborazioni che il nostro movimento, che i sottoscritti
hanno fatto. Abbiamo cercato di presentare per modificare un
bilancio che poi non abbiamo sostenuto, ma che, dal nostro punto di
vista, è entrato in una certa maniera in quest'aula...il bilancio è
uscito, dal nostro punto di vista, migliorato, quindi abbiamo
cercato di arricchire quello che è, a nostro avviso, il documento
più importante. Respingiamo quindi, non essendo partecipe
all'interno di quel tavolo che è stato messo in piedi dalle forze
politiche...ci mancherebbe, ma respingiamo che la figura del
Presidente del Consiglio, il ruolo del Presidente del Consiglio
rientri all'interno di un baratto di cadreghe ed eventuali
poltrone.
Ho ascoltato attentamente il Capogruppo dell'Union Valdôtaine,
che però, se ho capito bene, ha citato questo:
"anche la
Presidenza del Consiglio è stata messa in gioco"
. Chiediamo
alle forze politiche di maggioranza che veramente questa figura
così importante, in un momento così difficile, non sia messa sul
tavolo tanto per tenere in piedi degli equilibri difficili per
quanto riguarda la maggioranza...e quindi non avere la possibilità
eventualmente di navigare a vista nei prossimi mesi, ma forse
partecipando, confrontandoci e condividendo nel merito, e non nella
forma, il ruolo...di conseguenza, poi sulla figura del Presidente
del Consiglio del domani, io penso che, da quel punto di vista,
dobbiamo, se c'è la volontà, se c'è la voglia di entrare nel
merito, confrontarci per poi prendere delle decisioni molto
importanti. Non mischiamo, sempre ascoltando attentamente il
collega Farcoz, contenuti programmatici di governo con quella che è
la figura del Presidente del Consiglio regionale, che nulla ha a
che vedere con l'azione programmatica, amministrativa, politica,
perché la figura del Presidente del Consiglio, dal nostro punto di
vista, dovrebbe essere il garante di quest'Assemblea, di
quest'aula. Noi quindi, se c'è da parte della maggioranza e delle
forze - i colleghi dell'UVP, i colleghi del PD e i colleghi dei
Cinque Stelle - con cui abbiamo scritto nero su bianco quali sono
per noi i contenuti della figura istituzionale più importante di
quest'Assemblea: contenuti vuol dire cosa deve fare il garante,
come deve gestire l'aula, come deve dare la possibilità a tutti i
Consiglieri di maggioranza e opposizione di avere tutte le pari
informazioni, come deve organizzare i lavori a seguito di dibattiti
politici, magari anche violenti, forti nelle commissioni
consiliari, ma poi per chiudere un cerchio all'interno di
quest'Assemblea...ebbene, noi su questo ci saremo, ma non entreremo
in nessun baratto, in nessuna merce di scambio. Le cose a noi non
ci interessano se vanno in quella direzione, ci interessano eccome
se la direzione viene messa su dei binari che, come dicevo prima, i
contenuti diventano forma e sostanza per quanto riguarda il garante
principale di quest'Assemblea, di quest'aula; di conseguenza, noi
voteremo contro il fatto di rinviare...ma nel merito della scelta
in quindici giorni...parlo soprattutto per adesso a questa
maggioranza che mi sembra in difficoltà...avremmo gradito che in
questi quindici giorni avessimo magari avuto la possibilità nei
Capigruppo, in altre sedi ufficiali di affrontare il tema del
Presidente del Consiglio, che nulla c'entra con tutto il resto.
Grazie.
Presidente
- Altri? La parola al collega Ferrero.
Ferrero (M5S)
- Grazie Presidente.
Noi pensiamo che fare politica sia innanzitutto una questione di
responsabilità e di segnali, in questo momento non vediamo né la
responsabilità, né i segnali. Noi la democrazia la vediamo come
qualcosa che viene fatta in maniera artigianale, decisa non da
pochi eletti dirigenti di partito che si incontrano e decidono che
cosa fare, ma decisa dai nostri elettori, e così noi abbiamo fatto
per stilare una specie di
memorandum
, non lo chiamo
programma perché il Presidente del Consiglio, qui mi sembra che
qualcuno lo stia dimenticando, è una figura istituzionale e non
politica. Attenzione quindi, il Presidente non deve avere un
programma, il Presidente deve avere dei punti fermi dai quali
partire per poi esplicare la sua azione. Oggi diamo l'ennesima,
secondo me, brutta impressione ai valdostani. Una politica
incapace, attaccata ai suoi privilegi e attaccata alle sue
poltrone, che non fa nulla, ma tiene di fatto ostaggio la comunità
valdostana alla sua incapacità. Gli ostaggi ormai sono lì da circa
quasi due anni, ostaggi di una politica ferma, bloccata, di un
sistema che, nonostante tutto quello che succede attorno stia
cambiando, invece è fermo a 20, 30, 40 anni fa.
Ho ascoltato le parole dei vari colleghi che mi hanno
sinceramente stupito, sono rimasto allibito, ho sentito qualcuno
che ha detto:
"abbiamo fatto tutto alla luce del sole"
,
insomma, non mi pare che sia stato fatto tutto alla luce del sole.
Ho sentito che i responsabili dei problemi sono i giornalisti, "il
problema sono i giornalisti che male interpretano", ma in questi
quindici giorni sostanzialmente è stato perso del tempo e perché
dovremmo ora rinviare l'elezione? Che cosa cambia da adesso alla
prossima settimana? Io penso che i valdostani non riescano a
capirlo, vedono solo un'azione politica inconcludente che si avvita
su sé stessa. Penso che questa fiera dell'ipocrisia debba venir
meno. Come vi ho detto, non c'è bisogno di discutere delle ore per
decidere che cosa si vuole dal futuro Presidente del Consiglio, lo
abbiamo detto decine e decine di volte qui. Bisogna certamente,
come dice il collega Chatrian, scriverlo, vogliamo un impegno,
vogliamo una firma e vogliamo dei punti che siano dei punti
precisi. Io non faccio il processo alle intenzioni, ma è ovvio che
tutta quella serie di incontri che avete avuto...che sono
legittimi, ognuno si vede con chi vuole, i vertici dei vari
movimenti si vedono con i vertici degli altri movimenti che
ritengono, ma ci mancherebbe! Per noi va bene, se questo è il
vostro modo di fare politica...ma non sarebbe stato meglio sentire
ogni forza politica la sua base in una riunione pubblica e chiedere
voi dell'Union Valdôtaine, voi del PD, voi della Stella Alpina, voi
dell'UVP, voi dell'ALPE che cosa si aspettano dal nuovo Presidente
del Consiglio i cittadini adesso, e poi arrivare qui con quattro,
cinque, sei punti? Perché la discussione e tutto quanto viene
deciso troppo spesso viene deciso fuori da quest'aula, che è l'aula
istituzionale all'interno della quale si deve svolgere il
dibattito. I chiarimenti vengono fatti all'interno delle forze
politiche, ma poi così rischiate di dare un'idea che è un'idea
veramente di inciuci, che è un'idea di strani accordi che si
consumano al di fuori del Consiglio regionale, quindi è anche una
questione di metodo. Noi rivendichiamo un cambiamento che è anche
un cambiamento di metodo: che non siano i soliti quattro o cinque
che decidono, ma che siano effettivamente gli elettori di ciascuna
forza politica che danno un segnale; segnale che poi viene portato
e discusso all'interno dell'aula, perché sennò poi è troppo facile
dare la colpa ai giornalisti e dire: "ah, ma i giornalisti hanno
detto che c'è stato lo scambio con la poltrona del Sindaco di
Aosta", "ah, i giornalisti hanno detto che facciamo questo e poi
facciamo quello e che c'è un accordo segreto...".
È l'ora di prendere la responsabilità che ognuno deve avere
all'interno di questo Consiglio. È per questa ragione che questo
rinvio, secondo noi, è assolutamente inutile, si può fare
tranquillamente una Conferenza dei Capigruppo, ci si può vedere un
momento e si deve decidere! Perché qui si continua ad aspettare
mentre la gente capisce sempre meno che cosa stiamo facendo
all'interno di quest'aula.
Presidente
- Grazie collega. La parola al Presidente
della Regione.
Rollandin (UV)
- Merci Président.
J'ai écouté avec attention les interventions des collègues à
propos de ce renvoi. Je crois que c'est de toute évidence que
pendant ces mois il y a eu une requête d'une tentative de faire de
façon que les forces politiques se parlent ouvertement, elles
essayent de comprendre quels sont les problèmes, les différences et
aussi les points de repère, les points de contact, qui nous ont
amené pendant ces mois, qui ont été très utiles, à des parcours qui
ont même trouvé des rencontres sur des thèmes importants. Dans
cette salle, au moment où on a discuté du budget, il y a eu une
discussion ouverte, on a trouvé des solutions partagées, pas sur
tout, mais je crois sur des thèmes importants. On a discuté
longuement à travers un groupe de travail élargi, auquel n'a pas
participé Cinq Étoiles pour choix, la discussion donc était
ouverte. Lorsqu'on ne veut pas partager, évidemment on ne peut pas
après imposer...et là il y a eu la possibilité de se retrouver sur
des lois capitales pour le développement futur des Communes, qui a
été en quelque sorte partagé. On est là pour faire le même travail
pour d'autres lois toujours sur les collectivités locales et sur
les thèmes qui peuvent trouver et donner un essor nouveau à
l'ensemble de la politique. C'est la tentative qu'on a fait, comme
je répète, avec des résultats importants. Or, je crois que l'aspect
de ce renvoi lié à une requête d'avoir la présence du Président,
mais pas seulement du Président...je voudrais rappeler qu'il y a le
Bureau de Présidence, ce n'est pas seulement le Président, aussi
les deux Vice-présidents et les Secrétaires, c'est le Bureau de
Présidence donc qui doit être élu et sur ce thème je crois qu'il
est normal qu'il y ait ce - entre guillemets - "partage",
"condivisione"
, dites comme...
Ce n'est pas le sens d'un accord secret ou de n'importe quoi,
c'est un accord qu'on présente ici dans cette salle, évidemment sur
des contenus et sur le fait qu'il y a la possibilité d'avoir donc
un partage accru qui puisse porter aussi à des accords. Évidemment,
les forces politiques sont en train de se parler sur trois volets:
les questions des communales, la Commune d'Aoste et les autres
Communes, ce que je crois est légitime...sur des contenus, donc il
y a un parcours à faire sur lequel on peut se rencontrer et trouver
des accords; la question de la gestion de la salle du Conseil, donc
du Conseil, avec tout ce qui implique, et la question plus
politique des accords qui peuvent être faits pour gérer d'une façon
différente avec des thèmes partagés ce qui est le futur de notre
Vallée. Voilà le sens de ce que nous sommes en train de faire, mais
en toute tranquillité, je crois ouvertement, il n'y a pas de
malentendus, il ne s'agit pas d'avoir su ce thème de la Présidence
du Conseil...et, je répète, pas seulement du Président, mais des
autres organes du Bureau de Présidence comme sur d'autres thèmes.
Je crois donc que ce renvoi a le sens de donner la possibilité de
mieux se comprendre, afin qu'il n'y ait pas de malentendus et qu'on
puisse, s'il est possible, trouver des accords plus larges aussi
sur le Bureau de Présidence. Voilà le sens de ce renvoi.
Presidente
- Consigliere Cognetta, chiedo scusa, per
cosa? Va bene, se intendiamo procedere in questa maniera possiamo
concedere cinque minuti per ogni gruppo per dichiarazione di
voto.
Cognetta (M5S)
- Grazie Presidente. Sarò breve.
Mi sembra di aver capito, rispetto a ciò che è stato detto in
quest'aula, che i temi enunciati dal Presidente sono tre e cioè: le
comunali, il Consiglio Valle, la Presidenza del Consiglio Valle, e
i temi politici comuni su cui accordarsi. Ora noi, come ha detto
giustamente il mio collega, abbiamo assistito qui ad uno spettacolo
che non è stato granché edificante e corretto. Noi crediamo che,
visto che ci sono i punti, visto che è un po' che c'è stata la
sfiducia del Presidente Marco Viérin...non è successa
esclusivamente la volta scorsa, è una questione che portiamo avanti
ormai da qualche mese. Visto che il dialogo politico è stato aperto
parecchio tempo fa tra le forze politiche alla presenza del
Presidente Rollandin...chiederei un po' di silenzio in aula per
favore Presidente...dicevo, visto che le forze politiche sono già
in discussione da parecchio tempo, ci sembra opportuno a questo
punto trovare un punto finale di questo ragionamento, che dovrebbe
essere oggi.
Ora, tutti i gruppi che sono qui presenti hanno detto la loro,
molto poco in aula alcuni e troppo sui giornali, questo vale anche
per il passato, ed è questo, secondo me, il problema più grosso che
c'è stato all'interno di
Renaissance
, che si è parlato
troppo poco fuori da queste aule e troppo sui giornali e quindi è
successo ciò che è accaduto. Adesso comunque siamo qua, dovremo
cercare di andare avanti, però ci vuole coraggio per andare avanti.
Se la Stella Alpina ha deciso di alzare il livello, lo faccia fino
in fondo, non continui a rimandare. Il collega Lanièce ha fatto un
intervento e una scelta politica, secondo noi, molto corretta, ma
allora portatela fino in fondo, cosa state aspettando? Oppure forse
avete paura di perdere qualche altra poltrona? Ed è per questo che
non vi muovete. Direi che è giunto il momento, diciamo così, di non
far finta di cercare di far scomparire una montagna di polvere
grossa come l'Everest sotto uno scendiletto, perché è ridicolo!
Abbiate, secondo il mio modesto parere, la forza e il coraggio di
andare fino in fondo, mettete in campo tutto ciò che dovete mettere
in campo, discutete fino in fondo di tutto quello che dovete
discutere e arriviamo ad una conclusione.
Detto questo, per quanto riguarda la Stella Alpina che quindi
pregherei e inviterei seriamente a fare una riflessione politica
per mandare avanti la Valle d'Aosta, mi rivolgerei anche al
Presidente Rollandin e ai colleghi dell'Union Valdôtaine. Se c'è
ancora una maggioranza a diciotto, allora potete anche oggi votare
per la Presidenza del Consiglio. Noi non vi ostacoleremo, non
usciremo, non faremo assolutamente nulla. Se non avete una
maggioranza a diciotto, allora capisco il rinvio. Allora, il
Presidente, che parla solo di progetti comuni da condividere, forse
non sta dicendo tutta la verità, forse dovrebbe dire che bisogna
allargare la maggioranza. Allora qua vedete che è uno spettacolo
senza fine, ognuno dice una cosa, ma in realtà ne pensa un'altra e
ne fa un'altra.
È ovvio che i cittadini, caro collega Ferrero, fuori non
capiscano, qui ci vuole un traduttore, cioè bisogna sempre tradurre
dal politichese. Traducendo quindi ciò che sta accadendo in questo
momento dal politichese, tavolo di confronto vuol dire: "definiamo
tutta la partita per i prossimi dieci anni e poi vediamo cosa
fare". Noi non siamo d'accordo, noi pensiamo che l'istituzione
Consiglio sia un'istituzione che sia a prescindere da tutti quanti
gli accordi politici; di conseguenza, vogliamo assolutamente votare
oggi per il Presidente del Consiglio e per tutto l'Ufficio di
Presidenza, chiaramente. Nel rispetto di quel
bon ton
,
diciamo, che dice che alcuni posti devono essere condivisi tra
maggioranza e opposizione, e questo è fuori di dubbio. Nel rispetto
del fatto che le persone che andranno a far parte dell'Ufficio di
Presidenza abbiano la più larga condivisione possibile da parte dei
colleghi e la più grossa fiducia, perché è un ruolo di
responsabilità, perché è un ruolo di garanzia delle regole. Regole,
che, come ha ricordato qualche collega, assolutamente non sono
state rispettate dall'Ufficio di Presidenza. Assolutamente non è
stato difeso questo Consiglio, io l'ho ribadito più volte: il
Consiglio è sovrano, non deve sottostare al Governo! E questo me lo
avete sentito dire da sempre, perché noi crediamo nelle
istituzioni, molto più probabilmente di quanto credete voi, e le
rispettiamo molto più di quanto le rispettiate voi! Noi, quando non
siamo d'accordo su delle leggi, lo diciamo e votiamo contro! Voi
però usate questi posti per questioni politiche.
Presidente
- Non vedo altre richieste...la parola al
collega Laurent Viérin.
Viérin L. (UVP)
- Merci Président. Pour déclaration
d'intention.
Solo per annunciare il nostro voto contrario sul rinvio e
motivarlo. Come alcuni colleghi hanno già ricordato, pur
condividendo il fatto che dei tavoli e dei dialoghi vanno
intavolati all'interno di quest'aula, e comunque nelle riunioni che
possono essere pensate attraverso la Conferenza dei Capigruppo, al
di là dei movimenti e partiti politici, noi crediamo che...in
quindici giorni dalle dimissioni, non solo dalle sue dimissioni
Presidente, ma dalle dimissioni dell'intero Ufficio di Presidenza,
ci chiediamo cosa sia stato fatto. Intanto le chiediamo,
Presidente, se lei ha convocato almeno in modo informale anche gli
altri colleghi dimissionari per condividere ciò che oggi è stato
proposto in quest'aula. Qualcuno ha interpellato gli altri
dimissionari, i Vicepresidenti e Segretari che si sono dimessi, per
dire: "benissimo, come ci muoviamo per risolvere questo"? Che è un
intoppo istituzionale di cui voi siete responsabili e lei,
Presidente, nel momento in cui si è dimesso, sapendo che al primo
Consiglio successivo c'è la presa d'atto e la contestuale
elezione...ci chiediamo cosa sia stato fatto. Diciamo questo perché
noi crediamo che i tempi della politica non siano i tempi della
gente. Noi pensavamo che in quindici giorni almeno una riunione
della Conferenza dei Capigruppo, almeno una riunione per
coinvolgere i colleghi in quest'aula...che è una cosa che vi
chiediamo dall'inizio della legislatura! Noi non abbiamo chiesto
all'inizio della legislatura una Presidenza di opposizione quando
abbiamo candidato la collega Morelli: abbiamo chiesto maggiore
condivisione anche nella proposta del nome...che poi è stato
proposto, noi avevamo contestato non la persona, ma il metodo,
dicendo: "benissimo, anche se avete deciso di votare un Presidente
di maggioranza, perché non avete convocato a monte una Conferenza
dei Capigruppo, le forze politiche per dire: "benissimo, noi
abbiamo una proposta, che contenuti porta questa persona e la
persona che c'è da votare""? Questo non è stato fatto all'inizio
della legislatura, avete dovuto aspettare due elezioni per
eleggerne uno, che poi non ha neanche ottenuto i voti sufficienti.
Avete nel vostro "rimpastino" riconsiderato quella poltrona come un
organico dell'Esecutivo, mentre noi continuiamo a dire che è una
figura completamente diversa, una figura istituzionale che nulla ha
a che vedere con l'azione amministrativa...è durata poco anche
questa.
Noi avevamo semplicemente - e, quando dico "noi", parlo
sicuramente dell'UVP...ma tutte le forze di opposizione oggi hanno
ribadito questo concetto - chiesto un minimo...cioè ci aspettavamo,
non lo abbiamo più ribadito perché pensavamo fosse intrinseco nel
nostro modo di porci in quest'aula, tra l'altro, in un clima un po'
più disteso rispetto alla prima parte della
legislatura...evidentemente lei
in primis
, Presidente,
considera che quella poltrona, che lei sta ancora occupando in modo
precario...deve continuare a rimanere in capo ad un movimento
politico che considera quella poltrona come un accordo politico
legato ad una maggioranza. Beh, noi su questo siamo stati chiari, i
colleghi lo hanno ribadito: noi vogliamo che ci sia perlomeno un
incontro tra le varie sensibilità presenti in quest'aula per capire
se c'è, come abbiamo percepito in parte da alcuni interventi, una
volontà di cambiamento e di considerare questa figura in modo
diverso in una fase diversa della politica valdostana. Se questo ci
sarà, magari si potrà arrivare ad una sintesi, se questo non ci
sarà, sarete liberi di votarvi il terzo Presidente del Consiglio
sperando che questo abbia una durata maggiore rispetto a quelli
precedenti e soprattutto con un po' più di rispetto nei confronti
degli altri membri dell'Ufficio di Presidenza! Perché nessuno qui è
un numero, ci sono delle persone! Noi avevamo capito che il collega
Lanièce, tra l'altro, aveva avuto un gesto un po' diverso rispetto
al suo, poi non sappiamo se il suo sia stato condizionato o meno da
quello del collega Lanièce...ma qui ci sono anche altre vicende! Se
vogliamo quindi anche parlare del resto...poi ne parleremo, anzi
forse i tempi che vogliamo allungare saranno volontariamente fatti
collimare con altre vicende...e noi crediamo invece di separare
anche le questioni! Allora noi non abbiamo capito queste dimissioni
alla fine se sono arrivate perché effettivamente ce ne erano
altre...perché ci sono altre vicende, o perché effettivamente, come
invece sono arrivate da parte di qualcuno dell'opposizione, perché
c'è da ricomporre un Ufficio di Presidenza e, per quanto ci
riguarda, è da ricomporre con un cambiamento. Il cambiamento sarà
nei contenuti di una Presidenza che dovrà essere diversa nella
gestione dell'aula nel rispetto di tutti i Consiglieri: dal primo
della maggioranza fino all'ultimo di quelli di opposizione, con un
atteggiamento anche diverso di condivisione nella difesa delle
istituzioni e dell'autonomia.
Concludo, Presidente, anticipando il suo richiamo, dicendo che
nessuno è stato coinvolto a livello istituzionale o, meglio, in
modo totale nelle sensibilità presenti in quest'aula. Si è cercato
di confondere questa questione con altre, ci sta in un dibattito
politico generale, ma noi sin dall'inizio eravamo stati chiari. Se
poi qualcosa è cambiato in corso, noi di questo non rispondiamo,
noi rimaniamo coerenti con quanto annunciato e crediamo che questa
disponibilità, che voi annunciate da mesi, dovrebbe diventare
qualcosa di concreto, altrimenti nessun problema, si continuerà,
come abbiamo agito in questi mesi, sperando appunto che ci sia
almeno da parte vostra la garanzia di mantenere i numeri per dare
una solidità politica alla Valle d'Aosta. Grazie.
Presidente
- Grazie collega. Altri? Non vedo altre
richieste. Poniamo in votazione la questione sospensiva posta dal
Consigliere Farcoz, che chiede il rinvio alla prossima adunanza
consiliare dell'esame delle proposte indicate ai punti 4, 5 e 6
dell'ordine del giorno. La votazione è aperta. La votazione è
chiusa.
Presenti: 35
Favorevoli: 21
Contrari: 14
Il Consiglio approva.
Il Consiglio approva la questione sospensiva testé proposta
dal Consigliere Farcoz e rinvia alla prossima adunanza consiliare
gli oggetti iscritti ai punti 4, 5 e 6 dell'ordine del
giorno.
Presidente
- Punto 6.01 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK