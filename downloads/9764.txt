Consiglio Regionale della Valle d'Aosta - Oggetto del Consiglio n. 885 del 30 novembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 885 del 30 novembre 1989 - Resoconto
OGGETTO N. 885/IX - Disegno di legge: "Promozione di
iniziative sociali, formative e culturali a favore dei
giovani".
Presidente - Su questo disegno di legge la I Commissione si è
espressa in data 27 novembre e la V Commissione il 28 novembre. Il
testo integrato dei progetti di legge n. 60 e n. 135, elaborato
dalla V Commissione sarà discusso dal Consiglio e sarà sottoposto
alla votazione.
Ha chiesto di parlare l'Assessore alla Sanità ed Assistenza
Sociale Lanièce, ne ha facoltà.
Lanièce (DC)
- La discussione avverrà sul testo proposto
dalla V Commissione.
Poche Regioni hanno legiferato in materia di iniziative sociali
a favore dei giovani, anche perchè la condizione giovanile solo di
recente è diventata una problematica coinvolgente le istituzioni.
D'altra parte, la questione si presenta complessa e sfaccettata,
senza che siano ancora ben individuate nè le domande nè gli
interventi per le risposte.
Pur in presenza di un quadro normativo regionale per ora
disomogeneo, la Regione intende promuovere un primo intervento
legislativo, con l'obiettivo principale di attivare un approccio
per una politica giovanile, con particolare riferimento al settore
informativo, sociale, formativo e culturale.
Il testo di legge in esame è il risultato della riunificazione
dei progetti di legge presentati dalla Giunta e dal Gruppo
comunista, all'articolo 8 recepisce anche le indicazioni contenute
nel progetto di legge presentato dal Consigliere Stévenin a nome
del Gruppo dell'Union Valdôtaine.
Il progetto di legge non vuole rappresentare un intervento
globale ed esaustivo, ma, da una parte vuole dare la possibilità
agli enti locali di attivare interventi innovativi e valorizzare e
sostenere le iniziative spontanee già in atto, e dall'altra vuole
promuovere la partecipazione e l'interesse dei giovani per la loro
aggregazione e cooperazione.
In questa ottica il progetto di legge prevede una sua
operatività limitata sino al 1991, quindi è a termine proprio
perchè non è un progetto globale, nè vuole rappresentare tutte le
tematiche, ma è una legge base per dare la possibilità di attuare
delle iniziative in favore dei giovani.
Essenzialmente il testo prevede il coordinamento degli
interventi, lo studio e la realizzazione di progetti obiettivo o
progetti-pilota, e finanziamenti agli enti locali per la
realizzazione di iniziative per la costituzione di una Consulta
giovanile regionale, nonchè l'avvio di uno studio per la
istituzione di un Osservatorio permanente sulla condizione
giovanile.
Ritornerò poi, durante la discussione sull'articolo 6, sul quale
in sede di Commissione era stato proposto l'emendamento di cassare
le parole
"previo parere della Commissione consiliare
competente",
in quanto, trattandosi di disposizioni impartite
dalla Giunta ed essendo la Commissione permanente un organo del
Consiglio regionale, mi pare superfluo che ci sia un parere della
Commissione competente per decidere su quanto propone la Giunta
regionale.
Presidente
- E' aperta la discussione generale sul
disegno di legge.
Ha chiesto di parlare il Consigliere Mafrica, ne ha facoltà.
Mafrica (PCI)
- Come ha detto l'Assessore, il progetto di
legge integrato proviene da due testi diversi, quello presentato
dal Gruppo comunista nell'aprile di quest'anno e il testo
presentato successivamente dalla Giunta; tiene anche conto, per un
articolo, di una proposta di legge relativa agli scambi culturali,
presentata dal Consigliere Stévenin.
Il nostro Gruppo dà un giudizio positivo sul fatto che si
giunga, per la prima volta nella nostra Regione, ad approvare un
testo di legge che riguardi le attività per i giovani.
Le finalità di una legge di questo tipo sono ovvie: si tratta di
dare ai giovani strumenti per essere coinvolti in attività
culturali ricreative e per riuscire, se possibile, a combattere
forme sempre più accentuate, anche nella nostra Regione, di disagio
giovanile.
Consideriamo questo testo come un primo passo in una materia
che, fino al momento in cui il nostro Gruppo non aveva preso
l'iniziativa, nella nostra Regione non era mai stato affrontato dal
punto di vista legislativo.
Voglio ricordare che la proposta di legge presentata dal Gruppo
comunista aveva un carattere più organico rispetto al testo che è
oggi all'esame del Consiglio. La proposta di legge del Gruppo
comunista era articolata in quattro parti, prevedendo una parte di
conoscenza del mondo giovanile attraverso l'istituzione di un
osservatorio permanente per la condizione giovanile; di questa
parte nel progetto di legge integrato si è accettato il discorso
dello studio e si è dato incarico ad un gruppo costituito da
rappresentanti degli Assessorati e da esperti di predisporre il
materiale. E' stata accettata l'idea, però non si provvede ancora
alla istituzione dell'osservatorio.
La seconda parte della nostra proposta prevedeva di favorire la
partecipazione dei giovani attraverso l'istituzione di una Consulta
giovanile. Questa parte è stata recepita nel progetto di legge
integrato e quindi esprimiamo la soddisfazione, perchè crediamo che
la Consulta giovanile possa permettere un contributo diretto dei
giovani nel giudicare le attività per loro più confacenti, per
intervenire con proposte su quanto la Regione può fare per il mondo
giovanile.
La terza parte della nostra proposta di legge riguardava un
piano regionale per le attività rivolte ai giovani; invece che di
un piano qui si parla di progetti-obiettivo e di progetti-pilota, e
le proposte possono essere presentate dagli enti locali.
Noi prevedevamo che anche le associazioni giovanili e le
cooperative di giovani potessero presentare propri progetti di
attività. Comunque questo è un primo passo che consente di avviare
le attività stesse e quindi abbiamo concordato su questo punto.
L'unica parte della nostra proposta di legge non presa ancora in
considerazione è quella che riguarda i centri polivalenti, vale a
dire le strutture in cui si potrà consentire lo svolgimento di
attività associative, culturali e ricreative.
Crediamo che si possa giungere successivamente ad un disegno di
legge più organico e ci interessa sottolineare oggi come, anche
grazie al contributo della minoranza, un primo testo giunga
all'esame del Consiglio. Questo secondo testo, che dovrà essere
predisposto comunque nel giro di qualche anno, anche alla luce
della sperimentazione che sarà stata fatta fino a quel momento,
crediamo che sarà più articolato e più preciso; questo tipo di
discorso richiede, per ciò che riguarda, ad esempio, la
caratteristica dei progetti e la natura delle attività, delle
sperimentazioni che nel frattempo saranno fatte.
Quindi diamo, come abbiamo fatto in Commissione, un giudizio
positivo sul testo integrato, proprio nella luce di considerarlo
come un tentativo di intervenire nella materia, anche se il
medesimo dovrà essere successivamente allargato ed
approfondito.
Vogliamo dire fin da ora che lavoreremo in questo Consiglio allo
scopo di integrare i finanziamenti, che sono soltanto relativi
all'anno in corso rispetto alla cifra già stanziata negli allegati
del bilancio, quindi sono solo cento milioni.
Crediamo che per l'anno prossimo e per l'anno 1991 i
finanziamenti dovranno essere molto più consistenti, perchè abbiamo
l'opinione di un effetto analogo a quello che già si è verificato
per la legge per gli anziani. Se si dà nelle mani dei giovani uno
strumento che permetta loro di fare proposte, di intervenire nella
gestione di attività che li riguardano, crediamo che ci sarà nel
mondo giovanile un impulso che verrà trasmesso agli enti locali,
che farà arrivare a questa Regione proposte che nel tempo saranno
sempre più numerose.
In questo senso pensiamo che, con questo primo passo che si fa
oggi, si sia dato il via ad uno strumento che in futuro sicuramente
produrrà effetti positivi sia nel favorire l'associazione dei
giovani, sia nel favorire la loro partecipazione, sia
nell'organizzare attività che possano in qualche modo attenuare il
disagio giovanile.
---
Si dà atto che alle ore 16,19 assume la Presidenza il
Vicepresidente Beneforti.
---
Presidente
- E' chiusa la discussione generale.
Ha chiesto di parlare l'Assessore alla Sanità ed Assistenza
Sociale Lanièce, ne ha facoltà.
Lanièce (DC)
- Volevo solo precisare che nella relazione
si parla di un'operatività limitata all'anno 1990, mentre si deve
intendere fino al 1991; si prevede un'operatività per due anni e
ormai siamo alla fine del 1989, per cui non ha senso parlare
dell'anno 1990.
Volevo poi confermare l'emendamento all'art.6, nell'ultima
parte, dove si chiede la cassazione delle parole
"previo parere
della Commissione consiliare competente".
Presidente
- Si passa all'esame dell'articolato. Do
lettura dell'articolo 1:
Articolo 1
(Finalità)
1. La Regione promuove la realizzazione di iniziative sociali,
formative e culturali a favore degli adolescenti e dei giovani
volte a:
a) favorire l'informazionc, l'aggregazione, l'associazione e la
cooperazione tra i giovani;
b) attuare interventi per l'inserimento nella società e
rimuovere il disagio giovanile;
c) valorizzare e dare impulso a ogni forma di manifestazioni di
contenuto culturale e alle attività del tempo libero; d) prevenire
fenomeni di devianza e di emarginazione sociale.
Presidente
- Pongo in votazione l'articolo 1.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 2:
Articolo 2
(Gruppo di lavoro interdisciplinare)
1. Per il raggiungimento delle finalità di cui all'articolo 1 è
istituito, presso la Presidenza della Giunta regionale, un gruppo
di lavoro interdisciplinare formato da rappresentanti degli
Assessorati regionali della Pubblica Istruzione, dell'Industria,
del Commercio, dell'Artigianato e dei Trasporti, della Sanità ed
Assistenza Sociale, del Turismo, Urbanistica e Beni Culturali,
nominati dalla Giunta regionale, nonchè, dal responsabile
dell'agenzia del lavoro della Valle d'Aosta e da tre esperti,
nominati dalla stessa.
2. Il gruppo di lavoro promuove il coordinamento e
l'interdisciplinarietà tra i vari settori dell'Amministrazione
regionale che si occupano delle politiche giovanili e mantiene
stretti i collegamenti con la Consulta giovanile, di cui
all'articolo 6.
3. Lo stesso organismo formula, entro otto mesi dal suo
insediamento, una proposta per un osservatorio permanente sulla
condizione giovanile, da sottoporre al parere della Consulta
giovanile, di cui all'articolo 6 e successivamente all'approvazione
del Consiglio regionale.
Presidente
- Pongo in votazione l'articolo 2.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 3:
Articolo 3
(Competenze)
1. Le singole iniziative in materia di politiche giovanili
spettano ai singoli Assessorati e Servizi della Regione competenti
per materia.
Presidente
- Pongo in votazione l'articolo 3.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 4:
Articolo 4
(Programmi, progetti obiettivo e progetti pilota)
1. Il gruppo di lavoro interdisciplinare, di cui all'articolo 2,
sentita la Consulta giovanile di cui all'articolo 6, formula alla
Giunta regionaie, entro sei mesi dalla entrata in vigore dellla
presente legge, programmi, progetti obiettivo e/o progetti pilota,
relativi alla condizione giovanile, da sottoporre all'approvazione
del Consiglio regionale.
Presidente - Pongo in votazione l'articolo 4.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 5:
Articolo 5
(Procedure)
1. Per le finalità di cui all'articolo 1 gli enti locali
predispongono progetti da presentare all'approvazione della Giunta
regionale, la quale, contestualmente, predispone i relativi
finanziamenti.
2. Per la gestione delle iniziative, gli enti locali possono
avvalersi, sulla base di apposite convenzioni, di associazioni e di
cooperative di giovani, nonchè di cooperative di servizi sociali
operanti nel settore giovanile.
Presidente
- Pongo in votazione l'articolo 5.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 6:
Articolo 6
(Consulta giovanile)
1. E' istituita la Consulta giovanile composta da dodici membri
di cui:
a) sei designati dalle associazioni o organizzazioni giovanili
regionali;
b) quattro eletti tra gli studenti delle scuole medie superiori
della Valle d'Aosta;
c) due sorteggiati tra gli elenchi delle persone di età
inferiore ai 25 anni, in attesa di prima occupazione e
disoccupate.
2. La presenza femminile deve essere garantita nella misura del
50% dei componenti.
3. Le modalità di elezione di rappresentanti degli studenti ed i
criteri di individuazione delle associazioni o organizzazioni
giovanili sono fissati dalla Giunta regionale, previo parere della
Commissione consiliare competente.
4. La consulta giovanile dura in carica tre anni.
Presidente
- All'articolo 6 vi è un emendamento al terzo
comma, proposto dall'Assessore Lanièce, che toglie le parole
"previo parere della Commissione consiliare competente"
.
Ha chiesto di intervenire sull'emendamento il Consigliere
Mafrica, ne ha facoltà.
Mafrica (PCI)
- Nel corso delle riunioni nel comitato
ristretto ed anche in Commissione c'è stato una specie di "tira e
molla" fra la Giunta e i Consiglieri sul ruolo che devono avere le
Commissioni nell'esame di atti della Giunta. Riteniamo che
probabilmente la Giunta regionale debba meditare di più su questo
aspetto; non crediamo che la Giunta regionale debba considerare
l'attività delle Commissioni nell'esame di suoi atti come una sorta
di perdita di tempo, o di strumento che rallenta gli atti
stessi.
Ci pare che le Commissioni di questo Consiglio regionale si
riuniscano con una frequenza abbastanza intensa e che non facciano,
o non si siano trovate nelle condizioni di fare, dell'ostruzionismo
gratuito.
Per queste ragioni un parere della Commissione competente sulle
modalità di elezione dei rappresentanti degli studenti nella
Consulta giovanile ed i criteri con i quali si individuano le
associazioni, che poi designeranno i loro rappresentanti nella
Consulta giovanile, ci sembra una cosa che ha la sua importanza,
che non disturba affatto i tempi, nè interferisce con la
possibilità di proposta della Giunta.
Quindi, ci asteniamo su questa proposta dell'Assessore di
togliere da questo articolo la preventiva consultazione della
Commissione competente. Crediamo anzi che nel testo definitivo che
fra qualche tempo dovrà essere fatto, l'intera questione degli
organi che devono controllare debba essere meditata più in
profondità. Abbiamo l'impressione che forse in questo periodo, in
cui sono arrivati tanti disegni di legge al Consiglio, la Giunta
abbia ritenuto di trovare un freno nel lavoro delle Commissioni.
Così non è; crediamo che il lavoro delle Commissioni aiuti invece a
produrre testi e provvedimenti che vengono migliorati.
In questo senso ci asteniamo e ci ripromettiamo di ritornare
quando questo disegno di legge verrà ridiscusso nella sua versione
definitiva, perchè le competenze della Giunta, del Consiglio, delle
Commissioni siano viste in modo meno angusto e meno riferite alla
Giunta stessa.
Presidente
- Ha chiesto di parlare l'Assessore alla
Sanità ed Assistenza Sociale Lanièce, ne ha facoltà.
Lanièce (DC)
- Nel testo concordato con la Commissione
alcuni punti, ad esempio quanto previsto dall'articolo 2,
successivamente approvato dal Consiglio regionale, sono stati
accolti dalla Giunta perchè ritenuti una cosa valida, cioè si
entrava direttamente nel merito, nella competenza.
In questo caso si tratta di una decisione della Giunta da
sottoporre alla Commissione competente, cioè non di un problema di
base, ma di fatto più formale che altro.
A questo punto vorrei anche precisare che l'affermazione fatta
durante la discussione in Commissione è stata male interpretata,
come si è reso conto anche il funzionario che l'aveva espressa.
Egli aveva in mente quel caso specifico che poi è stato
illustrato, quindi non è che l'affermazione sia da rivolgere alla
Commissione. Anzi, da parte mia, a nome dell'esecutivo, penso che
le Commissioni in senso generale si sono impegnate a fondo ed hanno
lavorato quasi ininterrottamente per portare avanti i disegni di
legge, quindi non possiamo qui dire che le Commissioni sono di
ostacolo per il lavoro dell'esecutivo.
Però ci sembra superfluo in questo caso che la Commissione,
essendo un organo del Consiglio, vada a dare il parere su una
decisione della Giunta. Infatti, sugli altri punti non abbiamo
detto niente, anzi è giusto che il Consiglio entri negli aspetti
concrete della legge. Pertanto mantengo l'emendamento all'articolo
6.
Presidente
- Pongo in votazione l'emendamento proposto
dall'Assessore Lanièce.
Esito della votazione:
Presenti: 26
Votanti: 22
Favorevoli: 22
Astenuti: 4 (Aloisi, Bajocco, Mafrica, Riccarand)
Il Consiglio approva.
Pongo in votazione l'articolo 6 nel testo così emendato:
Articolo 6
(Consulta giovanile)
1. E' istituita la Consulta giovanile composta da dodici membri
di cui:
a) sei designati dalle associazioni o organizzazioni giovanili
regionali;
b) quattro eletti tra gli studenti delle scuole medie superiori
della Valle d'Aosta;
c) due sorteggiati tra gli elenchi delle persone di età
inferiore ai 25 anni, in attesa di prima occupazione e
disoccupate.
2. La presenza femminile deve essere garantita nella misura del
50% dei componenti.
3. Le modalità di elezione di rappresentanti degli studenti ed i
criteri di individuazione delle associazioni o organizzazioni
giovanili sono fissati dalla Giunta regionale.
4. La Consulta giovanile dura in carica tre anni.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 7:
Articolo 7
(Funzioni della Consulta giovanile)
1. La Consulta giovanile: .
a) esprime pareri e proposte agli organi della Regione;
b) fornisce il parere obbligatorio sui progetti degli enti
locali, di cui all'articolo 5;
c) si dota di un disciplinare per il proprio funzionamento.
2. La Giunta regionale adotta tutti i provvedimenti idonei per
garantire il funzionamento della Consulta.
Presidente
- Pongo in votazione l'articolo 7.
Esito della votazione:
Presenti, votanti e favorevoli: 26
Il Consiglio approva all'unanimità
Presidente
- Do lettura dell'articolo 8:
Articolo 8
(Scambi socio-culturali)
1. La Regione, allo scopo di favorire lo sviluppo
socio-culturale dei giovani nell'ambito degli accordi culturali e
dei protocolli relativi agli scambi socio-culturali stipulati dal
Ministero degli Affari Esteri, nel rispetto dell'articolo 2 del
D.P.R. 22 febbraio 1982, n. 182 (Norme di attuazione dello Statuto
speciale della Valle d'Aosta per l'estensione alla regione delle
disposizioni del D.P.R. 24 luglio 1977, n.616 e della normativa
relativa agli enti soppressi con l'art. 1-bis del decreto legge 18
agosto 1978, n. 481, convertito nella legge 21 ottobre 1978, n.
641) e del Decreto del Presidente del Consiglio dei Ministri 11
marzo 1980, (Disposizioni di indirizzo e coordinamento per le
attività promozionali all'estero delle Regioni nelle materi di
competenza) adotta progetti tendenti a promuovere iniziative
rivolte a realizzare scambi di esperienza con Paesi esteri.
2. Le modalità di adozione dei progetti di cui al primo comma
sono fissate da un regolamento, che la Giunta regionale presenterà
all'approvazione del Consiglio regionale entro otto mesi
dall'entrata in vigore della presente legge.
Presidente
- Pongo in votazione l'articolo 8.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
- Do lettura dell'articolo 9:
Articolo 9
(Finanziamento delle spese)
1. Per l'applicazione della presente legge è autorizzata, per
l'anno 1989, la spesa di L. 100.000.000.
2. L'onere di L. 100.000.000 graverà sull'istituendo Capitolo
22818 della parte spesa del bilancio di previsione della Regione
per l'anno 1989.
3. Alla copertura della spesa di cui ai precedenti commi si
provvede mediante riduzione della somma di lire 100.000.000 dello
stanziamento iscritto al Capitolo 50000 "Fondo globale per il
finanziamento di spese per l'adempimento di funzioni normali (spese
correnti)".
4. Al finanziamento della spesa per gli esercizi 1990 e 1991 si
provvederà con successiva legge regionale.
Presidente
- Pongo in votazione l'articolo 9.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
- Do lettura dell'articolo 10:
Articolo 10
(Variazione al bilancio)
1. Al bilancio di previsione della Regione per l'anno 1989 sono
apportate le seguenti variazioni:
Parte spese
Variazioni in diminuzione:
Cap. 50000 Fondo globale per il finanziamento di spese per
l'adempimento di funzioni normali (spese correnti)
L.100.000.000
Variazioni in aumento:
Settore 2.1.1. Finanza locale
Cap. 22818 (di nuova istituzione) Contributi a favore degli Enti
locali per promozioni sociali a favore dei giovani
L.100.000.000
Presidente
- Pongo in votazione l'articolo 10.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
- Do lettura dell'articolo 11:
Articolo 11
(Dichiarazione d'urgenza)
1. La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
Presidente
- Pongo in votazione l'articolo 11.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
- Pongo in votazione la legge nel suo
complesso.
Esito della votazione:
Presenti, votanti e favorevoli: 26
Il Consiglio approva all'unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK