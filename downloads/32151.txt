Consiglio Regionale della Valle d'Aosta - Oggetto del Consiglio n. 965 del 13 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 965 del 13 gennaio 2010 - Resoconto
OGGETTO N. 965/XIII - Interpellanza: "Disciplina e controllo
dell'utilizzo di additivi negli impianti di innevamento
programmato".
Interpellanza
Premesso che, riteniamo indispensabile l'utilizzo di impianti
di innevamento programmato onde sopperire alla mancanza di
precipitazioni nevose ed assicurare le migliori condizioni alle
piste dei nostri comprensori sciistici;
Ritenuto che tale utilizzo deve comunque essere improntato al
rigoroso rispetto dell'ambiente;
Preso atto che in Francia, uno studio condotto in passato da
tre membri del Consiglio generale dell'ambiente e dello sviluppo
sostenibile su incarico dell'allora sottosegretaria del Ministero
francese dell'ecologia, aveva evidenziato l'utilizzo di additivi
criogeni nell'acqua usata per produrre neve;
Constatato che fra questi additivi il più diffuso pare essere
lo "Snowmax", enzima che nasce dall'elettrolisi di un batterio e
favorisce la cristallizzazione delle molecole dell'acqua
consentendo di produrre neve a qualsiasi temperatura;
Considerato che tale sostanza è indicata da istituti
scientifici come molto nociva per i microrganismi degli ambienti
naturali;
Preoccupati per le ricadute negative che un'eventuale
utilizzo non corretto dei sopraccitati criogeni potrebbe avere
sull'ambiente;
il sottoscritto Consigliere regionale
Interpella
l'Assessore competente per conoscere gli intendimenti
dell'Amministrazione regionale in merito:
1) all'esistenza di protocolli che disciplinino l'eventuale
utilizzo di additivi negli impianti di innevamento;
2) ai controlli, se sono stabiliti e da chi sono
effettuati;
3) ai riscontri ottenuti dagli eventuali controlli
effettuati.
F.to: Giuseppe Cerise
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président.
Vorrei anzitutto ribadire, come citato nella premessa
dell'interpellanza, che riteniamo gli impianti di innevamento
programmato indispensabili per assicurare le migliori condizioni
delle piste dei nostri comprensori sciistici, per assicurare una
competitività rispetto ad altre stazioni. Mi preme sottolineare
questo perché spesso, quando si discute argomenti oggetto di
iniziative consiliari, si interpretano i proponenti come
espressione di una posizione avversa, anziché valutarne i contenuti
che hanno spesso carattere propositivo e di stimolo all'azione di
Governo.
Questa interpellanza prende spunto da un rapporto disposto
dall'allora sottosegretaria Nathalie Morizet del Ministero
dell'ecologia francese, su
la neige de culture
, così viene
chiamata in Francia la neve programmata. L'intendimento era quello
di conoscere gli effetti che questa produceva sull'ambiente. Lo
studio affidato a 3 membri del Consiglio generale dell'ambiente e
dello sviluppo sostenibile, ha prodotto, in sostanza, 15
raccomandazioni, alcune abbastanza marginali, come quella relativa
all'impatto dei cannoni sull'ambiente; una, invece, ci pare degna
di attenzione e che meriti una riflessione ed un approfondimento:
quella relativa all'aggiunta di additivi criogeni all'acqua
destinata alla produzione di neve.
Dalla relazione pare che l'impatto ambientale di queste sostanze
che abbassano la temperatura dell'acqua sia stato giudicato dagli
esperti "devastante", tanto che successivamente l'Associazione
nazionale dei sindaci delle stazioni di montagna ha già disposto
l'abbandono dell'uso dei criogeni nel documento per lo sviluppo
sostenibile. Fra questi additivi il più conosciuto pare essere lo
Snowmax
, enzima che nasce dall'elettrolisi di un batterio e
favorisce la cristallizzazione delle molecole dell'acqua,
consentendo di produrre neve a bassa temperatura; tale sostanza è
indicata dall'Associazione per la protezione dell'ambiente, nonché
dagli istituti scientifici come molto nociva per i microrganismi
degli ambienti naturali.
Non voglio assolutamente insinuare che nei nostri impianti di
innevamento si utilizzino queste sostanze, spero di no; credo che
la coscienza ambientale sia particolarmente diffusa,
fortunatamente, specie in quelle località turistiche dove ormai si
è capito che la tutela ambientale è un investimento per il futuro.
Sappiamo inoltre essere l'Assessore Zublena particolarmente
sensibile alle problematiche ambientali, questa è un'altra
rassicurazione che abbiamo.
Mi rivolgo dunque a lei, Assessore, per informazioni ulteriori
in merito alla situazione nella nostra regione, sostanzialmente
all'esistenza o meno di protocolli che disciplinino l'eventuale
utilizzo di additivi negli impianti di innevamento, ai controlli,
se questi siano stabiliti, da chi sono effettuati ed ai riscontri
ottenuti dagli eventuali controlli effettuati. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Semplicemente per
ampliare la discussione, sennò parlavate fra Fénis e
Saint-Marcel...
Rispondo ovviamente a livello di Governo con un lavoro che è
stato fatto insieme alla collega Zublena, per poter dare una
risposta più ampia. L'interpellanza del Consigliere Cerise ci
permette di mettere in evidenza che in Valle d'Aosta c'è una forte
attenzione rispetto all'ambiente, quindi premetto che rispetto alla
situazione descritta, già a partire dalla stagione 2008-2009,
quindi quella precedente, nessuno dei 18 concessionari di impianti
a fune della Valle d'Aosta ha più utilizzato questo prodotto
definito
Snowmax
. Negli ultimi anni la tecnologia per la
produzione di neve ha registrato buoni progressi nella costruzione
dei vari componenti, quindi si è ampliato notevolmente il
range
di temperatura, pressione e umidità all'interno del
quale è possibile, senza l'impiego di additivi, produrre neve con
rendimenti soddisfacenti, perché oggi con queste tecnologie, anche
se le temperature non sono polari, si riesce a fare un buon
prodotto.
Chiaramente lo
Snowmax
che è stato citato dal collega
Cerise è un prodotto commercializzato, quindi come tale subisce una
serie di verifiche. Questo tuttavia non è stato sufficiente e, per
testimoniare l'attenzione delle società dei gestori, abbiamo già
dal 2001 un'azione che è stata fatta sia dall'ARPA, sia da
professori universitari, che hanno fatto un'analisi approfondita,
continuativa, per capire se c'erano delle ricadute sul territorio.
Rispetto a questo, i prelievi su piste di neve naturale e
artificiale con e senza
Snowmax
, oltre alle analisi sullo
Snowmax
medesimo, sono stati sottoposti ad analisi di
laboratorio; tali accertamenti hanno consentito di stabilire
l'assenza di batteri nei campioni di neve e concentrazione di
metalli presenti nell'additivo come mezzo vettore, all'interno
della neve naturale, della neve artificiale e della neve
artificiale con additivo del tutto analoghe. Rispetto a questo è
corretto porre questo tema all'attenzione; siamo in una situazione
dove i 18 comprensori non utilizzano più questo tipo di elemento,
quindi togliamo ogni dubbio, ma anche prima le analisi fatte non
avevano dato dei rilievi degni di menzione.
Président
- La parole au Conseiller Giuseppe Cerise.
Cerise G. (VdAV-R)
- Prendiamo atto con soddisfazione
della risposta dell'Assessore dell'assenza di utilizzo di questi
prodotti per la produzione della neve, che riteniamo
indispensabile. Credo che poter affermare che nelle 18 stazioni
valdostane si produca la neve in assenza di questi prodotti
criogeni mi pare, anche per un'immagine esterna, sia sicuramente
positivo. La ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK