Consiglio Regionale della Valle d'Aosta - Oggetto del Consiglio n. 1500 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1500 del 1° dicembre 2010 - Resoconto
OGGETTO N. 1500/XIII - Disegno di legge: "Rifinanziamento,
per l'anno 2010, della legge regionale 26 maggio 2009, n. 11
(Incentivi regionali, per l'anno 2009, per il rinnovo tecnologico
del parco auto e moto circolante in Valle d'Aosta)".
Articolo 1
(Oggetto e finalità)
1. La spesa per le finalità di cui alla legge regionale 26
maggio 2009, n. 11 (Incentivi regionali, per l'anno 2009, per il
rinnovo tecnologico del parco auto e moto circolante in Valle
d'Aosta), relativamente alle iniziative di demolizione, acquisto o
riconversione del parco auto e moto circolante in Valle d'Aosta
effettuate nel periodo intercorrente tra il 1° gennaio 2010 e il 31
dicembre 2010, già determinata, per l'anno 2010, dall'articolo 29,
comma 3, della legge regionale 11 dicembre 2009, n. 47 (Legge
finanziaria per gli anni 2010/2012), in euro 1.500.000 è
incrementata di ulteriori euro 1.500.000.
Articolo 2
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 1.500.000 per l'anno
2010.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012 nell'unità previsionale di base 1.14.1.20
(Investimenti per la tutela, recupero, valorizzazione dell'ambiente
e del paesaggio) e al suo finanziamento si provvede, per euro
110.000, mediante le risorse iscritte nell'unità previsionale di
base 1.11.3.10 (Interventi promozionali per l'industria) e, per
euro 1.390.000, mediante le risorse iscritte nell'unità
previsionale di base 1.11.7.20 (Contributi per investimenti
finalizzati all'uso razionale e alla valorizzazione delle risorse
energetiche).
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Il disegno di legge ha avuto il parere
favorevole all'unanimità della IV e II Commissione.
La parola al relatore, Consigliere Bieler.
Bieler (UV)
- Grazie Presidente. Se lei è d'accordo,
essendo questo un disegno di legge di rifinanziamento, che è stato
- come lei ha detto - approvato all'unanimità in commissione, darei
per letta la relazione.
Presidente
- Dichiaro aperta la discussione generale.
La parola al Consigliere Rigo.
Rigo (PD)
- Grazie Presidente. Non intervengo nel merito
del disegno di legge, che ha ricevuto il parere favorevole unanime
da parte della commissione, ma approfitto di questa occasione per
manifestare al Governo regionale una mia perplessità... premetto:
non nel merito del disegno di legge.
Ieri ho ricevuto da parte della Regione la comunicazione
dell'emissione a mio favore di un mandato di pagamento quale
contributo per il rinnovo tecnologico del parco auto e moto
circolante in Valle d'Aosta, ai sensi della legge n. 11/2009. Oltre
al piacere di avere ricevuto questa comunicazione di 1.300 euro, e
ai distinti saluti, quella che mi è balzata agli occhi è la firma
dell'Assessore al bilancio, Lavoyer. Orbene, non dovrebbe essere
l'Assessorato competente, quello dell'Assessore Pastoret, a
definire il provvedimento dirigenziale? La comunicazione
dell'emissione del mandato non dovrebbe essere firmata dal
dirigente competente, essendo questa una comunicazione relativa ad
un provvedimento dirigenziale? Tutti i mandati di pagamento
conseguenti a provvedimenti dirigenziali fatti dai diversi
assessorati portano la firma dell'Assessore al bilancio?
Faccio queste domande con il solo scopo di capire, non c'è
nessuna dietrologia; mi ricordo, però, quando ero Assessore al
Comune di Aosta negli anni 1995-1998-1999... adesso non ricordo
bene il periodo... che più volte abbiamo discusso in Giunta in
merito alla sottoscrizione della corrispondenza, e mi sembra che
allora anche la Giunta regionale approfondì l'argomento, ma non
ricordo come e con quali indicazioni operative. Quindi la domanda
è: c'è una direttiva in merito alla sottoscrizione della
corrispondenza? C'è una uniformità di comportamento fra i diversi
dipartimenti proprio nella sottoscrizione dei mandati oppure dei
provvedimenti conseguenti a provvedimenti dirigenziali?
Presidente
- Se nessun altro intende prendere la parola,
dichiaro chiusa la discussione generale.
La parola all'Assessore alle attività produttive, Pastoret.
Pastoret (UV)
- Grazie Presidente. Semplicemente
per...
(interruzione del Consigliere Rigo, fuori microfono)
...no, non avevo previsto di rispondere io al collega Rigo, nel
senso che non sono preparato a dare questo tipo di risposta.
Volevo solo approfittare di questa occasione, a nome del Governo
regionale, per ringraziare tutti i commissari per la celerità con
la quale hanno esaminato quest'atto e la commissione che, con il
parere unanime, l'ha presentato al Consiglio. Come tutti sanno,
andiamo incontro al surplus di domande che devono ricevere risposta
per quanto riguarda il finanziamento da qui alla fine
dell'anno.
Ne approfitto anche per dire che il Consigliere Rigo, che ha
ricevuto il mandato di pagamento, probabilmente ha dovuto anche
aspettare un periodo di tempo abbastanza lungo, perché nel
frattempo abbiamo dovuto avere in disponibilità i soldi che
derivavano dalla scorsa variazione di bilancio, che quindi per
delle ragioni tecniche si è dovuto impiegare un certo periodo di
tempo affinché gli uffici, trovandosi di colpo tutte queste
pratiche, potessero dare loro seguito. Grazie.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato.
Pongo in votazione la legge nel suo complesso:
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK