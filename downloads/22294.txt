Consiglio Regionale della Valle d'Aosta - Oggetto del Consiglio n. 1926 del 11 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1926 del 11 maggio 2006 - Resoconto
OGGETTO N. 1926/XII - Rischi di conflitti di competenze nella
gestione della Casa da gioco di Saint-Vincent. (Interrogazione)
Interrogazione
Premesso:
- che nel febbraio scorso è stato rinnovato il consiglio di
amministrazione della Casinò S.p.A., con la sostituzione di quattro
dei cinque componenti precedenti;
- che nei giorni scorsi si è insediata la task force
costituita dalla Giunta regionale "per il consolidamento e il
rilancio della Casa da gioco di Saint-Vincent";
- che la task force è composta in netta prevalenza da
soggetti politici o comunque dirigenti dell'apparato regionale a
fronte di una rappresentanza marginale dell'amministrazione della
Casa da gioco;
- che la task force riassume, di fatto, funzioni e compiti
normalmente svolti dall'organo amministrativo di qualunque
società;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se non si pone il rischio di confusione, contraddizione
e/o conflitto di competenze tra la task force e il cda della Casinò
S.p.A.;
2) se l'istituzione della task force si è resa necessaria per
intensificare il controllo politico sull'operato del nuovo
cda;
3) se l'insediamento della task force è il preludio alla
riduzione del numero dei componenti del cda o comunque dei loro
compensi, visto il notevole affievolimento - se non la
vanificazione - del ruolo dell'organo amministrativo.
F.to: Tibaldi - Frassy - Lattanzi
Président - La parole au Président de la Région, Caveri.
Caveri (UV) - Approfitto dell'interrogazione che è stata posta,
anche se devo dire che da un certo punto di vista sarebbe
sufficiente la lettura della deliberazione che ha dato vita alla
cosiddetta "task force", per meglio precisare, perché
l'interrogante si pone una serie di questioni sul rischio di
confusione, contraddizione, conflitto di competenze, oltre che se
questa "task force" si individui come una sorta di luogo di censura
dell'operatività o dell'operato del "CdA". Naturalmente poi c'è un
tema politico che è stato trattato in altre occasioni, cioè
l'eventuale riduzione dell'organo amministrativo dell'attuale
"Casinò S.p.A.". Abbiamo già detto che questo è un tema sul quale
si può discutere, ma questo prescinde dalla risposta puntuale su
tale questione della "task force".
La "task force" era stata prevista nell'ultimo programma di
legislatura presentato dalla nuova maggioranza regionale. Si tratta
di un'esigenza e di una riflessione di cui mi sento responsabile
perché ritengo, avendo ormai accumulato una grande pratica di
problemi di rapporti fra noi e la "Casinò S.p.A.", che esistano una
serie di ragioni buone che hanno portato alla nascita di questa
struttura.
Non ci occupiamo nella "task force" - che è una realtà bicefala
avendo una parte più propriamente politica e un'altra più
propriamente tecnica - della gestione della "Casinò S.p.A.", che
compete esclusivamente al "CdA", anche se siamo di fronte a una
società pubblica, perché non è che i membri della "CdA"
rappresentino degli azionisti astratti, per cui come ad esempio in
"Mediobanca" uno rappresenta il gruppo "X", l'altro il gruppo "Z" e
si discute in maniera astratta. Qui invece esiste una logica di
vincolo di mandato, perché non si può pensare che i membri del
"CdA" decidano delle cose in una società pubblica che siano in
contraddizione con le scelte che l'azionista fa, perché, fino a
prova contraria, i membri di un "CdA" rispondono all'azionista e
qui l'azionista al 99% è la Regione e all'1% il Comune di
Saint-Vincent. Tuttavia, le S.p.A. sono le S.p.A. e la Regione è la
Regione. La "task force"
è stata creata
principalmente per procedere ad un'analisi della situazione delle
case da gioco italiane, in particolare della nostra casa da gioco,
del suo inserimento nel tessuto economico e sociale della Regione e
anche dell'interdipendenza fra casa da gioco, enti locali e
Amministrazione regionale. In particolare, abbiamo diversi tipi di
aspetti: aspetti turistico-promozionali, giuridico-legali,
infrastrutturali, di urbanizzazione. Abbiamo dei problemi di
appalti, di chi deve gestire le proprietà, abbiamo dei problemi
informatici. La logica insomma era che o si trovava un tavolo nel
quale, in una logica di conferenza dei servizi, si potessero
analizzare dei temi comuni a cavallo fra la S.p.A. e
l'Amministrazione regionale o dei problemi interni
all'Amministrazione regionale, che consentissero alla fine di
ottenere una maggiore attrattività della casa da gioco, la sua
integrazione nell'economia turistica di Saint-Vincent e della
Regione. Non credo che sveliamo un segreto di Stato nel dire che,
per esempio, uno dei temi con l'Assessore Pastoret che abbiamo
discusso una delle ultime volte che abbiamo incontrato il Comune di
Saint-Vincent è la questione del tiro all'elica, una vecchissima
questione per adesso disattesa. Il superamento del vecchio tiro al
piccione che ha una sua attrattività, o - altro tema rimarchevole -
capire dal punto di vista del patrimonio regionale tutta una serie
di questioni molto datate che riguardano la titolarità di alcune
parti della casa da gioco. Personalmente rispetto alle prime
riunioni che abbiamo avuto sono soddisfatto, perché ha consentito
ai diversi servizi della Regione di confrontarsi su delle tematiche
comuni, ha consentito di interagire con il Presidente della S.p.A.,
naturalmente senza pensare che questo nostro lavoro sia un
tentativo di mettere eccessivamente il "naso" nella gestione
ordinaria della S.p.A..
Un primo lavoro che uscirà dalla "task force"
è la definizione del
documento che porteremo in Consiglio regionale riguardante le linee
di indirizzo della casa da gioco - nell'ultima riunione abbiamo
cominciato a discutere su un'eventuale bozza da portare in una
delle prossime riunioni del Consiglio regionale - e, dal punto di
vista tecnico, lì si potranno discutere dei temi che prima o poi
verranno "al pettine", fra questi il più noto è quello del
disciplinare che deve passare in Consiglio. Esaminare i vari
scenari possibili quindi, sapendo anche che vi sono stati degli
approfondimenti di tipo tecnico discutibili, come tutti gli
approfondimenti di tipo tecnico, ma abbiamo due studi: uno della
"KPMG" e uno della "TBridge", oltre ad un approfondimento recente
dell'"Eurisco", che non abbiamo ancora visto, dopodiché o troviamo
in questa sede un modo per risolvere alcuni elementi di criticità e
di complessità, oppure non vedo altre sedi se non quella di
riunioni informali. Io credo invece nella scelta di avere una sede
formale come la "task force"
prevista nel programma di
governo per istituzionalizzare un dialogo interservizi e per avere
tra i diversi Assessori uno scambio di opinioni su temi importanti.
Ci si era trovati in passato a discutere di questioni specifiche
della "Casinò S.p.A.", che nulla avevano a che fare con le
manifestazioni, all'interno del Comitato delle manifestazioni, che
era l'unico strumento esplicitamente previsto e che finiva per
essere un luogo dove si discutevano temi che non avevano invece
nulla a che fare con le manifestazioni in sé. Certo, il quadro è
noto ed è quello di una stagnazione del settore di gioco. È
lievissima la ripresa che in questo momento si sta registrando al
Casinò ma, rispetto alle difficoltà del passato, qualunque segno
positivo anche flebile fa piacere.
Posso dire in conclusione che il ruolo dell'organo
amministrativo della "Casinò S.p.A." non è affievolito
dall'attività della "task force", anzi ci auguriamo che molte idee
frizzanti vengano dal "CdA" anche alla Regione su temi che sono di
competenza della Regione (pensiamo a tutta la questione delle
strutture esterne, un argomento che è in capo a noi e ai Comuni
viciniori alla casa da gioco). Gli interventi che dovranno essere
posti in essere comportano un impegno da parte di tutti gli
amministratori che sono coinvolti: pensiamo a una serie di vicende
urbanistiche che vedono la necessità che Regione e Comune
interagiscano in maniera molto efficace, perché la stessa
applicazione del piano di sviluppo porta alla necessità di
risolvere tutta una serie di problemi con la commissione edilizia e
con le norme che sono in capo al Comune di Saint-Vincent. La logica
quindi è quella della programmazione degli interventi per quanto di
competenza, quindi sono sicuro che il lavoro concreto che la "task
force" continuerà nei prossimi mesi dimostrerà che l'idea di avere
una sorta di conferenza dei servizi è una buona idea.
Si dà atto che dalle ore 10,17 alle ore 10,25 presiede il
Vicepresidente Lanièce.
Président - La parole au Conseiller Tibaldi.
Tibaldi (CdL) - Il termine "task force"
è un'accezione del
linguaggio militare che evoca il ricorso a questo organo d'azione e
di decisione in momenti di emergenza, di difficoltà, di criticità;
è una sorta di pronto intervento che viene creato ad "hoc" per far
fronte a situazioni eccezionali. Noi siamo consapevoli che la
situazione, quella della casa da gioco, sia di criticità e lo è da
tempo, non lo è solo da qualche mese o, meglio, da quando avete
pensato di creare questo organismo. È singolare che si crei un
organismo tipo questo all'indomani del rinnovo del "CdA", che è
stato pressoché completamente revocato: 4 componenti su 5 sono
stati sostituiti, di conseguenza si è data fiducia da parte
dell'organo politico, che rappresenta l'azionista, a 4 nuove
persone che dovrebbero provvedere al rilancio della casa da gioco.
Questa è la prima osservazione che facciamo, ovvero sembra quasi
che nel nuovo "CdA" voi non riponiate quella fiducia necessaria che
un azionista dovrebbe riporre invece in coloro che indica quali
futuri vertici aziendali.
Presidente Caveri, abbiamo letto la deliberazione n. 862/2006,
che ha istituito la "task force"
ed è proprio per questo che
abbiamo proposto l'interrogazione, perché quella deliberazione cita
in un passaggio delle premesse la reale natura di questo organismo
che lei ha ricordato essere bicefalo. Si legge:
"Ritiene, vista l'importanza della casa da gioco, che sia
opportuno ed efficace strutturare la "task force" in due momenti
tra loro correlati: uno più propriamente politico e di indirizzo,
deputato alle scelte strategiche; l'altro più propriamente tecnico
ed operativo, deputato a favorire la realizzazione degli obiettivi
e a garantire efficacia, efficienza ed economicità dei
processi"
.
Sono funzioni queste che rientrano normalmente in capo a
qualsiasi organismo amministrativo aziendale. È vero, la S.p.A. è a
controllo totalmente pubblico, ma è altrettanto vero che il
controllo propriamente pubblico avviene attraverso il Consiglio e
la Giunta regionale, ai sensi della legge istitutiva della "Casinò
S.p.A." e naturalmente attraverso tutti quei livelli più o meno
informali che sono gli stessi azionisti: il Comune di
Saint-Vincent, la Regione, coloro che operano sul territorio o che
hanno rapporti più o meno immediati con la casa da gioco. Desta
stupore che il "tavolo di indirizzo", che è l'organo strategico
della "task force", veda come composizione il Presidente della
Regione, cioè lei, 3 Assessori di questa Giunta -rispettivamente al
bilancio, al territorio e al turismo -, il Sindaco del Comune di
Saint-Vincent, il Presidente di "Finaosta", quindi tutte
personalità dell'apparato politico burocratico, e solo il
Presidente del "CdA" della "Casinò S.p.A.", ovvero su 7 membri solo
uno rappresenta l'azienda, gli altri sono organi politici o di
emanazione politica. Lo stesso vale per il gruppo tecnico, dove c'è
un insieme di dirigenti o super dirigenti regionali che compongono
questo organismo, ai quali si unisce un solo dirigente della
"Casinò S.p.A." indicato dalla società. A nostro avviso, questa
"task force"
ha il sapore
di un commissariamento politico della casa da gioco, che è stato
deciso da lei e che viene istituito sulla base di questa
composizione alquanto singolare e fantasiosa, ma che trasforma dal
livello informale a quello istituzionale il controllo politico
approfondito sulle scelte aziendali della casa da gioco. Lei stesso
lo ha ammesso, dicendo che non volete mettere eccessivamente il
"naso" nel lavoro svolto dal "CdA"... lo mettete in maniera pesante
il "naso" invece nelle scelte del "CdA"! Ci piacerebbe sapere quale
autonomia operativa e decisionale, anche per cose di minore
importanza, possono avere i componenti del "CdA"! Con tale scelta
vi siete accollati una grossa responsabilità: quella di partecipare
direttamente alla determinazione dei processi decisionali; questo
comporterà anche la possibilità che veniate revocati, come è
successo per i precedenti "CdA".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK