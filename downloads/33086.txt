Consiglio Regionale della Valle d'Aosta - Oggetto del Consiglio n. 1560 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1560 del 12 gennaio 2011 - Resoconto
OGGETTO N. 1560/XIII - Interpellanza: "Attivazione degli
impegni volti ad eliminare i pericoli provocati dai materiali
contenenti fibre di amianto".
Interpellanza
Richiamata la mozione prot. n. 148/08, presentata dai
Consiglieri del Gruppo Valle d'Aoste Vive-Renouveau e del PD,
approvata all'unanimità, che ha impegnato la Giunta regionale,
l'Assessore regionale al Territorio e Ambiente e il Presidente
della Regione, d'intesa con i Parlamentari valdostani, ad
intervenire nelle rispettive sfere di competenza, a promuovere una
serie di iniziative volte a contenere e progressivamente eliminare
il rischio provocato dai materiali contenenti fibre di
amianto;
Vista l'ordinanza n. 528 del 22/12/2010 emessa dal Sindaco
del Comune di Aosta che dispone che i proprietari di immobili
caratterizzati da coperture e materiali in fibre d'amianto debbano
presentare un certificato dello stato di conservazione di tali
materiali;
Ritenendo tale iniziativa, lodevole sotto il profilo della
tutela della salute pubblica, ma con delle ricadute particolarmente
onerose per i proprietari che devono provvedere alla rimozione o
sostituzione di tali materiali qualora non si trovino in buono
stato di conservazione, in assenza dell'attivazione degli impegni
previsti dalla mozione citata in premessa;
i sottoscritti Consiglieri regionali
Interpellano
l'Assessore competente per conoscere:
1) quali sono gli intendimenti del Governo regionale in
merito;
2) quali degli impegni della summenzionata mozione sono stati
attivati;
3) quali eventualmente non hanno trovato attuazione e per
quali ragioni.
F.to: Giuseppe Cerise - Bertin
Presidente
- La parola al Consigliere Giuseppe
Cerise.
Cerise G. (ALPE)
- Nell'autunno del 2008, in seguito
all'incendio sviluppatosi in un fabbricato rurale di Pollein con
copertura in eternit, fatto che aveva richiamato l'attenzione sulla
potenziale nocività dell'amianto in determinate condizioni,
avevamo, congiuntamente ai colleghi del PD, presentato una mozione,
in quanto ritenevamo insufficiente, seppure utile, la mappatura
(affidata all'ARPA) dei siti con presenza di amianto... in assenza
di incentivi che potessero alleggerire l'ingente costo che comporta
la rimozione, il trasporto, lo smaltimento di tali materiali, che
per i rischi connessi devono essere affidati a ditte specializzate
e preposte alla loro manipolazione e al trattamento di materie
nocive e pericolose. Dopo due anni questa preoccupazione mantiene
tutta la sua attualità, anche alla luce dell'ordinanza del Sindaco
di Aosta emessa nel mese di dicembre, che dispone che i proprietari
di immobili caratterizzati da coperture e materiali in fibra di
amianto debbano presentare un certificato dello stato di
conservazione di tali materiali: un atto, a nostro avviso,
responsabile, doveroso amministrativamente e lodevole sotto il
profilo della tutela della salute pubblica. Probabilmente anche
altri sindaci avranno adottato analogo provvedimento, questo non
l'ho approfondito in quanto non lo ritenevo determinante per la
riflessione che tale interpellanza si propone di sollecitare.
Cosa succede qualora i manufatti contenenti fibre di amianto non
ottengono la certificazione di buono stato di conservazione? Credo
sia un'ipotesi tutt'altro che remota considerato che l'utilizzo dei
materiali in causa è piuttosto datato e che lo sfaldamento di
questo materiale è dovuto sostanzialmente alla vetustà e all'azione
degli agenti atmosferici e che, da quando inizia questo principio
di sfaldamento, assume un'accelerazione esponenziale. Riteniamo
pertanto indispensabile attivare anche degli incentivi anche di
carattere economico per alleggerire il maggior costo che comporta
il trattamento di quella tipologia di materiale. Abbiamo visto che
le poste in bilancio non hanno certamente gratificato il suo
Assessorato, Assessore, e la sua sensibilità a queste problematiche
ambientali è fortemente condizionata da tale fattore. Abbiamo preso
atto che nell'allocazione di risorse per le politiche ambientali
purtroppo le scelte del Governo regionale sono perfettamente in
linea con quelle del Governo centrale; abbiamo sentito le prese di
posizione del Ministro Prestigiacomo in proposito, vorremmo sentire
fortemente anche le sue, Assessore, ci preoccupa questa scarsa
attenzione alle problematiche ambientali. Ho citato in premessa la
mozione del 2008 approvata all'unanimità da questa Assemblea, che
poi è la sostanza della nostra interpellanza, perché vorremmo
conoscere lo stato dell'arte riguardo all'impegnativa della mozione
sopracitata, sulla quale vorrei richiamare l'attenzione di questa
Assemblea, in quanto era stata approvata all'unanimità. Vorremmo
dunque conoscere non solo noi, ma credo l'Assemblea nel suo insieme
cosa di questa impegnativa è stato attivato. Richiamerei un attimo
i punti salienti dell'impegnativa:
"Impegna la Giunta regionale:
a promuovere una campagna di informazione e sensibilizzazione sui
potenziali rischi e sull'utilità di una corretta prevenzione; a
fornire, in attesa della definizione dell'accordo di programma con
i Ministeri dell'ambiente e della salute - ai sensi dell'articolo
4, comma 5 del decreto 101/2003 -, consulenza e supporto ai Comuni
per prevedere nei piani comunali di protezione civile adeguate e
corrette procedure di intervento in caso di incendi, crolli o altri
eventi in collaborazione con gli enti competenti (USL, ARPA, vigili
del fuoco) e conseguentemente a programmare un adeguato piano di
intervento e di bonifica; -
quando si parla di piano di
intervento e di bonifica, penso siano necessarie delle risorse,
dall'approvazione di quella mozione abbiamo approvato tre bilanci,
ma non abbiamo visto una lira indirizzata in questo contesto -
impegna l'Assessore regionale al territorio e ambiente a
relazionare semestralmente alle Commissioni consiliari competenti;
impegna altresì il Presidente della Giunta regionale, d'intesa con
i Parlamentari valdostani, ad intervenire a livello nazionale nelle
rispettive sfere di competenza per sollecitare il Governo a
promuovere degli incentivi di carattere fiscale
- ed economico
-
che possano favorire gli interventi sopracitati"
. Noi
siamo qui a chiedere quali sono gli interventi del Governo
regionale attivati in merito, quali impegni della summenzionata
mozione sono stati attivati, quali eventualmente non hanno trovato
attuazione e per quali ragioni. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. Voglio ringraziare per
aver presentato questa interpellanza, perché permette di fare il
punto della situazione sul tema dell'amianto, su cui l'attenzione
dell'Assessorato è sempre piuttosto alta, in attesa di venire a
riferire in modo dettagliato in commissione come previsto
"nell'impegna" della mozione.
Sul primo punto: quali sono gli impegni del Governo, come già
ricordato in altre occasioni anche in questa sede parlando
dell'argomento, l'Assessorato ha affidato ad ARPA il censimento
delle coperture di materiale contenente amianto per valutarne anche
lo stato di conservazione. Questa attività è ormai in fase di
completamento, sono infatti più del 75 percento le coperture
visionate con accuratezza notevole, con più di 1.000 edifici
sull'intero territorio regionale. Disponendo del quadro
complessivo, sulla base dei dati definitivi, valuteremo eventuali
interventi volti a sostenere la rimozione di tali coperture.
Ricordo che è già stata adottata una prima misura di incentivazione
alla rimozione delle coperture in cemento amianto, introdotta con
la legge casa, dettagliata più precisamente all'articolo 6 della
delibera attuativa: prevede l'esenzione dai contributi
dell'articolo 64 della legge n. 11, ossia gli oneri di
urbanizzazione e costi di costruzione, per i fabbricati in cui sia
integralmente rimossa la copertura di materiale contenente amianto
contestualmente alla realizzazione di interventi di ampliamento,
secondo quanto previsto dalla legge casa.
Circa il secondo punto, entrando più nel dettaglio degli impegni
previsti dalla mozione che lei ha citato, la mozione prevedeva
iniziative di informazione e sensibilizzazione; per questo scopo
abbiamo proceduto con la predisposizione di una pagina sul sito Web
della Regione dedicata alla tematica, che informa sui rischi e
sulle procedure da seguire per eventuali smaltimenti di materiali
contenenti amianto in generale. Inoltre l'ARPA ha ultimato la
realizzazione di un albo divulgativo rivolto sia agli studenti, sia
ai cittadini, la cui pubblicazione e diffusione sono previste entro
quest'anno. Come previsto dalla mozione (lei stesso ha ricordato
l'episodio incidentale che aveva visto coinvolto un fienile con
copertura in amianto), sono state predisposte le linee guida per la
gestione di eventi incidentali che vedono il coinvolgimento di
fabbricati con questa tipologia di materiali. In questo modo si può
fornire un'adeguata consulenza e un supporto ai Comuni nella
predisposizione e nell'inserimento delle corrette procedure di
intervento nei piani di protezione civile. Il gruppo di lavoro che
ha prodotto questo documento ha visto il coinvolgimento, oltre che
del nostro Assessorato, della Protezione civile, dei Vigili del
fuoco, del Corpo forestale, di ARPA e dell'USL, in modo da mettere
assieme tutte le competenze relative a tale tematica. Questo
documento è stato ultimato a dicembre, quindi nei prossimi mesi ne
prevediamo la discussione e la presentazione ai Comuni
contestualmente con la presentazione della mappatura Comune per
Comune.
Per quanto riguarda l'ultimo punto: quali iniziative non hanno
trovato attuazione, mi sembra di poter dire che nell'insieme quanto
previsto dalla mozione è stato avviato e confermiamo l'impegno
dell'Assessorato a proseguire ogni attività che si renda utile in
questo settore, anche alla luce di eventuali novità normative o di
particolari situazioni che potessero accadere. Voglio anche citare
uno strumento che stiamo mettendo a punto, un
web server
con
accesso previsto per tutti gli enti locali e per tutte le strutture
competenti: attraverso la registrazione di tutti gli interventi
fatti sulle coperture e la situazione che deriverà dai dati che
otterremo dalla mappatura, permette di avere sempre una situazione
aggiornata e completa su tutto il territorio regionale.
Si dà atto che dalle ore 16,23 assume la presidenza il
Presidente Alberto Cerise.
Président
- La parole au Conseiller Giuseppe Cerise.
Cerise G. (ALPE)
- Credo, Assessore, che lei sia
perfettamente cosciente che... non potrà aspettarsi che io esprima
soddisfazione alle sue risposte, perché se una certa latitanza da
parte sua su questa problematica poteva beneficiare delle
attenuanti a causa di risorse che lei purtroppo non ha a
disposizione... lì comprendiamo, c'è tale attenuante... ma al punto
n. 3:
"quali eventualmente non hanno trovato attuazione..."
c'era un impegno a costo zero, che era quello che lei doveva
semestralmente riferire alla commissione sull'andamento delle cose,
siamo a quattro semestri e mezzo...
(interruzione dell'Assessore Manuela Zublena, fuori
microfono)
...qui dice:
"impegna l'Assessore a riferire alla commissione
competente"
, qui attenzione, siamo concreti sulle cose! Questa
è una mozione che era stata approvata all'unanimità da tale
Assemblea ed è stata totalmente elusa! Le sue risposte sono state:
"in attesa di venire a riferire, valuteremo, stiamo
valutando..."
, ma in due anni e tre mesi alcune valutazioni più
approfondite e concrete si potevano fare! È chiaro che su questo
argomento noi da oggi solleciteremo ancora con gli strumenti che
abbiamo a disposizione, affinché tale problema possa trovare
soluzione.
L'aspetto dell'incentivo previsto nel piano casa che avevamo
fortemente sollecitato anche in commissione è un aspetto che poi è
stato condiviso, ma credo che ci potrebbe essere un altro aspetto:
mi riferisco a dove c'è il rifacimento delle coperture totali, dove
si può utilizzare il voltaico per coprire queste strutture,
maggiorare l'incentivo, trovare delle forme di incentivazione,
perché, se si parla con dei proprietari di edifici sui quali
avrebbero tutti gli intendimenti di mettere mano per sostituire
queste coperture, il costo è una cosa insopportabile per le ragioni
che dicevo prima, perché la demolizione - che a volte il privato
esegue direttamente - in questo caso non può essere eseguita
direttamente, in quanto deve essere affidata a delle ditte
specializzate, perché si tratta di manipolazione di materiale
nocivo. Credo che dovremo un attimo senza polemizzare, anche se a
volte nell'illustrare la nostra iniziativa c'è una punta di
polemica cordiale... ma dovremo mettere mano prima o poi
concretamente a queste problematiche. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK