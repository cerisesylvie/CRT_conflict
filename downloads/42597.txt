Consiglio Regionale della Valle d'Aosta - Oggetto del Consiglio n. 144 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 144 del 3 dicembre 2020 - Resoconto
OGGETTO N. 144/XVI - Interpellanza: "Azioni a tutela del
marchio Fontina DOP".
Marguerettaz (Presidente) -
Possiamo riprendere i lavori
con il punto n. 31 all'ordine del giorno. La parola al collega
Planaz, ne ha facoltà.
Planaz (LEGA VDA) -
A seguito di segnalazione di presenza
di batteri anomali trovati sul prodotto Fontina DOP confezionato,
vorrei chiedere all'Assessore di competenza cosa intende fare per
tutelare il marchio di questo importantissimo prodotto, la cui
produzione, sottolineo, è una delle maggiori fonti di reddito delle
aziende agricole valdostane e attraverso il quale la nostra Regione
è rappresentata e riconosciuta come territorio montano unico al
mondo.
Alcuni giorni fa la Valle d'Aosta è finita ancora una volta
sulla bocca di tutti per una questione legata proprio a questo
prodotto. Non è la prima volta che la Valle d'Aosta e i suoi attori
finiscono malamente sulla prima pagina dei giornali nazionali e su
tutti i
media
a
causa di una problematica legata ai
suoi prodotti di punta. In questo caso la problematica, se si
considerano gli studi al riguardo e dei test scientifici, presenta
soluzioni facilmente attuabili.
Troppo spesso questo prodotto deve difendersi dalla
contraffazione, il suo nome è usato in malo modo in tutto il mondo
con storpiature e copiature aberranti che ne rovinano l'immagine
del prodotto della Valle d'Aosta tutta, senza poi ricordare i
sottoprodotti di scarsissima qualità con cui spesso viene
sostituita e che veicolano un messaggio sbagliato e ci fanno una
pessima pubblicità. Credo sia dunque doveroso perlomeno tutelare il
prodotto Fontina salvaguardandone il marchio e intraprendendo
azioni concrete che tutelino i produttori, i consumatori e
l'immagine della Valle d'Aosta.
In un articolo pubblicato sulla "Gazzetta Matin" del 16 novembre
2020 avente come noto titolo: "Potenziare il marketing dei prodotti
locali è la priorità assoluta", il giornalista le rivolge una
domanda, Assessore: "In Valle d'Aosta si producono 50 milioni di
litri di latte che vengono venduti sottocosto, come pensa di
rimediare?". Lei, Assessore, a questa domanda ha risposto: "sono
conscio delle problematiche del prezzo del latte riconosciuto ai
produttori rispetto ai costi di lavorazione e concordo sul fatto
che la situazione sia poco sostenibile per gli allevatori". Oltre a
ciò ha anche menzionato il fatto - e leggo ancora le sue
dichiarazioni -: "l'Assessorato ha riunito intorno a un tavolo già
da tempo i principali attori della filiera lattiero-casearia".
Visto che dalle sue parole si evince che lei ha capito la
situazione di criticità in cui si trovano a lavorare gli allevatori
che producono latte, adesso le chiedo, Assessore, quali risultati
abbiano dato questi tavoli di lavoro organizzati dall'Assessorato,
quali siano le restrizioni sul prezzo finale del latte e se vi
siano nuove valutazioni al riguardo.
Mi aspetto qualche nuova originalità in merito perché negli anni
passati con i diversi Assessori che si sono susseguiti sono state
fatte numerose riunioni e interminabili discussioni ma alla fine
non si è mai visto nulla di concreto. Se lei pensa di continuare
con questo andamento, credo che i nostri produttori
lattiero-caseari non saranno ancora a lungo il fiore all'occhiello
di questa Regione e credo che vi sia l'urgenza di rivedere gran
parte di questo sistema e mi auguro che lei voglia dirci cosa
intende fare in merito.
Presidente -
La parola all'assessore Sapinet, ne ha
facoltà.
Sapinet (UV) -
Grazie consigliere Planaz. Ovviamente a
poco più di trenta giorni dall'insediamento, come le ho detto,
siamo operativi, siamo al lavoro con tavoli di confronto e che,
nonostante il periodo di emergenza, stiamo portando avanti.
Esprimere oggi già dei risultati ovviamente sarebbe prematuro e
anche un po' presuntuoso, è chiaro che ci vorrà un po' di tempo,
però le posso garantire da parte mia e da parte di tutto lo
staff
la massima condivisione, il massimo impegno e
sicuramente, appena a breve avremo dei risultati, sarà il primo a
essere informato.
Tornando al discorso dell'interpellanza, il richiamo del lotto
Fontina DOP effettuato lo scorso 12 novembre in relazione al
rischio microbiologico per presenza di Escherichia Coli Stec,
purtroppo rappresenta un rischio per molti formaggi a latte crudo
con tecnologie che durante la trasformazione lattiero-casearia non
prevedono la pastorizzazione del latte o altri passaggi con effetti
similari.
Sebbene in presenza di un rilievo di tipo sanitario, non si
possa evitare che le informazioni giungano al consumatore finale, è
tuttavia opportuno continuare a promuovere l'immagine della Fontina
DOP nella sua integrità e nella sua qualità, un prodotto che non è
di qualcuno in particolare ma che rappresenta un patrimonio da
tutelare e valorizzare, il patrimonio di tutta la nostra Regione,
in particolar modo di tutti gli operatori di questo settore. In
questo senso va anche la volontà da parte dell'Assessorato di
organizzare anche quest'anno, nonostante il periodo e nonostante le
difficoltà, la manifestazione del "Modon d'or", concorso "Fontina
d'Alpage" che abbiamo organizzato nel rispetto di tutte le
restrizioni previste dallo stato emergenziale in modo per
rafforzare e valorizzare presso i consumatori la conoscenza della
Fontina DOP e del suo ambiente di produzione. Un'edizione questa
che ha visto la partecipazione di 70 aziende con un altissimo
livello qualitativo.
La miglior tutela dell'immagine della Fontina è proprio quella
di far conoscere e far associare al consumatore il nostro prodotto
al nostro peculiare ambiente di produzione montano, un ambiente
incontaminato caratterizzato da animali al pascolo, allevamenti non
intensivi e da un'alimentazione prevalentemente rappresentata da
erba fresca o affienata. Parallelamente l'Assessorato, di concerto
con il Consorzio, l'AREV, l'ANA.BO.RA.VA e
l'Institut agricole
régional
, ha stabilito di realizzare una serie di azioni lungo
tutta la filiera al fine di monitorare e, laddove è possibile,
prevenire tale rischio. Le azioni comprenderanno anche una serie di
analisi su campioni prelevati durante il processo di trasformazione
casearia e valutazione delle condizioni di produzione del
latte.
Presidente -
Per la replica, la parola al collega
Planaz.
Planaz (LEGA VDA) -
Vede, Assessore, io capisco che lei
si è appena insediato, però noi - parlo ogni tanto da allevatore -
è già da un po' che vediamo lo scambiarsi di Assessori, uno scarica
le responsabilità sull'altro e, di fatto, poi non si porta nessuna
conclusione da nessuna parte.
Vorrei ricordarle che in III Commissione era stato portato un
documento - se vuole, può andare a vederlo, l'ho anche preparato -
dove si andavano già a elencare tutta una serie di problematiche
riguardanti questo prodotto e che è inutile che stiamo qua a
sottolineare tutte le volte e andare a ricordare la genuinità e
l'autenticità del nostro prodotto, dei pascoli e dell'erba fresca,
perché io penso che qua in Valle d'Aosta lo sappiano tutti.
Sicuramente non possiamo neanche scaricare tutto quello che sta
succedendo circa questo prodotto alla causa dell'emergenza che
rallenta tutte queste fasi di lavoro, perché ricordo che questo
mondo non si ferma mai, non può fermarsi neanche nell'emergenza
Covid; vorrei solo ricordarlo, perché è inutile dire: "dobbiamo
rallentare dei lavori perché c'è il Covid". Noi non possiamo, gli
allevatori non possono, di conseguenza, bisogna fare in modo sia
per gli allevatori che per i produttori ma anche per il
consumatore, di tutelare tutte queste fasi. Mi dispiace portare
all'ordine del giorno certi argomenti ma non è la prima volta che
accadono queste cose e dovrebbero esserci degli organi di controllo
che vanno a controllare e tutelare sia l'immagine, sia il
consumatore, sia il produttore, il che a volte non sempre accade.
Io capisco che non è facile con un prodotto piccolo come il nostro
tutelarlo in tutto il mondo, già solo in Italia ma soprattutto in
tutto il mondo, però noi abbiamo un disciplinare rigidissimo da
rispettare e questo disciplinare rigidissimo non dobbiamo
rispettarlo solo noi allevatori valdostani ma devono rispettarlo
tutti, anche chi commercializzata la Fontina o ne fa le veci per
commercializzare la Fontina, perché sennò non serve a niente che
noi rispettiamo tante regole e poi, d'altro canto, chi si affaccia
per commercializzare il prodotto non si adegua a queste regole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK