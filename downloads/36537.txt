Consiglio Regionale della Valle d'Aosta - Oggetto del Consiglio n. 598 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 598 del 16 luglio 2014 - Resoconto
OGGETTO N. 598/XIV - Interpellanza: "Reperimento delle
risorse finanziarie occorrenti per la realizzazione del
collegamento funiviario Cogne-Pila".
Presidente
- La parola alla collega Certan.
Certan (ALPE)
- Merci Président.
Molto sinteticamente. Oggi affrontiamo il problema Cogne da due
punti di vista: uno l'ha affrontato il collega Roscio con
l'interpellanza precedente, ma c'è un'altra lettura che si può dare
a questo tema, che è quella riguardante il collegamento funiviario
fra Cogne e Pila. Recentemente, in effetti, nonostante il momento
di forte crisi economica, direi che è tornato in auge questo
collegamento con una nuova opera.
Come gruppo di ALPE, chiediamo molto semplicemente all'Assessore
competente quali siano proprio le intenzioni riguardo a questo
collegamento, soprattutto dove poi si intenderà prendere e reperire
le risorse, viste le dichiarazioni un po' sibilline - ma anche un
po' preoccupanti - che sono state fatte recentemente dagli
Amministratori comunali; in particolare, mi riferisco ad alcune
affermazioni fatte dall'Assessore Celesia, riguardo alle quali si
vorrebbe veramente questo collegamento funiviario, perché il futuro
di Cogne e di Pila sembra proprio passare lì...questo sogno, di
questa funivia, che si realizza.
Il collega Roscio, con la sua interpellanza, ha già ben
evidenziato che, riguardo...diciamo ad un eventuale collegamento
Cogne-Pila, ci sono state delle prese di posizione, bene o male
degli impegni, anche del Consiglio regionale, di valutare anche
altri collegamenti, di provare a vedere anche altri progetti.
Invece, in queste ultime settimane, forse proprio anche in
coincidenza del fatto che è stato reso pubblico lo studio di
fattibilità che la Giunta regionale ha commissionato nel 2011
tramite Finaosta...quindi uno studio, un'analisi tecnico-economica
molto approfondita, che va, in particolare...diciamo ad analizzare
ed a dettagliare due diverse soluzioni.
Ecco, noi non siamo preoccupati di per sé dell'opera funiviaria
e non andiamo a darle solo una valenza di "opera su un territorio",
perché possiamo anche capire i vantaggi che potrebbe avere, però la
situazione attuale è difficile per tutti. Si sta a stento tentando
di mantenere - lo ha detto lei, Assessore, lo scorso Consiglio - le
grandi opere che vengono fatte, è quello che poi crea problemi a
tutta l'Amministrazione regionale, quindi a tutti i cittadini, si
sta a stento tentando di mantenere il patrimonio funiviario
regionale esistente. Ci chiediamo e le chiediamo di avere una
risposta riguardo a questo, se è il caso di procedere e...diciamo
di andare avanti con questo studio di fattibilità, di continuare.
Devo dire che il suo collega Bianchi, nella risposta a Roscio non è
stato molto esaustivo, ha abbastanza nicchiato, ha parlato di
crescita e occupazione, del Fondo sociale europeo, del FESR...ecco,
mi chiedo, ci chiediamo come gruppo se sarà lì che andate a pescare
e a prendere le risorse per questa opera. È vero - mi pare l'abbia
dichiarato lei - che il costo per la comunità valdostana sarebbe di
50 milioni, più circa 1 milione all'anno di gestione. Quindi le
chiediamo veramente di rincuorarci, o comunque di darci una
risposta chiara.
Presidente
- La parola all'Assessore Marguerettaz.
Marguerettaz (UV)
- Sì, grazie.
Questo argomento è un argomento che ha già visto il Consiglio
regionale dibattere. L'incarico, che è stato affidato nel 2011, era
un incarico che doveva fare delle valutazioni di natura tecnica,
per cui erano state valutate più opzioni per la realizzazione;
chiaramente ogni opzione ha dei pro e dei contro. La novità di
quello studio era rappresentata dal fatto che quell'impianto di
collegamento poteva anche essere effettuato partendo da Cogne,
quindi non partendo da Epinel; questo, ovviamente, ha rappresentato
una novità, perché venivano meno tutta una serie di investimenti,
di accessi, di piazzali, che avrebbero impattato notevolmente con
quell'impianto, e il ragionamento era ovviamente un ragionamento di
natura tecnica, così come i valori degli investimenti.
Non sfuggirà a nessuno che per fare quell'investimento non è
necessario un solo impianto, ma sono necessari almeno due impianti,
perché bisogna arrivare al punto di Tsa Sèche e poi, ovviamente,
immaginando anche una pista di collegamento, si può scendere, ma
per ritornare a Cogne c'è bisogno di un impianto che riporti lì,
quindi le gestioni e anche le valutazioni sono definite in misura
"scientifica", "tecnica", per cui si fanno delle valutazioni. È
chiaro che questo impianto è un impianto fortemente voluto
dall'Amministrazione di Cogne, che ha fatto delle valutazioni; per
cui, oltre alle valutazioni dei costi, bisogna fare delle
valutazioni sui benefici e, rispetto a questo tema, la comunità di
Cogne ha fatto delle valutazioni, ha incaricato degli esperti per
valutare le possibili ricadute in termini di occupazione e di
sviluppo. Ecco perché questo è un tema aperto, nel senso che queste
valutazioni faranno parte di tutte quelle considerazioni che devono
fare le Amministrazioni per prendere delle decisioni.
Allo stato attuale - la collega Certan ha già dato la risposta -
oggi, con le risorse a disposizione, noi, nella logica delle
priorità, abbiamo quello di mantenere il patrimonio funiviario, il
patrimonio sciistico che è oggi in funzione. Già nella legge 8, già
negli investimenti, voi troverete che, a fronte di tutta una serie
richieste dei comprensori, noi diamo la precedenza agli impianti
che non possono più proseguire la loro attività, e quindi, nella
logica delle esigenze del territorio, dobbiamo mantenere la nostra
offerta turistica; pertanto, in bilancio - come giustamente ha
rilevato - oggi non ci sono queste risorse. Questo non vuol dire
che un'Amministrazione non debba fare delle valutazioni e delle
progettazioni, non sfuggirà neanche alla collega Certan quello
studio Interreg che stanno facendo le comunità di Valtournenche e
di Ayas per immaginare un collegamento tra due comprensori come
quello di Cervinia e quello di Monte Rosa, quindi anche questi
studi sono delle valutazioni. Io credo tutte queste cose siano un
patrimonio.
Dobbiamo tenerci pronti quando - speriamo al più presto - ci
saranno delle necessità, ci saranno degli sviluppi positivi per
avere dei progetti che, in una logica di sostenibilità, possano
permettere di rilanciare. È chiaro che oggi non possiamo essere in
quella condizione di fare delle promesse e di dare delle
indicazioni rispetto agli interventi da fare, ed è inoltre chiaro
che la comunità di Cogne ha giustamente tutta la legittimità - e
anche il diritto - di fare delle valutazioni, e c'è, anche lì, un
dibattito e un dossier aperto.
Presidente
- La parola a Chatrian.
Chatrian (ALPE)
- Grazie Presidente. Grazie Assessore per
la sua risposta...non avevamo dubbi, Assessore Marguerettaz, che
non ci avrebbe risposto a questo quesito! Si avvicinano le elezioni
comunali, dove si cercherà di portare la comunità di Cogne pro o
contro questo collegamento funiviario, e quindi la mamma di tutti,
"mamma Regione", non può e non deve prendere posizione a 9 mesi
dalle elezioni comunali.
Qualche riflessione a voce alta, collega Marguerettaz. Noi ci
ricordiamo molto bene com'è nato l'incarico a Finaosta nel dicembre
2011: la ex maggioranza si allargò all'allora partito PdL, e questa
fu una delle iniziative, insieme probabilmente alla Stella Alpina,
per inserire in maniera forte, presente, pesante dal punto di vista
politico, il "dobbiamo collegare Cogne, dal punto di vista
funiviario, e il comprensorio di Pila". Ecco, io penso però che, al
di là dei partiti, al di là dei movimenti, al di là di maggioranza
e opposizione, non dovremmo prendere in giro le varie comunità. E
quindi avremmo gradito, Assessore Marguerettaz, una sua risposta
più puntuale, più vera, ma dal punto di vista politico. Non c'è
trippa, non ci sono le condizioni!
Nella finanziaria 2014 non siete riusciti a onorare gli impegni
verso le aziende, verso i
campagnards
, verso gli hotel,
verso le attività ricettive e commerciali, verso gli artigiani!
Com'è possibile non rispondere ad un quesito che mi sembra scritto
in maniera semplice: "quale indirizzo di natura politica ha
l'Amministrazione regionale, e se l'Assessore competente...per
conoscere quali sono le intenzioni regionali"? Ecco, avremmo
gradito una...come dire? una risposta puntuale, non una
non-risposta per mantenere il giochino aperto, la possibilità di
continuare ancora questo confronto a livello di comunità,
"collegamento funiviario sì", "collegamento funiviario no".
Potevate non millantare, potevate magari parlarvi in maggioranza
anche con il Presidente Viérin e, una volta per tutte, spiegare
alla comunità di Cogne che se magari 10-15 anni fa ci si poteva
confrontare, perché c'erano altre condizioni...mi sembra che domani
affronteremo i 3 programmi europei, dove ci sono lacrime e sangue
per qualsiasi iniziativa, e penso che oggi la politica avrebbe
fatto un passo avanti nel rispondere dignitosamente e degnamente,
dicendo: "comunità di Cogne, le condizioni non ci sono perché
troviamo già difficoltà a mantenere l'esistente in maniera
efficace, efficiente"...dando delle risposte puntuali.
Ci spiace, come gruppo, di non aver avuto una risposta puntuale,
ma abbiamo capito tra le righe che comunque questa operazione -
come tutti sanno, penso che sia chiaro e sia sotto gli occhi di
tutti - non si potrà più fare, perché non è sostenibile
economicamente; non entro neanche sul discorso del se è necessario
o non necessario, se è sostenibile, perché è ancora un altro
ragionamento che non voglio neanche affrontare in quest'aula.
Avremmo gradito più franchezza da lei, Assessore Marguerettaz, o
quanto meno dalla maggioranza che, mi pare...penso, pensiamo lei
abbia risposto a nome della maggioranza, e non solo a nome
dell'Union Valdôtaine.
Presidente
- Grazie Chatrian. Con questo intervento
chiudiamo i lavori della mattinata, che riprenderanno alle ore
15,30...sì, ricordo che è stata chiesta una riunione di
maggioranza, quindi prego i colleghi di maggioranza di fermarsi
nella sala accanto.
-----
La seduta termina alle ore 12,57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK