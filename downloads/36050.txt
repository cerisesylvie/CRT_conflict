Consiglio Regionale della Valle d'Aosta - Oggetto del Consiglio n. 334 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 334 del 15 gennaio 2014 - Resoconto
OGGETTO N. 334/XIV - Interrogazione: "Esercizio della libera
professione intramoenia presso strutture a ciò destinate
dall'USL".
Président -
Pour la réponse, la parole à l'Assesseur
Fosson.
Fosson (UV) -
Merci Présidente.
Non tutti i processi, anche quelli più auspicati e desiderati,
si realizzano nei tempi che avevamo previsto; la prospettiva di
spostare tutta l'intramoenia allargata all'interno delle nostre
strutture è sicuramente uno dei punti principali delle nostre
attività e dei nostri desideri. Però l'USL aveva comunicato al
Ministero, nel mese di marzo del 2013, che aveva a disposizione
spazi per effettuare l'intramoenia dentro le sue strutture, o al
massimo strutture convenzionate, cioè affittate dall'azienda,
scegliendo tra le due ipotesi possibili per l'intramoenia quella
che appunto doveva prevedere degli spazi; l'altra ipotesi era
quella che metteva in rete i vari professionisti mantenendoli nei
loro uffici e mettendoli in rete con una tracciabilità del denaro
(sicuramente questa era un'idea ambiziosa di una parte, ma
sicuramente più valida).
L'azienda, però, pensava di poter utilizzare a tal fine gli
ambulatori già esistenti, ma anche quelli di nuova realizzazione in
via Guido Rey e cioè l'ex Dispensario antitubercolare. Purtroppo la
realizzazione di questi subiva un importante ritardo, nel senso che
questi non sono pronti per i mesi di novembre-dicembre 2013, ma
saranno pronti per il mese di maggio del 2014, quindi rimanevano
per l'intramoenia soltanto gli spazi già esistenti, sia nella
struttura dell'ospedale che negli ambulatori di via Guido Rey. C'è
stata, nel momento del passaggio, una grande protesta dei sanitari,
che ritenevano che gli spazi in cui avrebbero dovuto svolgere
questa attività non erano adeguati come disponibilità di orari,
perché naturalmente non si può sempre imporre l'intramoenia in
orari precisi, e soprattutto non avevano i requisiti per svolgere
questo tipo di attività.
Abbiamo fatto un'ispezione, siamo andati a vedere di persona se
questo era vero e abbiamo tirato un po', nel senso che
obiettivamente gli spazi erano sufficienti, ma forse non erano
sufficienti per tutti insieme, per svolgere l'attività
dell'intramoenia. Ci è parso giusto fare una mediazione, cioè non
si è tornati indietro, si è proceduto anche con forza a comunicare
ai dirigenti sanitari, con la nota del 19 dicembre 2013, la
cessazione della libera professione allargata dal 31 dicembre 2013
nei loro spazi. Poiché gli spazi, in mancanza dei nuovi ambulatori
non ancora terminati, erano oggettivamente stretti per tutti,
abbiamo concesso due deroghe - le deroghe richieste erano molto più
di due, sono state soltanto due - con un concetto anche logico,
vista la contingenza, nel senso che due dirigenti sono prossimi al
pensionamento. In particolare, il dottor Salval che va in pensione
a marzo...pensando che utilizzerà le ferie residue, praticamente
lavorerà soltanto il mese di gennaio, e quindi spostarlo nei nuovi
ambulatori per un mese e costringere la gente che si reca da lui,
per un mese, ad andare lì e poi tornare indietro, ci è sembrata una
deroga da poter utilizzare, proprio per questo pensionamento
prossimo. Così anche per la situazione del dottor Cannizzo, che
andrà in pensione nei prossimi mesi, perché forse questo ha
suscitato nell'ambito di una situazione particolare della
ginecologia qualche problema. Si è derogato solo per questi due e
per un motivo contingente: che non c'erano gli spazi per tutti e
perché questi erano in prossimo pensionamento. Comunque il
trasferimento dell'intramoenia nell'interno delle nostre strutture
è praticamente realizzato quasi nella totalità.
Cosa succederà? Ecco, appena i nuovi ambulatori saranno pronti
saranno dirottati e svolgeranno l'attività intramoenia in questi
ambulatori anche quei dirigenti che stanno svolgendo l'intramoenia
in strutture convenzionate. Per quanto riguarda la prenotazione,
dal 1° febbraio avverrà presso il CUP, e questo anche per i due che
svolgono ancora l'allargata al di fuori delle strutture di
proprietà dell'azienda. Questo per arrivare ad una maggiore
trasparenza e regolarità.
Président
- Merci. Pour la réplique, la parole au
collègue Guichardaz.
Guichardaz (PD-SIN.VDA) -
Grazie Assessore per la
risposta.
Non tutte le interrogazioni richiedono poi una controrisposta
articolata da parte dell'interrogante, io volevo solo verificare se
le garanzie, le promesse fatte dall'Assessore in Consiglio
regionale, il 24 di ottobre e l'8 di novembre 2013, erano state
adempiute. Leggo le dichiarazioni...il 24/10 del 2013, lei
rispondeva, in Consiglio regionale:
"dal 1° gennaio di
quest'anno, interpretando in modo molto stretto il decreto
Balduzzi, l'intramoenia verrà effettuata soltanto nelle strutture
pubbliche, soltanto in strutture dell'USL"
. E poi, l'8 novembre
2013, ribadiva:
"come vi dicevo, dal 1° gennaio 2013 di
quest'anno la libera professione intramoenia sarà svolta in
strutture ospedaliere per una maggiore possibilità di controllo,
soprattutto della non corresponsione tassativa; chi svolge
un'attività intramoenia, ossia la libera professione non
all'interno, ma all'esterno delle strutture, la può svolgere sempre
con rapporto...con il privato, però non può diventare
primario"
. Queste sono le dichiarazioni che lei fece solo un
mese e mezzo fa, anzi due mesi fa e, oggi, veniamo a sapere che vi
sono delle eccezioni, cioè dei casi di professionisti che sono
ancora autorizzati a fare l'intramoenia nei propri studi e altri
professionisti che continuano a fare intramoenia in strutture
convenzionate. La richiamiamo comunque, Assessore, a una maggiore
prudenza, magari la prossima volta a dichiarazioni un po' meno
tassative, il "forse": l'eventualità che possano accadere nella
pubblica amministrazione delle eccezioni è norma.
Oggi sappiamo che vi sono ancora dei professionisti che lavorano
nei propri studi. Io invito ad accelerare l'utilizzo dei centri
unici di prenotazione, i CUP, anche per questi dal 1° di febbraio
deve essere tassativo, perché ho avuto degli spiacevoli
inconvenienti con professionisti che gestivano la libera
professione in strutture convenzionate in maniera un po' allegra.
Approfitto di questo per interloquire un attimo con il Presidente
Emily Rini, dicendo che io non ho trovato né verbali, né resoconti,
sull'interpellanza che feci sul dottor Mancini, interpellanza che
fu...mi sarebbero serviti i dati, mi sarebbero servite le risposte
dell'Assessore Fosson...che fu secretata, cioè che fu discussa a
seduta segreta.
Allora io richiamerei comunque a rivedere il Regolamento in
questo senso: non è possibile che sugli interventi da parte del
Consiglio regionale su materie anche secretate o su materie sulle
quali si chiede la seduta segreta non vi sia nessun tipo di
testimonianza. È come se quella specifica interpellanza relativa a
situazioni che oggi avrebbero potuto essere evidenziate, e cioè di
un uso un po' anomalo e un po' allegro di certe modalità di libera
professione non abbiano, oggi, nessun tipo di testimonianza
formale. Propongo, molto umilmente, che si pensi comunque a una
resocontazione, ad una verbalizzazione e poi ad una "secretazione"
- se così si dice - di questi verbali, in modo tale che non possano
essere di pubblico dominio, ma che possano essere utilizzati
nell'attività del Consiglio, perché ad oggi non risulta che sia
stato detto e fatto assolutamente niente rispetto a questa cosa.
Magari un richiamo anche in Conferenza dei Capigruppo, perché, che
non rimangano testimonianze di situazioni che coinvolgono
direttamente persone, ma che sono situazioni che hanno una loro
rilevanza di tipo politico, io credo sia possibile!
Per il resto, bene, io spero che questa situazione si risolva in
tempi brevi. Lei mi ha citato due casi, sono casi di primari che
andranno in pensione molto presto...mi risulta che il dottor
Cannizzo andrà in pensione ad aprile. Io spero che, finita questa
situazione, si riporti tutto nell'alveo della legalità e che la
libera professione intramoenia si faccia in spazi aziendali e con
l'assoluto controllo attraverso i centri unici di prenotazione e,
questo, anche a beneficio di chi ha sempre fatto libera professione
- la stragrandissima maggioranza degli operatori - in maniera
assolutamente onesta e ineccepibile. Grazie.
Presidente
- Grazie. Collega, lei ha giustamente
ricordato quelle che sono le disposizioni ora vigenti; per altri
tipi di modifiche, naturalmente sposteremo questo tipo di
discussione nella sede apposita, che è quella della Commissione per
il Regolamento.
Passiamo al punto 10 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK