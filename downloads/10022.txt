Consiglio Regionale della Valle d'Aosta - Oggetto del Consiglio n. 1677 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 1677 del 12 dicembre 1995 - Resoconto
SEDUTA POMERIDIANA DEL 12 DICEMBRE 1995
OGGETTO N. 1677/X Ritardi nella realizzazione dell'impianto di
depurazione a servizio del territorio della Comunità montana
"Valdigne". (Interpellanza)
Interpellanza Richiamato l'appalto concorso vinto dalla Società
SECIT nel 1989 inerente la realizzazione dell'impianto di
depurazione a servizio del territorio della Comunità Montagna
"Valdigne";
Richiamata la risoluzione approvata all'unanimità dal Consiglio
regionale in data 7 novembre 1991;
Visto che da tantissimi anni si discute di questo impianto di
depurazione della Comunità montana "Valdigne";
Considerata che l'alta Valle ha estremamente bisogno di avere a
disposizione un depuratore.
I sottoscritti Consiglieri regionali
Interpellano
la Giunta regionale per conoscere:
1) perché dopo 4 anni non si è ancora presentato al Consiglio
regionale una proposta inerente al nuovo progetto;
2) lo stato delle procedure relative al progetto di costruzione
del depuratore di Derby e quali i tempi per la sua
realizzazione.
F.to: Viérin M. - Collé - Marguerettaz
Presidente Ha chiesto la parola il Vicepresidente Viérin
Marco.
Viérin M. (PpVA) Questo è un altro problema che vive l'Alta
Valle, e non da oggi. Purtroppo è dal 1989 che si è dato un
incarico, cioè la SECIT aveva vinto nel 1989 l'appalto concorso e
poi nel 1991 si era discusso in Consiglio regionale di una
petizione presentata dalla popolazione dell'Alta Valle e il
Consiglio stesso aveva approvato all'unanimità una risoluzione in
merito.
Considerato che l'Alta Valle vive ancora questi problemi ed ha
un estremo bisogno di avere a disposizione un depuratore; visto che
sono passati 4 anni e non si è ancora presentato a questo Consiglio
il progetto, si vuole chiedere a che punto siamo e cosa si intende
fare nei prossimi anni.
Presidente Ha chiesto la parola l'Assessore ai lavori pubblici,
Lavoyer.
Lavoyer (APD-PRI-Ind) Colgo l'occasione della interpellanza dei
Consiglieri Viérin, Collé e Marguerettaz per fare un minimo di
cronistoria sulla vicenda.
I lavori di realizzazione dell'impianto di depurazione a
servizio della Comunità montana Valdigne-Mont Blanc, appaltati ed
aggiudicati nel giugno 1989 dall'Assessorato ai lavori pubblici su
mandato della comunità montana, mediante formalità di appalto
concorso, alla ditta SECIT S.p.A. di Milano per un importo netto
contrattuale di 5,5 miliardi, sulla base di un finanziamento
statale FIO, non hanno mai avuto inizio a causa dell'opposizione
delle popolazioni locali alla localizzazione a Les Iles di Derby,
nel Comune di La Salle, delle infrastrutture depurative.
Con deliberazione di Giunta n. 6642 in data 3 agosto 1990 veniva
al prof. Carrer, all'ing. Gervasio e al geologo Gregori l'incarico
per uno studio sulla scelta dei siti di insediamento dell'impianto
di depurazione, che ha preso in considerazione 3 possibili aree,
sempre in Comune di La Salle, indicando come preferenziale
soprattutto per quanto concerne le problematiche dell'impatto
ambientale quella in sinistra orografica, a valle dello stesso, in
prossimità del ponte ferroviario della Dora Baltea.
Tale scelta è stata recepita dalla Giunta regionale con atto
11.283 in data 21 dicembre 1990, e ribadita con successivo atto
7997 in data 30 agosto 1991, conseguente alle osservazioni
dell'amministrazione del Comune di Avise e alla petizione di un
gruppo di cittadini, sempre di Avise, mentre con la risoluzione del
Consiglio regionale n. 2725 in data 7 novembre 1991 si impegnava la
Giunta regionale a far predisporre il progetto dell'impianto nel
nuovo sito.
La ditta aggiudicataria SECIT S.p.A., incaricata con
deliberazione della Giunta n. 8462 del 18 settembre 1992, ha quindi
predisposto la documentazione progettuale necessaria, stimando il
costo dell'intervento di realizzazione del solo impianto di
depurazione in circa lire 14,5 miliardi. Importo sul quale è stato
espresso parere di valutazione positivo condizionato di
incompatibilità ambientale con deliberazione di Giunta 10.622 in
data 6 dicembre 1993.
Nel febbraio 1994, con l'entrata in vigore della legge n. 109,
recante disposizioni in materia di lavori pubblici, cosiddetta
"Merloni", si è notevolmente complicato il quadro normativo di
riferimento circa le possibilità di affidamento alla ditta SECIT
dei lavori di realizzazione dell'impianto di depurazione nel nuovo
sito, con la necessità di acquisire nuovi pareri legali in
relazione all'evoluzione normativa nel settore dei lavori
pubblici.
La modifica della localizzazione rendeva necessaria una serie di
opere non previste nel contratto originario, ma indispensabili per
la edificazione dell'impianto stesso, che risulta a sua volta
variato a favore di un processo depurativo più moderno ed efficace,
coperto da privativa industriale posseduta dalla SECIT S.p.A.
Con deliberazione CIPE dell'8 settembre 1995, concernente
accelerazione del completamento dei progetti FIO, sono stati
fissati perentoriamente in 24 mesi dalla data di approvazione da
parte del CIPE del programma di completamento da predisporre entro
il 31 dicembre 1995 da parte della Regione i tempi, entro i quali
concludere i progetti finanziati nell'ambito del programma FIO.
L'impresa SECIT di Milano dovrà provvedere quindi, esistendo i
presupposti giuridici per una procedura negoziata, non preceduta
dalla pubblicazione del bando, ai sensi del terzo comma, lett. b),
articolo 7 della Direttiva 37/93 CEE, possedendo la ditta SECIT la
privativa industriale sul processo depurativo stesso, dovrà
provvedere alla progettazione dell'impianto con i sedimentatori
secondari dimensionati per 75mila abitanti. Viste le
interconnessioni funzionali esistenti fra le parti dell'impianto e
per garantire il coordinamento tecnico ed i tempi di esecuzione, il
tempo previsto è di circa tre mesi all'esecuzione delle opere
necessarie per la localizzazione e il funzionamento dell'impianto
di depurazione nel nuovo sito.
La realizzazione delle opere di sistemazione, area impianto,
sbancamento, sistemazione idraulica confluenza torrente Vertosan,
strade e piazzali, recinzioni, sistemazione a verde, impianto di
sollevamento dei liquami, per un importo presunto di 3,5 miliardi,
può essere affidata ad altre imprese secondo le modalità fissate
dalla normativa vigente in materia di lavori pubblici, sulla base
dei progetti esecutivi e dei tempi di esecuzione fissati dalla
SECIT.
Dal punto di vista amministrativo la relativa delibera verrà
sottoposta all'esame del Consiglio entro il prossimo mese di
gennaio, in relazione all'acquisizione del parere legale definitivo
sulla delibera stessa.
I lavori dovrebbero quindi iniziare entro l'estate 1996 e
terminare circa 2 anni dopo.
Presidente Ha chiesto la parola il Vicepresidente Viérin
Marco.
Viérin M. (PpVA) L'unica cosa che non mi è piaciuta nella
relazione dell'Assessore Lavoyer è proprio quella di aver detto: "è
colpa anche delle petizioni popolari che hanno interrotto l'iter".
Io dico che però l'ultima petizione, che è stata anche discussa in
Consiglio, risale al 1991. E' chiaro che le colpe non possiamo
darle all'Assessore Lavoyer perché è da poco Assessore ai lavori
pubblici, quindi queste colpe vanno date in senso complessivo
all'Assessorato e a chi lo ha guidato.
Comunque quattro anni sono tanti, dico quattro anni per dar vita
ad un progetto, non per realizzare un'opera. Se abbiamo dovuto
veder passare quattro anni per vederci portare, lo spero vivamente,
a gennaio una proposta di progetto, mi auguro di non dover
aspettare altri quattro anni per vedere iniziati i lavori ed
eventualmente vederli realizzati. Quindi, se devo fare una
considerazione, devo dire che spero vivamente che quanto detto
venga mantenuto; aspetterò la proposta nel mese di gennaio
1996.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK