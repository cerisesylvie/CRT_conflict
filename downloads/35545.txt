Consiglio Regionale della Valle d'Aosta - Oggetto del Consiglio n. 45 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 45 del 24 luglio 2013 - Resoconto
OGGETTO N. 45/XIV - Interpellanza: "Destinazione della
struttura prefabbricata ad uso laboratorio analisi, installata
presso il Presidio ospedaliero Umberto Parini di Aosta".
Presidente -
Ha chiesto la parola per l'illustrazione il
Consigliere Guichardaz, ne ha la facoltà.
Guichardaz (PD-SIN.VDA) -
Ho un po' di timore
nell'affrontare quest'argomento visto come è andata l'interpellanza
precedente e le reazioni inaspettate dell'Assessore Viérin ed il
fuori microfono che ho sentito molto bene; forse era il caso che il
Presidente interrompesse certe reazioni...non so se è possibile in
quest'aula cominciare a lanciare improperi e dire parolacce e se è
possibile ce lo dite, a quel punto noi adattiamo il nostro codice e
cerchiamo di lasciare da parte le formalità. In ogni caso spero che
d'ora in avanti il dibattito prenda un'altra piega e che
soprattutto la Presidenza, ad un certo momento, quando si supera il
limite, intervenga.
Presidente, egregi colleghi, la vicenda del fabbricato adibito a
ricovero temporaneo del personale e delle attrezzature in attesa di
ristrutturazione del laboratorio di analisi ha riempito paginate di
giornali sia per le polemiche di cui fu oggetto, sia per la
magnificenza dell'opera, sia per i costi, da tanti, noi compresi,
ritenuti eccessivi. Ricordo, poiché è passato un po' di tempo, ai
colleghi presenti in aula, l'iter di realizzazione di questa
piccola-media opera. Piccola se messa a confronto con il progetto
complessivo dell'ospedale e media se considerata sotto il profilo
complessivo dei costi. Sì, perché questa specie di prefabbricato
temporaneo e nello stesso tempo permanente - e, ripeto, temporaneo,
ma allo stesso tempo permanente - è costato alla collettività
qualcosa come 4 milioni e 400 mila euro. La casalinga di Voghera,
come si usa dire, o il buon padre di famiglia dall'alto del loro
buon senso direbbero: "ma quanto ci è costato!?". Pensate che al
metro quadrato, questo prefabbricato costa circa 5 mila euro, senza
considerare il costo del terreno, perché il terreno è di pertinenza
dell'ospedale. Rimarrebbe allibita la nostra amica di Voghera,
abituata com'è a far di conto con risorse centellinate e preziose,
nel constatare quanto spendono i valdostani per un prefabbricato e
pure temporaneo tra le altre cose. Quando dico "temporaneo", faccio
riferimento all'eccezione autorizzativa (non saprei come altro
definirla), perché il Comune di Aosta, a meno che non mi sia
sfuggito qualche passaggio più recente, ha deliberato il
riconoscimento di pubblico interesse ai sensi del vigente piano
regolatore comunale, al fine di permettere, evidentemente in deroga
allo stesso piano, l'installazione del prefabbricato. Sapete tutti
di che prefabbricato sto parlando? Del cosiddetto "Centro
prelievi", posizionato a sud; diciamo quel piccolo intervento di
ampliamento a sud che è stato fatto qualche tempo fa. Ora, non so
il motivo per il quale non fu prevista in fase di elaborazione del
piano regolatore (se ben ricordo, approvato in via definitiva dal
Comune di Aosta nel 2008), la possibilità di costruire in regime
ordinario in quel luogo, tant'è che, per farlo in via definitiva,
ci vorrebbe una variazione del piano urbanistico di dettaglio; e
guardo l'ex Assessore comunale Borrello; mi ricordo che affrontaste
questo tema abbondantemente in Comune di Aosta! Beh, quella
eccezione, quella deroga autorizzativa poneva la condizione della
temporaneità del prefabbricato e ne prevedeva la rimozione - lo
scriveste voi in una delibera del Comune di Aosta -
"non appena
si sarebbero rese disponibili le strutture che l'opera in oggetto
sostituisce"
. Non voglio ripetere cose già dette in passato in
precedenti discussioni fatte sia in Consiglio comunale di Aosta che
in Consiglio regionale, ma mi piacerebbe che si dicesse, senza
tanti giri di parole, una volta per tutte, se il prefabbricato
rimarrà ad imperituro simbolo dell'italiana temporaneità - è ormai
cosa verificata che nel nostro Paese, nel bel Paese, tutto ciò che
è temporaneo tende a diventare permanente -, o se sarà rimosso
questo prefabbricato. La domanda sembra forse un po' ingenua visto
che il progetto del nuovo ospedale pare salvi il prefabbricato
dallo smontaggio e dal conferimento in discarica, ma mi interessa
lo stesso sentirlo dire dalla viva voce delle istituzioni, magari
con due parole di scuse al Comune di Aosta per averlo - uso
un'espressione forse inappropriata - fuorviato sul carattere di
temporaneità della struttura.
Ora, per venire alle domande dell'interpellanza, mi piacerebbe
se l'Assessore non fosse politicamente evasivo nella sua risposta,
e metto le mani avanti giusto perché...insomma mi aspetterei una
risposta precisa, cioè sarebbe bello se ci dicesse con franchezza
se è nota o meno la data di ultimazione dei lavori di
ristrutturazione dell'ospedale e del laboratorio di analisi, così
giusto per capire se avete il polso della situazione e quindi per
tenere buone eventuali previsioni di cronoprogrammi futuri, visto
che in ballo ci sono lavori ben più consistenti della
ristrutturazione del laboratorio.
Mi interessa poi capire se quanto dichiarato dall'ex Assessore
tecnico Lanièce sono parole al vento, dette tanto per togliersi le
castagne dal fuoco in un particolare momento della sua esperienza
tecnico-politica, o se esiste una continuità di intenti tra il
nuovo Assessore ed il vecchio. È importante, soprattutto in una
fase di avvio di una legislatura, capire se gli interlocutori,
anche se schierati dall'altra parte della barricata - e uso un
linguaggio figurativo per farmi capire, ma evidentemente questo non
è un campo di battaglia...dovrebbe essere un Consiglio regionale in
cui si discute - siano credibili, autorevoli e soprattutto se
intendono mantenere fede agli impegni dei predecessori, in
un'ottica di continuità dell'attività amministrativa.
Ancora: siccome non mi è chiaro per nulla, vorrei che venisse
spiegata al Consiglio e a tutti coloro che ci ascoltano in questo
momento se esiste un'automatica presa d'atto da parte del Comune di
Aosta di quanto deciso dalla Regione, senza prevedere alcun
ulteriore passaggio; magari sarebbe da fare anche solo per cortesia
istituzionale! Il problema sarebbe in primis politico, ma anche
procedurale e di legittimità, e lo dico mettendo in rilievo i
termini "procedurali" e di "legittimità", in quanto lo Stato,
inteso come autorità del potere centrale, ha l'abitudine di
pretendere dai propri cittadini il rispetto delle regole e delle
leggi, anche se a volte è il primo ad ammorbidirle, se non
addirittura a derogarle. Assessore Viérin, lei prima ha
puntualizzato che esistono le regole! Sono d'accordo! Esistono le
leggi e le leggi e le regole vanno rispettate! Credo che questa sua
considerazione debba valere non solo come risposta
all'interpellanza di Chatrian, ma dovrebbe valere in termini
generali.
L'ultima domanda - e anche qui mi piacerebbe avere una risposta
non evasiva o possibilista, o proiettata in un ipotetico futuro -
riguarda le caratteristiche dell'opera; ricordo che il costo di 5
mila euro al metro quadrato, terreno escluso, è stato giustificato
dal precedente Assessore tecnico e, se non erro, anche da qualche
tecnico dell'USL (ricordo un'audizione in Comune di Aosta) per la
qualità strutturale dei materiali con cui è stato costruito il
prefabbricato. Poiché la stessa ditta che ha costruito la sala
operatoria è quella che ha costruito anche il prefabbricato, mi
viene da pensare che fu quasi naturale per il vecchio Assessore
tecnico rispondere che occorrevano i medesimi accorgimenti
tecnico-costruttivi di una sala operatoria. Ho chiesto un po' in
giro e mi hanno raccontato che una sala operatoria è ben altra cosa
rispetto ad un edificio adibito ai prelievi di sangue, urine o a
uffici del primario e della caposala. Per quello probabilmente
sarebbe stato sufficiente un prefabbricato tipo Rubner, magari con
le perline in legno di rovere, giusto per dargli un tono
pedemontano. Grazie. Aspetto una risposta.
Si dà atto che dalle ore 16,40 riassume la presidenza il
Presidente Emily Rini.
Rini (Président)
-
Merci. La parole à l'Assesseur
Fosson.
Fosson (UV)
- Merci Président.
Io la stupirò, ma non reagirò assolutamente a quelle che invece
sono state delle provocazioni da parte sua, proprio perché mi
sembra che all'inizio della legislatura ci si debba confrontare su
un argomento che ci ha divisi, e separati, con estrema correttezza,
perché è il tempo di essere costruttivi, come diceva, giustamente,
l'altro giorno Donzel. Le confermo, quindi, che questo progetto
dovrà essere portato a conclusione con buona pace della sua
"Casalinga di Voghera". Certo che affrontare, mi permetta, un
argomento di tale genere a piccoli pezzi e non nella globalità è
limitativo, per cui non sarò evasivo sulle domande specifiche
riprendendo però il discorso in senso globale. Sicuramente il non
aver spostato il laboratorio di analisi in un'altra sede, come era
previsto all'inizio, e che avrebbe portato una grande sofferenza
agli utenti - ha dato sicuramente una risposta positiva. Si può
discutere su molte affermazioni, ma chi va a fare adesso i prelievi
di sangue al laboratorio di analisi ed entra lì trova una struttura
accogliente, efficiente e sicuramente migliore di quella che c'era
prima.
Il termine dei lavori di ristrutturazione del laboratorio di
analisi comunque è previsto a settembre del 2014, così mi scrivono
i tecnici dell'USL e quindi le diamo già una risposta. Non penso
assolutamente di aver diritto di contraddire quanto ha detto
l'Assessore Lanièce ma anzi sottolineo quanto è stato deciso dalla
Giunta tutta e soprattutto dall'ASL, migliorando la
delocalizzazione futura della struttura di microbiologia in questo
centro prelievi, quando esso sarà spostato ad ultimazione della
ristrutturazione del laboratorio in rifacimento: È chiaro che sulla
temporalità non mi permetto di giudicare, come ha detto lei nelle
premesse, le affermazioni della dottoressa Riccardi. È chiaro che
era stata prevista con una tempistica, ma è anche stato previsto e
deliberato dalla Giunta che questa nuova struttura, proprio per le
sue caratteristiche, venisse inserita nel progetto globale, ecco,
questo probabilmente dopo un'analisi condivisa confermata ed
ammessa dal Comune di Aosta. Certo, lei citando quella frase del
Gattopardo
, del Conte di Salina, della temporaneità,
sottolinea questo dato iniziale, ma un dato che poi alla verifica
dei tecnici è stato modificato.
La sala operatoria, per esempio, che ha tutte delle altre
sollecitazioni, questo è vero, e che ho visitato in questi
giorni...è sicuramente la sala delle urgenze quella più utilizzata
e l'utilizzo di questa struttura, che è stata montata in poco
tempo, è sicuramente positiva per i risultati, per la tecnologia,
per la capacità di resistenza degli stessi materiali e quindi è
sicuramente un'esperienza positiva anche questa, tant'è vero,
rispondendo alla terza domanda, che, essendosi evolute le esigenze
organizzative, il corpo del prefabbricato risulta perfettamente
integrato, così l'hanno definito i tecnici che stanno studiando
l'ampliamento ad est, con il progetto di ampliamento nell'attuale
presidio.
Io però vorrei, mi permetta, con estrema serenità...dico che gli
aspetti sopramenzionati dovranno essere rivisti nella globalità,
partendo da quelle che sono le deliberazioni della Giunta
precedente che noi non vogliamo assolutamente disconoscere,
partendo anche da una considerazione che è stato fatto un
referendum, e i cittadini si sono espressi in modo chiarissimo, sul
fatto e sul desiderio di volere l'ospedale mantenuto al centro
della città di Aosta, non delocalizzato. Le regole di un
referendum, mi si permetta, non sono delle regole decise dal
sottoscritto: si parlava l'altro giorno del tipo di voto, di quelli
che non sono andati a votare; questa materia fa capo all'articolo
75 della Costituzione italiana. Sull'altro referendum che abbiamo
perso, abbiamo espresso una conferma di un rispetto della volontà
popolare come diceva l'altra sera alla televisione il Consigliere
Roscio...anche il referendum che prevedeva il mantenimento
dell'ospedale al centro della città e l'ampliamento ad est deve
essere rispettato... Io penso che per l'ampliamento dell'Ospedale
non si possa più derogare. Il referendum quindi c'è stato e, a mio
avviso, bisogna partire da lì, qui ammettendo che ci sono stati dei
ritardi, ricordando anche che sono stati cambiati due Governi, che
ci sono stati a livello nazionale tre Ministri, eccetera, eccetera;
ecco, per cui ammettiamo dei ritardi in un'opera complessa, ma
comunque la strada è stata tracciata.
D'altronde io penso che ci sarà sempre chi dice: "se avessimo
fatto un ospedale nuovo, sarebbe già finito, non ci sarebbero più
le malattie, tutti sarebbero guariti", ecco, secondo me,
rispettando ciò dico che però non è così. A parte certi esempi di
ospedali in cui è intervenuto anche il privato, e noi ne abbiamo
anche un esempio locale, penso ai tempi con cui è stata costruita
la clinica di Saint-Pierre. Mi permetto, sempre con estrema
pacatezza, di dire di andare a vedere che cos'è l'ospedale nuovo di
Biella iniziato da 14 anni e che non è ancora stato ultimato dalla
posa della prima pietra, o di andare a vedere che cos'è l'ospedale
nuovo tra Bra e Alba, partito per un accordo fra i due Comuni e
sospeso a metà. Ecco, ma su tutta questa cosa proprio per il
rispetto delle regole, come diceva lei correttamente prima, e
quindi nel rispetto della volontà popolare che è stata espressa con
un referendum, io dico che dovremmo affrontare tutto il discorso
nella sua globalità e con il Presidente abbiamo comunque discusso e
deciso, all'inizio della ripresa delle attività, sicuramente di
confrontarci in V Commissione per presentare qual è lo stato
attuale dei lavori, nella speranza che venga il tempo di lavorare
insieme e di fare in fretta, perché la Regione Valle d'Aosta ha
bisogno di un unico corpo ospedaliero. Grazie.
Presidente
- Grazie Assessore. Per la replica, la parola
al collega Guichardaz.
Guichardaz (PD-SIN.VDA)
- Mi spiace che la mia
interpellanza sia stata letta come un voler mettere sul banco la
questione dell'ospedale nuovo; non voleva essere quello
l'intendimento! Io ponevo delle domande molto semplici, domande
che, secondo me, hanno anche una rilevanza di tipo politico e, a
questo punto penso che richiederò per iscritto le risposte, visto
che la metà della sua risposta all'interpellanza è stata spesa a
difendere il risultato del referendum, di cui io non ho
assolutamente parlato e che non mi pare sia stato oggetto della mia
interpellanza.
Riguardo al fatto che bisogna discuterne nella sua generalità e
che questo è un argomento, al momento troppo specifico,
decontestualizzato rispetto al progetto dell'ospedale, vorrei
ricordare all'Assessore Fosson che nel progetto di ampliamento ad
est che ci presentò lui stesso quando era a capo dell'Assessorato
della sanità, quel laboratorio non c'era. Il laboratorio attuale,
quello che voi state ristrutturando al costo, qualcuno dice di
1.800.000 euro, altri di 2 milioni, la risposta ad un interpellanza
parla di 3 milioni, avrebbe dovuto diventare niente po' po' di
meno, nel progetto del dottor Fosson, la psichiatria! Voi
immaginatevi la Psichiatria in un locale posizionato a 8 metri
sotto terra! Noi contestammo all'epoca questo indirizzo dicendo che
forse non è opportuno mettere in un seminterrato persone che hanno
già dei problemi e che sono, diciamo, un po' turbate di loro...
Ciò che volevo far emergere da quest'interpellanza era
semplicemente una questione legata alla coerenza delle scelte, alla
continuità dell'attività amministrativa; cioè è mai possibile che,
ogni volta che cambia un Assessore, si debbano rimettere in
discussione nuovamente progetti e intendimenti del precedente! Ogni
volta che c'è un cambio abbiamo un progetto intitolato al nuovo
Assessore; avevamo l'ampliamento a sud che era intitolato
all'Assessore Vicquéry, avevamo l'ampliamento ad est intitolato
all'Assessore Fosson, abbiamo un'altra roba, che io sinceramente
non ho capito, se è un ampliamento ad est con un pezzettino a sud,
adesso è intitolata all'Assessore Lanièce. Ora mi aspetto
l'ennesima targhetta con l'intitolazione al nuovo Assessore...
Presidente
- Colleghi, un po' di silenzio, non si riesce
a sentire!
Guichardaz (PD-SIN.VDA)
- ...chiedo scusa, parlo troppo
piano forse, devo aumentare il volume della voce, così mi si
sente?
Tornando a noi penso che, su quest'argomento avremo modo di
discuterne; sono contento che la Commissione a cui sono stato
assegnato affronterà il tema dell'ospedale, perché sono proprio
curioso di capire se manteniamo il "progetto Lanièce", o se ci si
inventa adesso qualche altra redistribuzione di locali; sono
proprio curioso, insomma, questa è una cosa che mi lascia un po' in
sospeso.
La risposta che volevo e spero che mi arrivi per iscritto è: ma
questo prefabbricato poteva essere fatto con le specifiche di una
civile abitazione? Per giustificare un costo di 5.000 euro al metro
quadrato, è stato detto che era necessario che quel prefabbricato
dovesse avere caratteristiche che si avvicinano, anzi, sono pari, a
quelle di una sala operatoria. Adesso mi dicono che lì fanno i
prelievi e mi sembra che, per fare i prelievi,- basta girare un po'
per gli ambulatori della Valle -, non ci sia bisogno di particolari
tipi di filtri o di chissà quali altri accorgimenti. Quello che
volevo sapere, cioè mi interessava sapere, è se i soldi, che sono
anche miei, anche vostri, sono stati spesi in maniera oculata, come
li spenderebbe l'amica di Voghera o il buon padre di famiglia,
perché non credo che un buon padre di famiglia avrebbe speso 5.000
euro al metro quadrato per costruire degli uffici! Su questo quindi
spero che mi arrivi un chiarimento ed una risposta scritta,
altrimenti riproporrò alla nausea la stessa interpellanza.
Presidente
- Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK