Consiglio Regionale della Valle d'Aosta - Oggetto del Consiglio n. 1472 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1472 del 11 maggio 2022 - Resoconto
OGGETTO N. 1472/XVI - Interrogazione: "Notizie relative
all'esercizio del diritto di prelazione sul castello di
Introd".
Bertin (Presidente) -
Punto n. 6 dell'ordine del giorno.
Risponde il Presidente della Regione, ne ha facoltà.
Lavevaz (UV) -
Relativamente a quest'interrogazione,
rispetto a quando è stata posta, ci sono state delle novità
importanti che sono note all'aula. In particolare l'interrogazione
chiede quale sia l'esito della perizia, per sapere se è stata presa
la decisione di esercitare il diritto di prelazione. Sulla perizia
so che è stato anche fatto un 116, non so se è già in vostre mani
la perizia o meno, comunque lo sarà a breve. In buona sostanza
l'esito della perizia dà un valore all'immobile di poco più di 6
milioni di euro, con delle analisi puntuali rispetto alla
struttura, agli arredi, al valore storico e culturale,
eccetera.
Com'è noto, nell'analisi tecnica che è stata effettuata in
queste settimane, sono emerse delle criticità importanti, o
presunte tali, sull'iter della compravendita, tali per le quali è
stato necessario fare una segnalazione in Procura. Al momento c'è
un'indagine della Procura in corso rispetto all'atto di
compravendita che è stato sottoscritto nel mese di marzo, quindi
rimaniamo in attesa dell'esito di queste indagini e si valuterà in
una seconda fase. Il diritto di prelazione scadeva in questi
giorni, ma non è stato possibile esercitarlo perché c'erano dei
presunti, per il momento, vizi di forma. Il Consiglio potrà
decidere, nel caso in cui la compravendita non andasse a buon fine,
in un secondo momento di ritrattare a livello di trattativa privata
con la proprietà e valutare eventualmente l'acquisto diretto del
Castello.
Presidente -
Per la replica la consigliera Minelli a cui
passo la parola.
Minelli (PCP) -
Grazie presidente Lavevaz. Questa
risposta è in qualche modo monca e non è del tutto soddisfacente,
per i motivi che le illustrerò. Però io credo che ci si aspettasse,
non soltanto chi è quest'aula ma i cittadini che ci ascoltano e
anche i pubblici amministratori che sono sicuramente i più
interessati a questa vicenda, che lei potesse darci qualche
elemento di chiarezza in più. Quello che rilevo è che tutta la
vicenda della possibile acquisizione del castello di Introd non è
stata gestita in maniera adeguata e sufficientemente trasparente e
concertata con gli organi del Consiglio. Non c'è mai stata una
comunicazione in Commissione. Le informazioni sono state date solo
a seguito delle iniziative ispettive che abbiamo presentato e
sottovalutando anche un elemento importante, che poi nelle
dichiarazioni che lei ha reso pubblicamente nei giorni scorsi è
emerso, cioè la questione della tempistica cui oggi lei non ha
fatto cenno. Poi, non c'è stata nessuna informazione sulla
segnalazione alla Procura, una decisione assolutamente non banale,
che abbiamo appreso però dai giornali.
Sulla perizia che, come lei ricordava, ho chiesto con un accesso
agli atti il 3 di maggio, ma non ho ancora ricevuto e quindi
vedremo, sappiamo adesso che la valutazione del valore è stata
calcolata in poco più di 6 milioni di euro, quindi anche tutte le
interpretazioni che erano state date su quel valore di 4,8 milioni
di euro su cui avevamo molto discusso, in qualche modo dicono che
era una richiesta congrua.
Sulla questione della stima del costo degli interventi per la
rifunzionalizzazione degli spazi per la valorizzazione museale, lei
non ci ha detto niente; eppure insieme alla questione del costo
c'era anche questo nel provvedimento dirigenziale che abbiamo
visto.
Sulla segnalazione alla Procura della Repubblica, ovviamente non
è opportuno entrare nei dettagli dei risvolti giudiziari e
bisognerà aspettare, però ci sarà pure qualche elemento, al di là
delle clausole del contratto di vendita, ad aver motivato questa
decisione, che credo sarebbe anche opportuno conoscere se poi
bisognerà fare altre valutazioni in Consiglio.
Quello che a noi aveva sconcertato, e lo abbiamo anche detto
pubblicamente, sono le motivazioni che la Presidenza ha adottato
quando ha detto che non si sarebbe potuto esercitare il diritto di
prelazione, cioè l'assenza delle disponibilità finanziarie per
l'eventuale acquisto. Quest'affermazione che lei ha reso
pubblicamente e di cui oggi non ha fatto menzione però ha
sconcertato, perché si sapeva fin dall'autunno del 2021, su
segnalazione specifica del Comune di Introd, che la vendita del
castello si stava concretizzando e che erano nel corso delle
trattative. Il Presidente a ottobre era lei, l'Assessore alle
finanze e ai beni culturali erano gli stessi: sarebbe stato
necessario e doveroso attivarsi perché la provvista finanziaria
fosse individuata per tempo, salvo poi decidere se esercitare o
meno il diritto di prelazione. Invece, in base alle cose che
abbiamo letto, anche se tutte le tessere fossero a posto, anche se
non ci fosse questo problema che è stato segnalato adesso della
criticità del contratto, non si potrebbe esercitare questo diritto.
Però i tempi per il rendiconto sappiamo quali sono, sono fissati:
entro il 30 aprile l'approvazione in Giunta ed entro il 31 luglio
in Consiglio, quindi c'è anche altro. Se non si è lavorato, la
provvista finanziaria comunque non sarebbe disponibile.
Noi ripetiamo che non era certo intempestiva la nostra mozione,
non era precipitosa e sciagurata, inopportuna su tutti i fronti,
come l'ha definita lei nel suo intervento. Ci era stato detto che
bisognava aspettare, ora si dice anche che è tardi, che non ci sono
i tempi tecnici e in più c'è un'altra questione, che però qui non è
mai stata dibattuta. Per quello che riguarda i tempi, da ottobre a
oggi c'erano, però evidentemente non c'era una convinzione sulla
volontà. Adesso quello che si rischia, indipendentemente dalla
questione della Procura, è di rinunciare a un bene importante non
solo per la comunità di Introd, ma per tutta la Regione. È ovvio
che poi la questione della Procura sia un altro fatto, lei però
aveva detto cose diverse all'opinione pubblica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK