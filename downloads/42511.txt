Consiglio Regionale della Valle d'Aosta - Oggetto del Consiglio n. 70 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 70 del 18 novembre 2020 - Resoconto
OGGETTO N. 70/XVI - Interrogazione: "Individuazione delle
cause dei ritardi nell'esecuzione dei tamponi per accertare
l'infezione da Covid-19".
Bertin (Presidente) -
Punto 10 all'ordine del giorno. Per
il Governo regionale risponde l'assessore Barmasse, ne ha
facoltà.
Barmasse (UV) -
Per quanto riguarda l'interrogazione,
soprattutto rispetto alla domanda su quante siano le persone in
attesa di effettuare il tampone nasofaringeo, questi sono i dati:
teniamo presente che circa due settimane fa avevamo più di 3000
tamponi in arretrato e attualmente abbiamo 252 tamponi totali, di
cui sono 108 diagnostici, 40 di fine quarantena e 112 di
guarigione. Teniamo presente che questo è un dato a mio avviso
piuttosto importante, perché nel giro di due settimane abbiamo
veramente ridotto tantissimo il numero dei tamponi. Dall'11 di
novembre noi abbiamo azzerato, nel senso che da quella data noi
abbiamo deciso di partire in modo tale che tutte le richieste di
tampone dall'11 novembre in avanti venissero esaurite in tempi
congrui, nel senso che venissero fatti tutti entro 24 ore e 48 ore
dalla risposta. Questo lo abbiamo fatto per non dare un termine,
cioè per non trascinare continuamente la risposta in ritardo nelle
persone e nei pazienti che venivano successivamente. Quindi ci
siamo concentrati sul pregresso e siamo arrivati a questo numero
252 che, a mio avviso, è molto importante. C'è stata una grossa
riduzione e quindi contiamo nel giro di una settimana di arrivare a
regime, quindi di evitare di avere ancora dei ritardi nella
esecuzione dei tamponi e non avere più del pregresso.
Per quanto riguarda le cause che hanno determinato questo
ritardo, posto che il numero dei tamponi non è riferito
esclusivamente alla tipologia dei test diagnostici, la causa dei
ritardi va forse identificata nell'improvvisa diffusione della
epidemia su tutto il territorio regionale. L'incremento
esponenziale della curva epidemica ha portato a una media di 79
casi al giorno, con un picco registrato il 2 novembre di nuovi
casi.
La richiesta riguarda quotidianamente tutti i casi sospetti, i
positivi, i contatti stretti in isolamento, per stabilire la
guarigione e la revoca della quarantena o attività di
screening
, come ad esempio è avvenuto nelle scuole o nelle
microcomunità. Oltre a questo, vengono effettuati tamponi di
controllo per il ricovero, sul personale sanitario, sociosanitario
e assistenziale, particolarmente colpito in questa fase 2, e sui
soggetti anche poi ricoverati.
Il numero dei soggetti in attesa di test è aumentato anche a
seguito di quanto indicato in una circolare del Ministero della
sanità del 12 ottobre, nella quale veniva ridotto il tempo per la
guarigione dei contatti stretti non positivi da 14 a 10 giorni,
quindi anche questo ha dato un sovraccarico.
Per ovviare alla crescita della richiesta e di conseguenza
all'aumento di persone in attesa di tampone, è stato allestito e
opera da un po' di giorni nella città di Aosta un
drive-in
,
dove vengono eseguiti tamponi di guarigione sia per i soggetti
positivi, quindi tampone molecolare, sia in soggetti isolati in
attesa di guarigione, cioè tampone antigienico, in maniera rapida e
sicura. In questa struttura vengono effettuati circa 400 tamponi al
giorno e questo permetterà, ovviamente in concomitanza con le
attività svolte in ospedale e sul territorio, una significativa
riduzione delle persone in attesa di tampone. Come vi dicevo prima,
ci aspettiamo in una settimana di annullare questo
gap
,
questi tamponi ancora da eseguire in ritardo.
Inoltre, per ovviare a questa criticità relativa all'esecuzione
dei tamponi, si è adottata dal 4 novembre la procedura emergenziale
che prevede che dopo 14 giorni di isolamento in assenza di sintomi,
chi è stato in contatto con casi positivi possa fare una
autodichiarazione da consegnare in Comune per la revoca
dell'ordinanza restrittiva.
Quindi, dal mio punto di vista, c'è stata una forte riduzione e
questo dipende anche dal numero di persone che noi abbiamo messo in
gioco, per quanto riguarda anche la tracciatura, il cosiddetto
contact tracing,
perché anche da questo deriva il fatto di
avere accumulato tanti tamponi. Eravamo sotto di personale, adesso
abbiamo venti persone che si occupano di queste attività, abbiamo
l'Info tamponi che si occupa di richiamare tutti i tamponi che
avevamo lasciato indietro e di inviarli al drive-in, abbiamo
aumentato l'attività del laboratorio tamponi che adesso esegue 500
tamponi al giorno, più 100 tamponi che noi mandiamo all'Istituto
zooprofilattico, quindi sono circa 600 tamponi al giorno che noi
possiamo fare. Tutte queste cose messe assieme sono riuscite a
ridurre in maniera significativa quello che era il problema dei
tamponi, dal mio punto di vista, perché passare in circa dieci
giorni da 3000 tamponi a 250 circa di arretrato, secondo me è stato
un buon risultato.
Per quanto riguarda il personale che è stato messo per tutti
questi tipi di attività, in particolare sulla tracciatura,
l'Istituto superiore di sanità dava un fabbisogno di circa un
operatore ogni 10.000 abitanti; noi abbiamo messo in campo venti
persone, venti figure tra medici, infermieri e tecnici vari e,
secondo me, questo tipo di attività ha dato dei risultati. Ora
ovviamente dobbiamo mantenere questo tipo di attività.
Presidente -
Prego consigliere Manfrin, ne ha
facoltà.
Manfrin (LEGA VDA) -
Ringrazio l'Assessore per i dati
forniti, però non abbiamo approfondito le motivazioni di questi
ritardi, nel senso che lei ci ha detto che si è creato un collo di
bottiglia sul fatto che c'erano molti tamponi in attesa e questo è
effettivo e lo comprendiamo, siamo arrivati ad avere quasi 4.000
tamponi in attesa di risultato. Il problema è quali sono le
motivazioni di questi ritardi. Ricordiamo che noi siamo l'unica
regione che ha iniziato la pandemia a marzo senza avere un
estrattore e che mandava inizialmente i propri tamponi in istituti
che erano al di fuori della Valle d'Aosta. Quindi le motivazioni di
questo intoppo, di questi ritardi, è evidente che vanno analizzate,
perché se è la scarsità di estrattori, se è la scarsità di
personale che si occupa di adempiere alle operazioni che devono
portare il risultato del tampone o se sono altre tipologie di
problemi, non lo abbiamo appreso in questa risposta.
Sono felice di sapere che si è passati da quasi 4.000 a 252 in
attesa, mi preoccupa però a questo punto un altro dato. Se noi
abbiamo un indice Rt che cala, perché ci sono tutta una serie di
criteri, ma ci sono ovviamente meno positivi e quant'altro, non
vorrei che aver fatto così tanti tamponi in un tempo ristretto
possa portare di nuovo questo indice a schizzare verso l'alto,
perché si sono trovati tanti positivi su quei 4.000 che si sono
esaminati e quindi evidentemente a livello numerico c'è un aumento
esponenziale. Mi auguro che non sia così, mi auguro che ci sia
stata eventualmente un altro tipo di valutazione o che magari
questi tamponi assommino a diversi tamponi alla stessa persona e
magari vengono considerati individualmente, perché poi anche questo
criterio non ci è stato dato di sapere come viene considerato: più
tamponi alla stessa persona vengono considerati sempre positivi?
vengono considerati magari di due o tre tamponi positivi tre
positività o ne viene considerata una sola? Questo non lo sappiamo
e non sappiamo come funziona questo misterioso indice Rt.
Certo è che è evidente che un efficace servizio di risultati dei
tamponi permette di evitare di rinchiudere in casa e costringere in
casa le persone oltre il tempo dovuto. Stiamo raccogliendo in
questi giorni e ho avuto modo di trasmettere all'Assessore, che si
è attivato, alcune segnalazioni di casi limite. Continuano a
pervenirci segnalazioni di persone che purtroppo sono in attesa di
tampone o anche soltanto in attesa dell'esito. Si crea un altro
collo di bottiglia, questo mi permetta di segnalarlo - così ci
riferiscono - per i tamponi che vengono inviati fuori dalla Valle
d'Aosta, poiché i risultati pare vengano comunicati ai medici di
base, ma non vengono comunicati e inseriti sul portale della
Protezione civile. Quindi le persone, fino a quando non viene
inserito il risultato sul portale della Protezione civile, non
possono essere liberate. Il medico di famiglia dice che se è
negativo può uscire, ma sul portale non risulta e quindi la
Protezione civile non può dire al Sindaco di liberare la persona
che è in attesa.
È evidente che è assolutamente necessario intervenire
soprattutto, perché ci sono stati anche dei
report
fatti da
alcuni organi di informazione che raccontano di come addirittura
dei sanitari abbiano dovuto sottoporsi a dei tamponi e abbiano
accumulato ritardi mostruosi. Per esempio, è stata riportata la
storia di un sanitario che viene scoperto sospetto il 15 ottobre,
il tampone non viene fatto fino al 18 e la liberazione definitiva
arriva l'8 di novembre. È evidente che un tempo così grosso in
attesa di risultati priva la nostra sanità di personale
essenziale.
Termino la mia interrogazione con una esortazione e le chiedo
anche di valutare quelli che sono, per esempio, i test lanciati dal
presidente Zaia durante la conferenza stampa, questi tamponi che si
possono fare da sé di cui si ha il risultato in cinque minuti, in
maniera da poter così anticipare eventualmente questo tipo di
screening
e poter poi approfondire i casi più sospetti ed
evitare di rinchiudere inutilmente le persone a casa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK