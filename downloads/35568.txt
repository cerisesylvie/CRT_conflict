Consiglio Regionale della Valle d'Aosta - Oggetto del Consiglio n. 63 del 25 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 63 del 25 luglio 2013 - Resoconto
OGGETTO N. 63/XIV - Interpellanza: "Stato dei lavori svolti
dal "gruppo di lavoro misto" tra Regione e Comunità montana Grand
Paradis in merito alla gestione del servizio di assistenza agli
anziani".
Presidente
- Per l'illustrazione, la parola al collega
Donzel.
Donzel (PD-SIN.VDA)
- Cari colleghi, gentile Assessore,
si tratta di una situazione, quella che porto in quest'aula, che
deriva da un lavoro che, come minoranza, abbiamo cercato di fare
già nella passata legislatura, che è stato quello di cercare di
capire cosa stava accadendo rispetto ad un tema che ci interessava
molto - che interessa molto anche la maggioranza, è sempre stato
seguito con attenzione anche dall'Assessorato di sua competenza -:
riguarda l'assistenza agli anziani, in particolare nella Comunità
montana Grand Paradis, non perché ci interessi di più la Comunità
montana Grand Paradis rispetto ad altre, ma perché in quella
Comunità si erano verificate delle criticità che potevano creare
delle condizioni che avrebbero avuto delle ripercussioni dal nostro
punto di vista anche su altri territori. Se cioè una Comunità come
quella del Grand Paradis decide, per esempio, di esternalizzare un
servizio che non è mai stato esternalizzato, questa cosa può
generare un processo domino per cui questa cosa si può estendere
altrove.
In qualche modo intanto abbiamo cercato di chiarire un principio
con il precedente Assessore...quindi stiamo cercando di capire se
c'è la possibilità di lavorare poi anche con il nuovo Assessore in
questa direzione...di capire se era possibile che in un territorio
come la Valle d'Aosta si potessero creare delle situazioni di
disomogeneità totale. Allora noi sappiamo che il Comune di Aosta ha
dei suoi percorsi, ma sappiamo che Aosta è una città, eccetera,
volevamo capire se su un territorio montano come quello
rappresentato dalle Comunità montane, che peraltro adesso va ad una
grossa riorganizzazione con la riforma degli Enti locali, ci si
muoveva in un'ottica di esternalizzazione, oppure no. A tal fine
avevo particolarmente gradito la risposta sul
fotofinish
arrivata nel febbraio 2013, quindi le famose "risposte
pre-elettorali", in cui mi si rispondeva che la Regione voleva
mantenere un compito di indirizzo, quindi nel rispetto
dell'autonomia degli Enti locali, nel rispetto delle decisioni che
spettano...giustamente su un tema così delicato si rivendicava un
ruolo di indirizzo, che io assolutamente condivido, perché non ci
si può muovere così su un tema così importante. E perché questa
cosa ci interessava? Perché, mi consenta, Assessore, di
aggiornarla, lei conosce questa realtà per aver...come
Senatore...quindi è sempre stato sicuramente sul territorio quanto
e più di me, però vorrei farle presente alcuni rilievi, sempre noi
diciamo che la qualità dei servizi in Valle d'Aosta è una qualità
dei servizi che va riconosciuta essere elevata, e figuriamoci i
servizi erogati in un territorio di montagna! Ecco, però cominciano
ad esserci delle cose che stridono un po' e allora, a fronte di una
qualità dei servizi che sta diminuendo - e poi le spiegherò perché
- qui non si riesce neanche a far fronte all'organizzazione.
Intanto è calata la qualità dei pasti erogati, e questo è già un
primo problema, perché...come dire? da dove cominciamo a
risparmiare? Dalla qualità dei pasti offerti ad un anziano. Mi
sembra l'ultima cosa da cui dovremmo partire sul tirare la cinghia,
cose anche minuscole alle volte, davvero io sono rimasto quasi
scioccato alle volte, perché nell'erogazione di un pasto ad un
anziano abbiamo tolto due cucchiaini di parmigiano grattugiato,
prima era parmigiano, poi abbiamo deciso che neanche più doveva
essere parmigiano, neanche più formaggio, niente, "te lo compri, te
lo grattugi, perché noi nel pasto ti forniamo la pasta, ma non c'è
più il parmigiano". Una volta addirittura lo si grattugiava il
parmigiano, lo si metteva dentro un contenitore di stagnola, quasi
una cosa carina, anche dal punto di vista umano bella, poi si è
arrivati invece alle confezioni piccole, preconfezionate del
parmigiano, poi via, non c'è più il parmigiano. Quello è un
segnalatore, una volta all'anziano che diceva: "ma, io la sera se
mi preparate la minestra, la mangio volentieri", si portava anche
quel pasto, una ciotolina, c'era dentro la minestra, l'anziano la
scaldava...sparita la ciotola della minestra...
Questi sono dei dettagli, ma poi arrivano le cose che, a mio
avviso, sono gravi, io già in un'interpellanza di credo due, tre
anni fa avevo contestato con forza il fatto che c'è una rotazione
di queste assistenti domiciliari, per cui l'anziano non ha più il
referente, gli arriva a casa una persona che lui non sa chi è, che
gli entra in casa, gli apre la porta del bagno...voi immaginate che
a casa vostra entri un estraneo, vi apra la porta del bagno, vada a
vedere in cucina, apra tutti i cassetti...cioè ci vuole almeno un
minimo di informazione! Ad alcuni di questi che arrivano sul posto
di lavoro, per esempio, non vengono fornite neanche le informazioni
minime necessarie su chi è l'anziano, su che famiglia ha, cioè ci
dovrebbe essere un piano anche di avvicinamento, come si fa ad
entrare in una casa di uno, mettersi a parlargli, non sai se questo
è separato, divorziato, ha quattro figli, ha i nipoti...che dialogo
c'è? Uno cioè deve sapere in casa di chi entra. Queste cose qui
erano cose che una volta erano curate, per cui l'assistente
domiciliare nuovo che arrivava sapeva: "vado a casa di quello lì,
non gli dirò come sta sua moglie, perché gli è mancata da due
settimane", cioè non so se...sono cose che alle volte noi
sottovalutiamo...magari non sottovalutiamo in quest'aula, ma stanno
accadendo sui territori, sono cose gravi, perché dobbiamo
consentire a questi operatori che lavorano in un settore difficile,
che ci mettono tanta passione, tanta volontà nel fare questo
lavoro, di essere attrezzati. Allora loro arrivano, bussano alla
porta e l'anziano dovrebbe aprire ad una persona che non ha mai
visto, che non sa chi sia - e io tre anni fa feci già
l'interpellanza -, non ha un grembiule o non ha neanche un
tesserino di riconoscimento. Tutti gli anni poi regolarmente c'è la
conferenza con i Carabinieri, con la Polizia, che dicono: "non
aprite agli estranei, perché ci sono furti nelle case, state bene
attenti", ma come l'estraneo...quella è l'assistente domiciliare!
Io avevo chiesto, l'Assessore mi aveva detto: "sì, adesso
provvediamo", sono passati tre anni, non c'è né il tesserino di
riconoscimento, né il grembiule, io dico: fateglielo comprare!
Decidete che lo comprano tutti blu, se proprio siete senza soldi
che dovete pagare questi manager, questi personaggi importanti
della sanità valdostana, per cui non possiamo comprare il grembiule
agli assistenti domiciliari? Fateglielo comprare a loro, ma non
mandate a casa di un anziano una persona che lui non è in grado di
riconoscere, di individuare come quella persona lì. Questo accade
anche a seguito di questa necessità anche di far ruotare il
personale, una necessità che alle volte, a nostro avviso, pare un
po'eccessiva.
Naturalmente, sempre in un'ottica di risparmio, dove siamo
andati a risparmiare? Abbiamo fatto la mensa unica nella Grand
Paradis, e quindi cosa succede? Che se prima avevamo mense più
collocate sul territorio e c'era meno tempo da percorrere per le
assistenti domiciliari, oggi l'assistente domiciliare parte da
Introd e deve venire a Sarre a prendere il pasto e poi tornare su
con la sua automobile. No? E cosa succede? "Blocchiamo i rimborsi
alle assistenti domiciliari, perché si rischia...", ma come
"blocchiamo i rimborsi"? Prima organizzo un servizio in funzione
del fatto che devo sapere se ho il rimborso, oppure no, e come lo
organizzo questo servizio? Tutto si scarica sul personale,
personale che deve dotarsi di un cellulare privato e su quel
cellulare privato riceve messaggi del tipo: "al mattino devi andare
lì a fare questo" e se lui si reca sul suo posto di lavoro, ma poi
scopre che quello non è il suo posto di lavoro quel giorno, perché
gli dicono: "ma come? Non hai acceso il cellulare? Ti ho mandato il
messaggio di dove dovevi andare questa mattina!"...è organizzazione
del servizio questa? Non le faccio una responsabilità, cerchi di
capire, Assessore, sto raccontando dei fatti che lei avrà modo di
verificare, di capire se ho detto delle cose che rispondono al
vero, cioè valutare, sto raccontando delle preoccupazioni, perché
altrimenti non si spiegherebbe quest'interesse rispetto al gruppo
di lavoro e alle domande che le ho fatto, perché sono
indispensabili per capire l'importanza che può avere un gruppo di
lavoro che risponda a questo.
Presidente
- Per la risposta, la parola all'Assessore
Fosson.
Fosson (UV)
- Sì, grazie, Presidente.
Ho accettato e ascoltato molto volentieri questo racconto dei
fatti che in un servizio così particolare di attenzione alla
persona qualche volta si verificano. Certo, non è bello, i tempi
stanno cambiando in tutto. Ci sono problemi del personale
dipendente, come aveva detto lei, ma anche curare e assistere
pazienti in un letto di ospedale rappresenta diverse differenze di
gravità; comunque molto lo fa l'atteggiamento del medico,
dell'infermiera, di come si pongono vicino al malato, e a volte non
è la tecnologia che cambia i risultati. Ho comunque ascoltato
volentieri la sua illustrazione, ecco, in un welfare che, come ha
detto lei, era straordinario e che è a rischio a causa della crisi,
il rischio è che si tagli addirittura, come diceva lei, sul
parmigiano. Su questo problema generale spero che avremo tempo di
lavorare.
Per rientrare sull'argomento che ha detto lei,
sull'interpellanza del 20 febbraio del 2013, sui disservizi della
Comunità Grand Paradis e sul metodo utilizzato del confronto, che è
un metodo particolare, e che a me sembra comunque efficace, lo
stesso ritengo lo si debba mantenere. Questa è la nostra posizione.
E su un compito della Regione che come ha definito lei di
indirizzo, la stessa Amministrazione lo vuole mantenere a maggior
ragione in un momento in cui si andranno a cambiare i rapporti con
gli Enti locali. La Regione continuerà ad avere anche il "garante
dell'omogeneità" che non vuol dire solo picchiare i cattivi...in
una Comunità montana sono state trovate delle soluzioni anche
economicamente valide, che migliorano i servizi, in questo
confronto ben venga limitare...chi è stato più bravo...e quindi la
Regione in questo ha molto da lavorare.
Io sottolineerò anche in questo gruppo di lavoro la necessità
della presenza del CELVA, perché sempre col CELVA c'era stato in
questo la condivisione di rendere omogeneo il trattamento della
microcomunità di Verrès rispetto a quella di Courmayeur, proprio
nell'ottica, come le dicevo, di migliorare sicuramente i servizi.
Sottolineando appunto la positività del raffronto, del desiderio di
lavorarci e dicendo che personalmente - ma su questo è un'opinione
personale - non mi sono ancora confrontato, io sono contrario
all'esternalizzazione in questi servizi. I servizi di attenzione
alla persona comportano nell'esternalizzazione delle difficoltà,
cioè il cambiamento comunque dell'operatore, poi però le esigenze
economiche sono altre. Siccome c'è tutto un discorso già aperto e
non sono entrato nel problema particolare, la prima impressione è
che il confronto è partito in modo efficace il 10 maggio, purtroppo
adesso il dirigente è via, per cui non le so riferire con
precisione. Mi limito a risponderle che è stata posta la richiesta
di mettere sul tavolo dei dati oggettivi: numero degli operatori,
qualifiche degli operatori, i tempi, le modalità
dell'organizzazione.
Devo dire, a conferma di questa condivisione, di questo lavoro
che va avanti, che ci sarà a breve un nuovo confronto in data 1°
agosto proprio con gli operatori della Grand Paradis; sarà un
confronto tecnico, ma le assicuro anche che ci entrerò
personalmente per verificare proprio queste difficoltà, per cercare
anche di risolverle, perché questo è il nostro scopo. Terrò anche
conto che la Comunità Montana in questione ha utilizzato un
finanziamento ulteriore, fatto questo che interessa tutta la
Comunità. Come dicevo, coinvolgerò anche il CELVA e i risultati
saranno chiaramente resi noti appena possibile e speriamo anche che
siano dei risultati positivi. Grazie.
Président
- Merci. Pour la réplique, la parole au
collègue Donzel.
Donzel (PD-SIN.VDA)
- Grazie Presidente.
Assessore, non posso che rallegrarmi di alcuni punti fermi da
cui partire, soprattutto mi piace molto quel concetto di una
Regione garante di un'omogeneità, questa è un po'...omogeneità
nella qualità dell'erogazione, che non vuol dire che poi ogni
territorio non ha le sue specificità e non si gestisce in
autonomia, ma quel fatto di sentirsi parte di una comunità dove a
tutti è garantito l'accesso ad un servizio, soprattutto ai più
deboli, come in questo caso gli anziani, che non hanno poi alle
volte la capacità di denunciare certi disservizi, ma devono essere
altri soggetti che parlano per loro. Ritengo importante il fatto
che si voglia coinvolgere il CELVA in questo percorso e che questo
percorso sia almeno cominciato. È cominciato il 10 maggio, chiaro
che non possiamo pretendere oggi dei risultati, ma mi piace anche
almeno l'atteggiamento dell'Assessore, contrario
all'esternalizzazione, poi bisognerà vedere nel concreto questo
cosa voglia dire, ma è la stessa cosa che vale per noi. Di
principio siamo contrari, poi dobbiamo valutare le applicazioni
possibili di queste idee, ma almeno partiamo da dei presupposti che
ci consentiranno di confrontarci sulla realtà.
In questa fase era importante capire se il gruppo di lavoro
c'era, e mi pare che il gruppo di lavoro ci sia e che lei voglia
implementarlo sia con la sua persona, sia con il contributo del
CELVA, e che le difficoltà che ho cercato di rappresentare, da
quella più piccola, che è prettamente marginale, ma che segna le
difficoltà che stiamo vivendo, da quelle più gravi, che sono il
fatto della rotazione di questo personale, che sappiamo essere
legato anche a norme contrattuali molto complesse...quindi dalla
più piccola che è il cucchiaino di parmigiano, alla più grande che
è la rotazione del personale... Ecco, cercare di dare un'idea che
in questa situazione di difficoltà per il welfare valdostano
dobbiamo fare davvero uno sforzo collettivo di metterci tutti...se
ci sarà la capacità anche di ascoltare quelle che sono le istanze
che noi portiamo non in termini polemici, non per dire che voi
lavorate male, ma per dire...cioè questa è una realtà che vogliamo
in qualche modo contribuire a cambiare.
Président
- Point 47 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK