Consiglio Regionale della Valle d'Aosta - Oggetto del Consiglio n. 477 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 477 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 477/XI Notizie in merito alla nomina di un consulente
presso l'USL. (Interpellanza)
Interpellanza A conoscenza della nomina a consulente dell'USL di
Aosta del dr. Nicola Falcitelli, ex dirigente del servizio
programmazione del Ministero della Sanità;
Appreso che tale nomina è di supporto all'attuale Commissario
dell'USL fino a quando lo stesso rimane in carica;
i sottoscritti Consiglieri regionali
Interpellano
la Giunta regionale per conoscere:
1) quali sono stati i motivi per i quali l'USL ha dovuto
ricorrere alla consulenza del dr. Nicola Falcitelli e l'ammontare
della spesa della consulenza;
2) i motivi per i quali il dr. Falcitelli non è stato nominato
Commissario Straordinario dato che rimane in carica lo stesso tempo
del dr. Bosso.
3) i tempi entro cui sarà espletato il concorso per il Direttore
Generale dell'USL.
F.to: Beneforti - Curtaz - Squarzino Secondina
Président La parole au Conseiller Beneforti.
Beneforti (PVA-cU) Quando in quest'aula furono portate le
dimissioni del Dott. Bragonzi da Direttore generale dell'USL a me
come a tutti noi non rimaneva che prenderne atto anche se
comprendemmo che le dimissioni non erano tanto spontanee, ma
piuttosto "spintanee". Del resto, dopo le dichiarazioni rilasciate
dall'Assessore, era evidente che, passate le elezioni, i rapporti
fra l'Assessore e il Direttore generale non erano idilliaci.
In quell'occasione il nostro gruppo richiamò l'attenzione della
Giunta sulla necessità che la sostituzione del Dott. Bragonzi
avvenisse con persona in possesso di particolari qualità
manageriali, con esperienza amministrativa visto che doveva
amministrare i 260 miliardi che la Regione versa all'USL, con
persona in possesso di particolari doti organizzative in modo da
rendere più efficiente sia l'USL che i servizi che essa eroga nel
nostro territorio.
Ci aspettavamo nella ricerca della persona che si tenesse
presente la situazione che avevamo visti i punti di crisi esistenti
nel settore - e non sono pochi -, visto il malcontento che esiste
fra gli ammalati, vista l'incertezza e il malcontento che esiste
anche fra gli operatori della sanità, sia medici che non medici;
molti medici se ne sono andati e altri se ne stanno andando per la
situazione che esiste all'interno dell'USL. E guardate bene, non se
ne vanno i peggiori, se ne vanno sempre i migliori. Si doveva
cercare una persona che tenesse conto della spesa che la Regione
sostiene per dare dei servizi efficienti a fronte di una situazione
dove nemmeno i morti si fanno morire dignitosamente e lo denuncia
il Cappellano dell'Ospedale.
Nonostante che la scelta dovesse cadere su persona adatta alle
esigenze dell'USL, si è cercato invece una persona che tenesse
conto delle esigenze della Giunta regionale perché non si può non
affermare che questo.
Il 1° gennaio viene nominato il Commissario, il 1° febbraio si
fa una delibera dell'USL e viene chiamato un consulente. È passato
appena un mese e ci siamo resi conto che la gestione dell'USL, così
com'era commissariata, non poteva reggere, allora è stato richiesto
e deliberato di trovare un consulente.
Spero che l'Assessore ci spieghi oggi il perché siamo arrivati a
questa decisione. Eppure nella delibera di nomina del Commissario
l'Assessore Vicquéry diceva: "Considerato il curriculum
professionale del Dott. Piero Bosso ed evidenziato che dispone dei
requisiti professionali necessari a ricoprire l'incarico di
Commissario, si nomina…". Allora, ci
volete spiegare perché siamo arrivati alla nomina del
consulente?
Il Dott. Falcitelli, che ho conosciuto a suo tempo, è una
persona preparata e utile per la gestione della sanità in Valle
d'Aosta, ma vi sembra serio, corretto, giusto che per avere un
dirigente se ne debbano pagare due? Vicquéry, se ne pagano due!
(interruzione dell'Assessore Vicquéry, fuori microfono)
… Vicquéry, abbia pazienza, io
faccio la mia parte e devo dire quello che penso. Io lei non la
interrompo e lei non interrompa me, per piacere. È venuto da Roma
un consulente e c'è la delibera del 1° febbraio
dell'USL…
Président Assesseur, s'il vous plaît, vous répondrez tout à
l'heure.
Beneforti (PVA-cU) So che la delibera l'ha presa l'USL perché
era di competenza dell'USL, ma lei cosa ci sta a fare lì? Lei non
segue.
Il Commissario l'ha nominato lei, non l'ho mica nominato io; il
Dott. Bosso lo ha nominato lei, se l'USL dopo un mese si accorge
che l'errore della Giunta è stato commesso, prende una delibera e
nomina un consulente e sull'assunzione del consulente è chiaro che
c'era il tacito consenso anche della Giunta regionale, non mi
venite a dire il contrario!
Caro Assessore, differentemente da quello che dice lo slogan
commerciale "prendi due e paghi uno", in questa situazione ne paghi
due e ne prendi uno…
(ilarità dell'Assemblea)
… si dice - non lo dico mica io, lo
dicono i giornali, io leggo - che i compiti affidati al Dott.
Falcitelli riguardano alcuni temi specifici: il problema della
libera professione all'interno dell'Ospedale, la definizione delle
tariffe, i dipartimenti, le qualità dei servizi, l'organizzazione e
gestione dei posti letto di degenza, la gestione delle voci
stipendiali accessorie.
Si dice inoltre che il Dott. Falcitelli parteciperà alle
riunioni dello staff direzionale, agli incontri con i sindacati.
Visti tutti questi compiti, ci si chiede quali compiti rimangono al
Commissario nominato dalla Giunta eppure ci costa 240 milioni
l'anno. Se rimane sei mesi, e io mi auguro meno, costa sempre 120
milioni, costa più dei 100 milioni che non si spendono per gli
studenti universitari per i quali non si trovano i soldi.
Ma il Dott. Falcitelli per i giorni che dedica alla Valle
d'Aosta - 9, 10, 15 giorni - con le spese di trasferta da Roma
viene a costare la stessa cifra che ci costa il Commissario ed ecco
perché ricordavo quello slogan commerciale.
Posso supporre chi ha suggerito il nome del Dott. Falcitelli,
forse qualcuno in assessorato lo conosceva come lo conoscevo io
però, caro Presidente e cari colleghi, è tempo che anche
quest'infelice partita si chiuda.
Quanto è accaduto impone una soluzione urgente e definitiva
perché questa è un'ulteriore e triste pagina per la Valle d'Aosta.
Resto in attesa delle spiegazioni dell'Assessore dopodiché
riprenderò la parola.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Mi sforzerò con tutta la poca pazienza che ho in
me di non rispondere alle provocazioni del Consigliere Beneforti
perché ormai è chiaro a tutti che lo scopo principale della sua
attività istituzionale è quello di apparire sui giornali, allora lo
dico indirizzato alla stampa…
Beneforti (fuori microfono) … sempre
meno dell'Assessore…
Vicquéry (UV) … che non risponderò
alle provocazioni del Consigliere Beneforti perché dimostra
un'assoluta misconoscenza dei fatti, dimostra di seguire
un'assoluta teoria secondo la quale l'Assessore regionale alla
sanità dovrebbe gestire l'azienda U.S.L. che è un'azienda
totalmente indipendente sotto il monitoraggio e il controllo della
Giunta regionale, ma che ha una sua totale ed assoluta indipendenza
per cui vorrei che se ne uscisse una volta per tutte da questo
dilemma. Vorrei che evitaste di fare delle domande all'Assessore,
il quale deve a sua volta rivolgere l'istanza all'USL per
rispondere perché questa è un'assoluta competenza della Direzione
dell'USL.
Mi trovo in difficoltà a rispondere tant'è che ho la risposta
del Dott. Bosso che mi dice che, in riferimento all'interpellanza
relativa alla consulenza del Prof. Falcitelli, si comunica che le
motivazioni che hanno indotto il sottoscritto a stipulare il
contratto in questione sono da attribuire, come peraltro ben
precisato nella deliberazione n. 341/99, alla necessità di disporre
durante la fase commissariale di un adeguato supporto consulenziale
per alcune tematiche considerate essenziali quali ad esempio le
tariffe per la libera professione "intramoenia", la qualità, i
dipartimenti, l'organizzazione di posti letto. Consigliere
Beneforti, questa è la risposta.
Aggiungo io che il Consigliere Beneforti dovrebbe prima di tutto
informarsi: il Direttore generale precedente aveva qualcosa come 15
consulenze esterne e il Consigliere Beneforti non ha mai fatto
nessuna interpellanza od interrogazione per importi che prego il
Consigliere Beneforti di andare a verificare; il Consigliere
Beneforti dovrebbe sapere che il suo Ministro della sanità,
Onorevole Bindi - Consigliere se vuole ascoltare, io le rispondo
-…
Beneforti (fuori microfono) … sì, sì
ascolto…
Vicquéry (UV) … consiglia tutte le
regioni ad istituire l'Agenzia per i servizi sanitari regionali che
adesso vado a spiegarle cos'è perché evidentemente non la
conosce.
È una struttura, formata da tecnici con a capo un direttore
generale pagato alla stessa stregua del direttore generale delle
aziende sanitarie composta da un minimo di 10-15 persone fino a
70-80-100 persone a seconda delle realtà regionali, che deve andare
a colloquiare a livello tecnico con le giunte regionali.
Quasi tutte le regioni hanno istituito queste agenzie sanitarie
per i servizi regionali tranne la Valle d'Aosta, per scelta nostra,
per una logica di risparmio e per una logica di dare totale
autonomia alle aziende sanitarie, le quali evidentemente devono
supplire a questa carenza di una struttura megalitica che molte
regioni d'Italia hanno costituito con realtà diverse, con alcune
consulenze tecniche indispensabili che vanno non a supplire
all'attività del direttore generale, ma vanno a svolgere funzioni
prettamente tecniche come quelle che sono definite nella delibera
della Giunta regionale.
Se il Consigliere Beneforti ritiene che anche la Regione Valle
d'Aosta debba dotarsi di una struttura costosissima dell'ordine di
qualche miliardo all'anno per supportare la struttura tecnica e
dirigenziale dell'USL lo dica, ma prima si informi perché noi
stiamo facendo una politica di assoluto rigore e per tutta risposta
si dice che qui si spendono 120 milioni.
Non si spendono prima di tutto 120 milioni, ma 50 milioni -
perché la delibera è di 50 milioni, sarebbe bene almeno leggere la
delibera - a fronte di una capacità professionale del Dott.
Falcitelli che è indiscussa e la consulenza gli è stata affidata in
virtù del suo pensionamento e della sua capacità di elaborare dei
documenti che vanno ben al di là della gestione ordinaria di tutti
i giorni.
Ormai è a tutti noto che il Dott. Bosso non piace al Consigliere
Beneforti, ne prendiamo atto, ma non vorrei che continuassimo per
altri 8 mesi, tempo medio entro il quale andremo a definire la
nomina a direttore generale, con questa lagna!
Ad ognuno le sue simpatie o le sue antipatie, probabilmente il
Dott. Bosso non risponde sempre alle sollecitazioni telefoniche - e
non solo - del Consigliere Beneforti per alcune piccole cose,
probabilmente ci sono dietro queste faccende delle situazioni di
tutti i giorni, ma me ne scuso io a nome suo...
Président On reste dans l'argument, Assesseur Vicquéry.
Vicquéry (UV) … ma non possiamo
passare un anno della nostra attività a rispondere alle sue
lagnanze…
(il Consigliere Beneforti protesta con toni accesi, fuori
microfono)
… le questioni personali fra il
Dott. Bosso e il Consigliere Beneforti devono rimanere fuori da
quest'aula. Io sarò disonesto, ma lei non può continuare a tediare
il Consiglio regionale con questi argomenti.
Rispondo alla seconda domanda, Consigliere Beneforti. Lei ha già
ottenuto il suo scopo. Si chiede al secondo punto i motivi per i
quali il Dott. Falcitelli non è stato nominato Commissario
dell'USL. I motivi sono semplici.
Abbiamo detto che la Giunta regionale, in virtù di un decreto
del Ministero della sanità, definisce il rapporto fiduciario nei
confronti della Direzione generale ed è pertanto un discorso di
fiducia che la Giunta regionale ha nei confronti del Dott. Bosso,
degnissima persona che nell'arco di due mesi assieme ai suoi
collaboratori ha già risolto dei pregressi economici che erano
fermi da 8 mesi; ricordo tutti gli incentivi, ricordo tutti i
salari di posizione che vanno in pagamento nel mese di marzo a
tutti i medici, ricordo l'applicazione del contratto regionale,
ricordo la definizione dei carichi di lavoro e una serie di
problemi che si erano incancreniti da più di 6 mesi.
Per cui ribadisco l'assoluta fiducia dell'Assessore regionale
della sanità e ritengo della Giunta regionale nei confronti del
Dott. Bosso e dei suoi collaboratori perché sta lavorando bene e
sta lavorando anche in una situazione non facile.
Seconda motivazione per la quale non abbiamo nominato il Dott.
Falcitelli o altri a commissari straordinari è perché volevamo
nominare, secondo quello che definisce la legge, il direttore
sanitario che supplisce il direttore generale in caso di assenza e
volevamo nominare un commissario che conoscesse la realtà della
Valle d'Aosta e non un esterno alla Valle d'Aosta perché, nel
momento in cui si gestisce una situazione transitoria, la stessa
deve essere gestita con conoscenza di causa.
Alla terza risposta, ovvero i tempi entro i quali sarà espletato
il concorso per direttore generale dell'USL, i tempi sono quelli
che abbiamo già stabilito in altre occasioni, indicativamente 8-9
mesi. Stiamo ultimando il disegno di legge per la revisione della
24 in concomitanza tra l'altro con l'uscita dei decreti delegati
perché se n'è discusso già in una riunione romana la settimana
scorsa.
La Giunta regionale esaminerà questo disegno di legge che deve
essere aggiornato alla legislazione vigente perché superato dal n.
502 e dal n. 517 dopodiché il Consiglio verrà invitato a prendere
in esame il disegno di legge e ne seguirà poi la pubblicazione
dell'avviso. Non è un concorso, Consigliere Beneforti.
Presidente La parola al Consigliere Beneforti per la replica.
Consigliere, faccio appello alla sua cortesia nei confronti del
Consiglio di non accendere nuove polemiche. Grazie.
Beneforti (PVA-cU) Farò un intervento breve, però mi permetta di
dire alcune cose di replica all'Assessore. Quando dico che è
bugiardo l'Assessore è perché, quando si dice che può darsi che
abbia avuto delle risposte negative dal Dott. Bosso, lui mi deve
dire cosa ho chiesto al Dott. Bosso e quando glielo ho chiesto;
questo deve dire, altrimenti è bugiardo. Mi dicevano che quelli che
vengono dalla Val d'Ayas sono tutti bugiardi e io non ci credevo
mica! Ma ora ci comincio a credere! Oh, porco cane!
(ilarità dell'Assemblea)
Presidente L'osservazione è offensiva nei confronti di una larga
parte della nostra comunità.
Beneforti (PVA-cU) Presidente, le devo dire che quando sono
arrivato 40 anni fa in Valle d'Aosta, c'era la Pretura di
Donnas...
Presidente L'Assessore è di Brusson.
Beneforti (PVA-cU) … c'era un
pretore a Donnas che diceva che non accettava le testimonianze di
quelli della Val d'Ayas perché erano tutti bugiardi e perché tutti
andavano a testimoniare a favore di quello o di quell'altro. Ora,
non cada in questo, Assessore, perché quando si fanno certe
affermazioni, io come vede, vengo, me le scrivo anche le cose
perché le voglio dire con convinzione e le ripeto che non ho
scheletri nell'armadio per quello che posso parlare.
Non voglio dire che ce l'ho con il Dott. Bosso. Il Dott. Bosso -
io lo vedo - non ha le doti e i requisiti per fare il direttore
generale…
Presidente Consigliere Beneforti, io la prego di non pronunciare
ulteriori giudizi nei confronti di persone che non sono presenti in
quest'aula.
Beneforti (PVA-cU) D'accordo. Ho rilevato che chi va a ricoprire
quell'incarico deve avere certe doti. Lui ne avrà altre, non
discuto, però chi va a coprire quell'incarico deve avere
particolari doti per quello si fanno le selezioni e si va a
ricercare la persona migliore.
Quando leggo sul giornale che il Dott. Falcitelli si trova al di
sopra delle parti, che ci aspettiamo un qualificato e valido
supporto consulenziale, ma vi rendete conto che con questa
dichiarazione già lui stesso riconosce di avere bisogno di una
consulenza e di non essere sopra le parti? Riconosce di non avere
la preparazione organizzativa necessaria? Riconosce di avere la
necessità di un supporto?
A volte un amico mi ha rimproverato di venire in Consiglio e di
sparare sempre sulla Croce Rossa; io non sparo sulla Croce Rossa né
voglio fare delle polemiche con l'Assessore, ma non voglio neanche
che si dica, come dice a volte il giornalista della Rai che fa il
servizio qui, che anche oggi si è assistito all'ennesima lite fra
Beneforti e l'Assessore Vicquéry. Io vorrei che dicesse che fra me
e Vicquéry non ci troviamo d'accordo perché lui accetta che per
averne uno se ne paghino due e io dico invece che se ne debba
pagare uno solo. Questo è quello che deve dire la Rai. Voglio dire
i motivi di questa contrapposizione fra me e l'Assessore.
E poi c'è un'altra cosa, Assessore. Il Dott. Bosso non poteva
essere nominato commissario perché è un dipendente, quindi è
incompatibile. In tutta Italia i dipendenti dell'USL, nominati
direttori generali, si sono dimessi; lo stesso Dott. Morelli quando
in Valle è stato nominato direttore generale si è dimesso. C'è un
parere legale e al momento opportuno si tira fuori anche questo. La
figura del commissario o del direttore generale è uguale; perché
Morelli fu fatto dimettere allora? Perché l'attuale Dott. Bosso non
è stato fatto dimettere?
E voi avete violato il disposto di cui all'articolo 3, comma 9,
del decreto legge n. 517/93 facendo questa nomina e non mi venga a
dire che non è vero perché vengo anch'io documentato.
Il dovere della Giunta era quello di sostituire il Dott.
Bragonzi entro 60 giorni con un altro soggetto - così dice la legge
- che avesse i requisiti per ricoprire la carica. Oggi siamo in
questa condizione, cari amici della Giunta, che qualsiasi
cittadino, qualsiasi organizzazione sindacale può ricorrere alla
magistratura come alla Corte dei Conti.
Vicquéry (fuori microfono) … abbiamo
capito…
Beneforti (PVA-cU) … no, lei non ha
capito niente se parla così, lei non ha capito proprio niente.
Assessore, mi lasci finire. Presidente, per favore, dica
all'Assessore che stia composto…
Presidente È solo un commento fuori microfono, la prego di
continuare.
Beneforti (PVA-cU) Mi viene in mente una battuta toscana, ma se
la dico il Presidente mi espelle, allora non voglio essere espulso.
Gliela dico in separata sede, con il mio amico Stévenin si diceva
sempre questa frase e l'aveva imparata anche lui, ma qui non gliela
posso dire, se si continua la seduta a porte chiuse sì, ma a porte
aperte non gliela posso dire, altrimenti il Presidente mi espelle a
vita.
Con gli esempi che abbiamo avuto, ritengo che questa non sia la
strada da seguire per difendere la nostra autonomia. Voi potete
dire e fare tutto quello che volete, ma tenete presente che nella
sanità ci sono situazioni che destano preoccupazione e quando si è
parlato di fare quella conferenza era per puntualizzare una
situazione che esisteva e vedere insieme di assumere le decisioni
necessarie affinché certe cose non dovessero accadere.
Mi auguro che questa situazione che si è venuta a creare con il
Commissario e con il consulente si chiarisca; non si può scaricare
sull'USL, come fa l'Assessore, quando dice che è l'USL che può
fare, quando dice che la Regione Valle d'Aosta non ha fatto
l'Agenzia dei servizi regionali. Assessore, ma se lei fa l'Agenzia
dei servizi della Regione, chiude l'assessorato. Noi abbiamo un'USL
sola, una! Non siamo Milano, non siamo Palermo dove ci sono più
USL. Noi abbiamo un Ospedale solo, un'USL sola e un Assessore solo,
scadente, ma lo abbiamo…
Presidente La prego di astenersi da commenti di questo
genere.
Beneforti (PVA-cU) … sto scherzando.
Allora non mi si venga a dire che 120 milioni per un consulente
sono sempre meno di quelli di un'agenzia, ma fare un'agenzia che
lei dice di fare qui in Valle con la nostra situazione sanitaria,
non servirebbe o servirebbe in sostituzione di tutte le altre
strutture che abbiamo. Tenete presente l'entità che abbiamo e mi
raccomando anche ai colleghi di Giunta di prendere in mano la
situazione, di vedere questa politica sanitaria in Valle che non
regge perché poi ci sono anche delle richieste delle organizzazioni
sindacali e dell'ANAAO che sono state inviate al Presidente della
Giunta e all'Assessore con cui si chiede di incontrarsi per
discutere e confrontarsi sui problemi e sono disattese queste
richieste di queste categorie dei medici.
Allora perché si disattende le richieste delle organizzazioni
sindacali, perché non ci si incontra, perché non ci si confronta,
perché non si arriva a risolvere questi problemi? Eppure sono
problemi che esistono.
Termino dicendo che noi non la faremo finire qui la vicenda.
Cercheremo di fare tutti i chiarimenti che si rendono necessari in
modo che la Valle d'Aosta non debba subire questi aspetti che non
sono degni del popolo valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK