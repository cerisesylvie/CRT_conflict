Consiglio Regionale della Valle d'Aosta - Oggetto del Consiglio n. 3835 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3835 del 24 luglio 2024 - Resoconto
OGGETTO N. 3835/XVI - Interrogazioni: "Notizie in merito agli
studi sul collegamento funiviario Pila-Cogne" e "Stato dell'arte e
relativo cronoprogramma del collegamento funiviario
Pila-Cogne".
Bertin (Presidente) -
Passiamo ora ai punti, n. 10 e n.
13 che sono affrontati congiuntamente. Risponde l'assessore
Bertschy alle due interrogazioni.
Bertschy (UV) -
Parlo più lentamente. "Quale sia lo stato
degli studi sul collegamento funiviario Pila-Cogne" - metto insieme
la seconda domanda - e "A quando risalgono gli ultimi aggiornamenti
agli studi".
Lo studio commissionato dalla società Pila sul collegamento
funiviario del Comune di Cogne e il comprensorio di Pila risale al
maggio 2016 e nella riunione del citato studio si erano valutate
una serie d'ipotesi di collegamento, al fine di poter valutare la
possibilità di un eventuale collegamento con Cogne, a partire dalla
zona denominata Platta de Grevon nei pressi della quale si attesta
la stazione di arrivo della telecabina Pila-Couis, a oggi in fase
di realizzazione.
Erano state formulate alcune osservazioni dalle strutture, che
chiedevano un approfondimento geotecnico delle aree d'intestazione
di sostegno sul versante di Cogne; la Pila aveva allora
commissionato una specifica integrazione al suddetto studio,
lavorata nel mese di ottobre 2017, oltre a definire le principali
caratteristiche geologiche, geomorfologiche e idrogeologiche dei
settori interessati dalla realizzazione dei sostegni dell'impianto
e a fornire le prime indicazioni e compatibilità dell'opera.
La domanda n. 3 chiede: "A quanto ammonti approssimativamente il
costo dell'eventuale opera", aggiungerei quindi che il
completamento dello stato degli studi, senza poter rispondere a
questa domanda in quanto l'indicazione di allora andrebbe
rivalutata perché sappiamo bene quanto siano cambiate le cose
soprattutto dopo il Covid rispetto ai costi generali delle materie
prime e sugli impianti funiviari il costo è andato ben oltre.
Lo stato degli studi alla situazione di oggi, nell'ambito del
progetto strategico della società per il quinquennio 24-28 ci porta
all'impegno ad aggiornare e ad approfondire questi studi
richiamando quello che abbiamo previsto di fare nel nostro DEFR di
economia e finanza 2024-2026, così da poter permettere
all'Amministrazione regionale di valutare l'ammissibilità di tale
iniziativa.
Nell'aggiornamento di questi studi, per evitare di fare uno
studio che poi non possa avere un valore di tipo progettuale, la
Pila ha avviato le attività necessarie alla predisposizione del
documento di fattibilità delle alternative progettuali (il
cosiddetto Docfap) previsto dall'articolo 41 del decreto
legislativo 36/2023, che è il nuovo codice dei contratti
pubblici.
Questa parte di attività - che di qui a poco sarà oggetto di una
pubblicazione di un avviso per la ricerca della società che andrà a
far realizzare questo studio - ci permetterà di avere uno studio
comparativo tra le possibili alternative progettuali, sia in
termini di localizzazione dell'intervento che di scelte modali,
nonché delle alternative di tracciato per infrastrutture di
trasporto come nel caso di specie, quindi ci permetterà ovviamente
di avere anche un costo complessivo delle alternative progettuali,
così da poter compiere le scelte necessarie per la realizzazione
poi dell'opera.
Credo che già nel corso dell'autunno avremo delle informazioni
al riguardo e comunque faremo in modo da chiedere alla società di
relazionare all'Assessorato e alla Commissione competente, per
continuare ad avere tutte le informazioni necessarie per
procedere.
La cosa importante è che non si tratterà di uno studio, ma di
una parte di un iter tecnico-amministrativo che sarà utile per dare
continuità alla fase di progettazione e, in futuro, per la fase
d'investimento per la realizzazione dell'opera.
Riguardo alle richieste della consigliera Guichardaz, per quanto
riguarda lo stato dell'arte e il relativo cronoprogramma rispetto
al collegamento funiviario Pila-Cogne, una parte della risposta è
fornita: non esiste un cronoprogramma perché si tratta di
realizzare la prima parte dello studio, come citato in
precedenza.
"Se corrisponde al vero che si sta valutando il suddetto
impianto come collegamento alternativo alla viabilità": noi abbiamo
previsto nel Documento di economia e finanza la realizzazione del
collegamento funiviario che può essere ovviamente anche utilizzato
come collegamento alternativo per i casi come questo, non alla
viabilità perché non è un intervento che può avere carattere di
viabilità, però se lo avessimo avuto in questo momento, credo che
la comunità di Cogne si sarebbe sentita molto meno isolata rispetto
quantomeno alla possibilità di essere raggiunta dai servizi.
Tutto quello che è stato fatto in questo periodo ci porta a dire
che il collegamento, oltre a portare a un ragionamento di un
obiettivo di tipo turistico, potrà anche svolgere questo ruolo,
ovviamente con le caratteristiche che ha un impianto funiviario,
che non è né una strada né altro. Farei attenzione però al non dare
l'importanza necessaria alla possibilità di essere raggiungibili
con un impianto anche di questa velocità, che può svolgere un
doppio ruolo in momenti come questi.
Una volta che avremo nell'autunno la risposta alle alternative
progettuali - anche se sappiamo che ci sono alcuni aspetti tecnici
che vanno ben definiti - credo che avremo anche l'indicazione dei
costi e la possibilità di dare una nei prossimi anni risposta
definitiva alla programmazione dell'obiettivo che è di andare in
futuro a realizzare quest'opera.
Presidente -
Consigliera Erika Guichardaz.
Guichardaz E. (PCP) -
Credo che per galanteria mi abbia
lasciato la parola, ringrazio il collega Lavy.
Sì, bisognava fare un po' di chiarezza, perché sembrava che
fosse un'alternativa di qui a brevissimo, siamo ancora allo studio
e al Docfap, quindi siamo ben lontani dalla realizzazione.
Non ho compreso se nello studio si valuti sia l'arrivo a Cogne
che l'arrivo a Epinel, magari lo capiremo in corso d'opera; quello
che mi sembra importante è sottolineare quanto è stato detto
dall'Assessore, ossia che sì, forse in qualche modo si potevano
trasportare i turisti, ammesso che le intemperie non coinvolgessero
quella parte, perché sappiamo benissimo che un impianto è molto
soggetto in questi casi sia a una questione legata alla corrente, e
l'abbiamo visto in questi giorni, sia ad una questione legata
proprio alla sua conformazione, quindi sotto questo punto di vista
non può essere alternativo alla viabilità.
Sappiamo bene che su un impianto funiviario non possiamo
trasportare né le auto, che abbiamo poi fatto scendere sabato
scorso, né altri generi di cui aveva necessità la comunità di
Cogne, a quanti in questi giorni hanno continuato a parlare della
viabilità ribadiamo che esiste già un'alternativa, ed esiste da
molto tempo, quindi sotto questo punto di vista, per evitare
l'isolamento, continuiamo a credere che quella sia l'unica
soluzione attualmente possibile.
Presidente -
Consigliere Lavy ne ha facoltà.
Lavy (LEGA VDA) -
È un discorso questo che va avanti da
tanto tempo, purtroppo; era stato anche interessante, per
prepararsi all'iniziativa, andare a vedere magari i resoconti dei
vecchi Consigli in cui per esempio c'era la consigliera Certan che
interpellava l'allora assessore Marguerettaz sulla costruzione di
quest'opera e nel tempo questa non era mai stata vista come una
priorità, per cui sicuramente sarebbe stato qualcosa di importante
da fare, però c'erano ancora tutta una serie di analisi da
fare.
Oggi, con quello che è successo, purtroppo, si dimostra che, in
qualche maniera, è una priorità pensare ad una viabilità
alternativa per raggiungere Cogne.
Per quanto riguarda lo studio, almeno quello del 2018, si
prevedeva un investimento di 80 milioni di euro per la costruzione
della funivia, pur rimanendo ancora alcuni aspetti tecnici da
tenere in considerazione: la stazione di Epinel o di Cogne, la
questione del Super-Phénix che, in qualche maniera, è da aggirare,
i lavori sulla Platta de Grévon, Tsa Séche, Plan de Souche.
Tutte questioni quindi che con questi piani - arriverà l'autunno
- dovrebbero in qualche maniera mettere un po' tutto sul tavolo per
capire qual è la soluzione migliore e vedere anche gli eventuali
posti.
Sicuramente questa è un'opera che deve essere valutata molto
bene, successivamente in questo Consiglio avremo anche una mozione
che penserà e tratterà anche di un'eventuale possibilità di
utilizzo della galleria, perché appunto il trasporto funiviario non
può portare i mezzi, sicuramente spostare le persone sì ma i mezzi
no, ma sono tutti ragionamenti che ad oggi, in maniera del tutto
apolitica, non ideologica, devono essere messi sul tavolo per
valutare al meglio, per vedere appunto le ipotetiche soluzioni e
gli eventuali costi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK