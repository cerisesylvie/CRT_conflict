Consiglio Regionale della Valle d'Aosta - Oggetto del Consiglio n. 2775 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SANITARIA E OSPEDALIERA
Azienda Regionale Sanitaria - U.S.L.
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2775 del 6 giugno 2017 - Resoconto
OGGETTO N. 2775/XIV - Interrogazione: "Verifiche dei presidi
sanitari di primo soccorso effettuate dal personale USL presso le
sedi di lavoro dell'Amministrazione regionale e delle istituzioni
scolastiche".
Rosset (Presidente) -
Punto n. 6 dell'ordine del giorno.
Per la risposta, chiede la parola l'Assessore Bertschy, ne ha
facoltà.
Bertschy (UVP) -
Per quanto riguarda il primo quesito:
"quante verifiche sono state effettuate nel periodo successivo
all'affidamento del servizio e chi, in particolare, è stato
incaricato di svolgerle...", che poi è un quesito ripreso anche al
punto n. 2, mi preme fare il punto della situazione di quella
scelta. In applicazione della legge n. 13/2014, la convenzione con
la Federazione regionale delle organizzazioni di volontariato del
soccorso della Valle d'Aosta è stata revocata il 28 febbraio 2015,
però è rimasta attiva fino al 30 giugno 2015, in quanto l'azienda
in maniera formale aveva chiesto, per potersi organizzare, alla
federazione di prorogare la sua attività. La convenzione con
l'azienda è stata siglata il 9 marzo 2016 e le attività sono state
allora assegnate al Dipartimento di emergenza, rianimazione e
accettazione, che - è bene ricordare - in quel periodo era anche in
fase organizzativa e riorganizzativa. L'operatore dell'azienda ha
iniziato ad effettuare le verifiche dei presidi sanitari in RAV il
24 febbraio 2016 e in quel periodo di vacanza luglio 2015-febbraio
2016 la consegna del materiale all'istituzione scolastica è stata
effettuata solo per emergenze da parte dei dipendenti della
competente struttura regionale Dipartimento bilancio e finanze e si
è assicurato un livello minimo di dotazione alle sedi.
La convenzione sin dal suo inizio a febbraio 2016 ha reso
evidente che il DERA non riusciva ad ottemperare completamente e
con puntualità alle verifiche necessarie; in questo senso le
prestazioni istituzionalmente afferenti al Dipartimento delle
emergenze e accettazione non potevano che risultare prioritarie
rispetto a questo servizio. In senso organizzativo quindi si sono
rivelati problemi a gestire la convenzione e l'azienda l'ha fatto
presente, tant'è vero che già in Consiglio a giugno 2016 si era
parlato di un possibile emendamento, un emendamento che poi ha
trovato la sua definitiva discussione qui in aula a dicembre 2016.
Rispetto ai dati, le darò anche i dati precisi mese per mese delle
iniziative realizzate. Rispetto invece al volume di materiale che è
stato sostituito, l'azienda ha dato la disponibilità di ricondurre
tutto alle schede di servizio, come credo sia anche opportuno fare
con la Federazione per quel periodo; magari con un supplemento di
documentazione le daremo tutta la documentazione necessaria.
Secondo quesito: "se il personale incaricato di effettuare le
verifiche ha svolto tale compito a titolo esclusivo o residuale
rispetto alle proprie ordinarie funzioni...". Il personale
incaricato dall'azienda era un operatore tecnico specializzato e
svolgeva tale attività residualmente rispetto alle mansioni
principali, occupando circa il 40 percento del proprio tempo
lavoro.
Per quanto concerne il terzo quesito: "se vi sono stati maggiori
oneri o risparmi rispetto alle precedenti modalità di effettuazione
delle verifiche (si chiede di produrre un'analisi dettagliata dei
costi sostenuti a tal fine dall'azienda e di quelli sostenuti dal
precedente soggetto incaricato delle verifiche)", le allegheremo i
due elenchi dei mesi di servizio precedenti. A monte le due
convenzioni erano regolamentate in maniera diversa: una prevedeva
una prestazione di 25 euro a servizio, l'altra di 18 euro più IVA
che portava a 21,96 euro.
Il costo sostenuto per la verifica dei presidi, escluso il
materiale di consumo per il periodo 20 febbraio 2016-30 aprile 2017
da parte dell'azienda, è stato di euro 25.166, pari a 1146
verifiche e al costo per verifica di 21,96 euro, come da
convenzione. Nell'equivalente periodo febbraio 2014-aprile 2015 i
costi sostenuti per la verifica dei presidi, escluso il materiale
di consumo da parte della Federazione volontari del soccorso, è
stato di 43.400 euro, pari a 1736 verifiche e al costo unitario di
25 euro, che era stabilito dalla precedente convenzione. Comunque
poi le lascio la documentazione, la risposta, quindi un volume di
controlli differente e un costo del servizio anche differente
rapportato alle due precedenti convenzioni.
Oggi la legge approvata nel dicembre 2016 prevede di riassegnare
alle associazioni di volontariato in via diretta questa prestazione
e la convenzione firmata va in questa direzione con la possibilità
per le associazioni di regolare il servizio anche attraverso
soggetti terzi o la Federazione e il prezzo pattuito per la
prestazione di servizio è quello precedentemente pattuito tra
azienda e Regione, quindi di 21,96 euro. I due servizi in termini
numerici sono paragonabili. Forse in termini di servizio andrebbe
fatta un'analisi più approfondita con i responsabili sia della
Federazione che dell'azienda per capire come venivano utilizzati,
in quale maniera vengono restituiti i farmaci eventualmente
prossimi alla scadenza; quale tipo di organizzazione e di sinergia
c'era tra azienda e operatori e controlli sull'attività fatta,
quindi questi sono i numeri e le risposte alla base della sua
interrogazione. Ripeto: per quanto riguarda invece il materiale di
consumo, se c'è bisogno di un supplemento di lavoro e se sarà il
caso, non ci sarà problema a fornire i dati che mancano.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Chiedo poi però di avere questa
documentazione, perché capita spesso che si rinvii ad una futura
trasmissione di documentazione e poi dopo non arriva nulla o ci si
dimentica. Questa documentazione quindi mi interessa proprio, le
chiedo l'impegno formale di inviarcela, magari anche attraverso
lettera interna o altra modalità.
Riguardo alla questione, ricorderete che nel 2014 fui io
promotore di un emendamento che spostava dalla Federazione dei
volontari del soccorso all'USL questo tipo di controllo, ossia il
controllo sulle cosiddette "cassettine" di pronto soccorso, che
esistono in tutte le istituzioni scolastiche e le strutture
regionali. Questo perché avevamo verificato che, a fronte di una
spesa di 25 euro per ciascun tipo di controllo...perché lei parla
di verifica, ma i 25 euro nella convenzione con la Federazione
erano per il controllo della cassettina, per il cambio dei cerotti,
per il reintegro e per ciascuna di queste operazioni il costo era
di 25 euro cadauno, non che il controllo globale costasse 25 euro.
Noi quindi anche in un'opera di vigilanza rispetto a questa
federazione, che in qualche modo si era attribuita un compito di
controllo che andava al di là dello spirito stesso della
federazione - quello di coordinamento delle altre organizzazioni
federate e non di attività individuali -, avevamo spostato
sull'USL, ma perché Assessore? Perché l'USL tra 2000 dipendenti ne
avrà uno che può prendere la sua macchina la mattina e fare come
l'omino della federazione, pagato oltretutto con i soldi della
convenzione, pagato in più la benzina, le macchine, la logistica,
il coordinamento, 200 mila euro del costo del personale
amministrativo, 50 mila euro del costo del coordinatore o del
cosiddetto "coordinatore"...dicevo, ci sarà un omino dell'USL
operatore tecnico - costo complessivo 30 mila euro l'anno, lei
dice: 40 percento di attività che vuol dire 15 mila euro l'anno...
- che può andare in giro con la sua macchina, magari un collegiale,
uno che ha avuto una visita che non gli permette di stare
sull'ambulanza, che può andare facendoci risparmiare dei bei soldi.
Lei parla di 43 mila euro, ma aggiunga le macchine, aggiunga la
manutenzione, aggiunga la benzina che l'USL continua a sostenere e
aggiunga il fatto che quest'omino che la federazione utilizza per
andare in giro a fare questi controlli è già pagato dall'USL perché
è già inquadrato nel cosiddetto "personale amministrativo e
tecnico".
Vogliamo fare un controllo delle spese che sosteniamo, che
sostiene il pubblico o vogliamo continuare a favorire delle realtà
che nascono come volontariato e poi diventano a tutti gli effetti
delle attività professionali, dove non è possibile effettuare
nessun tipo di controllo? Perché di fatto è impossibile effettuare
il controllo. Si legga la convenzione appena stipulata. Il
controllo non avviene dall'USL, ma avviene attraverso le
autorizzazioni da parte del Presidente della federazione a fare non
si sa bene che. Io sono totalmente contrario che si ritorni ad
affidare alla Federazione del soccorso, che deve fare solo ed
esclusivamente attività di coordinamento, un'attività che può
essere tranquillamente fatta dall'USL. Non capisco perché ci siano
stati tutti questi mesi tra l'affidamento all'USL e l'effettiva poi
messa in atto e messa a regime del controllo. Non riesco a capire
come mai sono passati otto mesi. Certo che poi si rilevano delle
inefficienze, che poi le scuole si lamentano e gli altri si
lamentano: abbiamo fatto passare otto mesi tra la convenzione e
l'inizio dell'attività! Allora io dico: ci rimettiamo intorno ad un
tavolo? Questo benedetto tavolo del controllo dei costi della
federazione e cerchiamo di capire perché c'è bisogno di tirare
fuori 43 mila euro per un'attività dove con 16 mila euro il
pubblico riesce a farlo egregiamente? Visto che è il pubblico, tra
l'altro, che mette i presidi, che cambia i cerotti, che mette tutto
il materiale, comprese le cassettine di pronto soccorso.
Comunque, e chiudo qua, questa interrogazione è prodromica ad
una serie di iniziative che intendiamo poi presentare sulla
federazione, adesso che avete stipulato questa bellissima
convenzione, nelle prossime sedute.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK