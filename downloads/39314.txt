Consiglio Regionale della Valle d'Aosta - Oggetto del Consiglio n. 2567 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2567 del 25 gennaio 2017 - Resoconto
OGGETTO N. 2567/XIV - Interpellanza: "Notizie relative alla
convenzione tra la Provincia di Trento e la nostra Regione per
favorire l'occupazione".
Rosset (Presidente) -
Punto n. 13 all'ordine del giorno.
Ha chiesto la parola la consigliera Certan, ne ha facoltà.
Certan (ALPE) -
Con questa nostra interpellanza vorremmo,
assessore Donzel, avere da lei qualche notizia in più riguardo alla
recentissima convenzione siglata dall'Assessorato da lei diretto,
quindi dall'Amministrazione regionale, con la Provincia di Trento.
È una convenzione che è stata fatta con la delibera n. 16 del 13
gennaio scorso e siglata credo nel mese di dicembre. Ritengo sia
estremamente interessante, perché parte innanzitutto dalla
competenza primaria che hanno la Regione Valle d'Aosta e la
Provincia di Trento in materia di scuola professionale, ma che
prende spunto anche dall'affrontare congiuntamente la crisi
occupazionale in atto. È estremamente interessante per noi e credo
sia anche uno stimolo per riuscire a favorire delle iniziative
forse più aderenti al momento presente, per l'occupazione e per la
nuova occupazione, oltre che per la formazione.
Credo che gli obiettivi siano estremamente interessanti. Abbiamo
preso visione del protocollo d'intesa e dei vari articoli, che
riprendono alcuni pilastri della programmazione europea. Pertanto
credo che questa iniziativa di cooperazione e le attività che ne
scaturiranno, potranno essere estremamente interessanti. So che la
Provincia di Trento aveva approvato questo protocollo nel
precedente anno, nel mese di novembre mi pare, e che sono stati già
previsti sette o otto progetti per quanto riguarda la formazione
dei giovani e la disoccupazione giovanile, l'occupazione femminile
e tutta una serie di altri progetti. Con questa nostra
interpellanza le chiediamo se può definirci meglio i progetti che
si intendono realizzare attraverso questa collaborazione con la
Provincia di Trento, con il protocollo che è stato siglato.
Crediamo che siano punti importanti non solo per l'Assessorato
competente per le politiche del lavoro, ma che siano veramente
degli obiettivi di cui potranno fruire anche altri assessorati e
che sia importante svilupparli il più presto possibile.
Dalle ore 11:28 assume la presidenza il vicepresidente
Farcoz
.
Farcoz (Président) -
La parole à l'assesseur Donzel.
Donzel (PD-SIN.VDA) -
Grazie collega per aver portato in
aula questo tema che - delibere ne approviamo tante - rischiava
magari di passare inosservato, invece mi fa piacere che lei e il
suo gruppo abbiano colto l'importanza del lavoro che sta facendo
l'intera struttura del Dipartimento delle politiche del lavoro, con
l'ausilio anche dei centri per l'impiego.
Mi permetto solo di precisare le diverse tempistiche di questa
convenzione, perché non è tanto che a Trento la fanno e la firmano,
mentre la Valle d'Aosta arriva dopo. È stata ovviamente scritta
insieme, poi l'Agenzia del lavoro di Trento l'ha approvata nel suo
consiglio d'amministrazione, invece noi, siccome il Dipartimento
delle politiche del lavoro dipende dall'Assessorato, abbiamo dovuto
produrre una delibera che ha richiesto un iter autorizzativo
finanziario, e questo spiega il discostarsi di qualche mese. Dopo
di che, avendo noi l'autorizzazione della Giunta a procedere alla
firma, sia noi che l'Agenzia del lavoro sigleremo formalmente la
convenzione che diventerà di fatto operativa. Questa è la parte
formale.
La parte informale ci dice che da un anno stiamo lavorando molto
fattivamente con l'Agenzia del lavoro di Trento e con altre realtà
molto importanti: il Veneto, la Lombardia, l'Alto Adige, il Sud
Tirolo. C'è quindi un confronto fra le Regioni del Nord per
riuscire a capire come si possa intervenire sempre meglio,
attraverso il nuovo indirizzo delle politiche attive del lavoro. Mi
ha fatto molto piacere che nella vostra interpellanza abbiate
riportato l'importanza delle competenze regionali: in questo
ambito, noi esercitiamo anche quelle competenze previste dalle
norme di attuazione approvate con il decreto legislativo n. 185 del
2001. Quindi è anche un modo di esercitare quello spazio di
autonomia che ogni giorno rivendichiamo con orgoglio.
Si tratta di lavorare insieme, perché in Italia il tema delle
politiche attive del lavoro qualche volta ha suscitato qualche
polemica con la questione del Jobs Act, ma che di fatto, al di là
dei singoli atti, è un tema che sta crescendo e c'è un'evoluzione
dalle politiche passive del lavoro verso politiche attive,
guardando alle migliori esperienze europee. Fare questo non è così
semplice o automatico, soprattutto alla luce di una legislazione
nazionale che continuamente evolve, nella quale - ribadisco - noi
abbiamo inteso mantenere il controllo diretto della Regione
autonoma sulle attività. Per esempio i centri per l'impiego:
abbiamo cercato di mantenerli sotto la direzione diretta della
Regione e non sotto l'Agenzia nazionale che si andava costituendo,
per riuscire a potenziare questi servizi per l'impiego e legarli
sempre di più alla realtà del nostro territorio.
Per fare questo servono anche delle azioni sperimentali che
vogliamo condividere con altri attori molto preparati, come quelli
di Trento, ma anche di altre Regioni con le quali non c'è una
convenzione, ma si lavora gomito a gomito. Ad attrarre un po'
l'attenzione su di noi, sono state anche esperienze locali.
L'esperienza, per esempio, della "Journée des métiers du tourisme",
diventata poi la "Semaine des métiers du tourisme", è stata
l'occasione di un incontro ad ampio raggio con le altre realtà che
si occupano di politiche attive del lavoro ed è nato lo spunto nel
mese di ottobre di stringere la convenzione con gli amici di
Trento.
Vorrei ricordare l'impegnativo lavoro che ha portato a questo
risultato. Dapprima c'è stato un incontro a Trento sui livelli
essenziali di prestazione, poi uno a Trieste sul reddito di
inclusione - durante il quale abbiamo avuto parecchie cose da dire,
e anche in questo Consiglio ci sarà occasione di tornare su questo
tema specifico - in seguito c'è stato un incontro a Milano sul
rapporto tra servizi pubblici e privati, e poi uno a Torino sui
servizi alle imprese.
Dentro questa convenzione noi prevediamo in termini generali di
lavorare al potenziamento dei servizi per l'impiego sia pubblici
che privati - perché stiamo cercando di favorire anche la
partecipazione di soggetti privati alle risposte che dobbiamo dare
al mercato del lavoro - al sostegno alla formazione continua del
cittadino lavoratore, alla promozione di iniziative locali per
l'occupazione, allo sviluppo della quantità e qualità
dell'occupazione femminile che rimane uno degli obiettivi
strategici, al sostegno all'occupazione giovanile e, mi permetto di
dire, anche di coloro che il lavoro lo perdono quando magari sono
vicini ai sessant'anni ed è difficilissimo in quel caso trovare
nuove soluzioni.
Certamente interveniamo nei bandi e nelle norme. Faccio un
esempio per quanto concerne quei lavoratori che perdono il lavoro a
un'età molto avanzata: recentemente nel nuovo bando abbiamo
previsto che i tirocini si possono estendere fino a sessantasette
anni. Quindi non c'è più quella esclusione, per cui alcuni
dicevano: se non sono nel Piano giovani, se non ho meno di
ventinove anni, sono tagliato fuori dalle opportunità che mi
vengono offerte.
Con Trento in più c'è un progetto molto concreto, che stiamo
cercando di portare avanti: quello del
profiling
. In Europa
è già largamente utilizzato, mentre in Italia scontiamo un notevole
ritardo. Solo nell'ultimo triennio in Italia si è cominciato a
confrontarsi sul tema, in particolare con il programma di "Garanzia
giovani", dove è stato introdotto per la prima volta un indice di
profiling uguale per tutto il territorio nazionale. Quello che però
ci interessa è che, mentre l'esperienza che abbiamo fatto e che
stiamo ancora facendo qui in Valle d'Aosta era fortemente orientata
in termini statistici quantitativi, a Trento è stata sviluppata in
modo più performante. Ed ecco il motivo per una collaborazione,
perché l'Università di Trento - noi speriamo poi di inserire anche
una collaborazione con l'Università della Valle d'Aosta,
sperimentando all'interno dei centri per l'impiego - ha introdotto
un profiling qualitativo aperto, tarato sull'esperienza
territoriale e più mirato alla presa in carico personalizzata,
tenendo conto del mercato del lavoro locale. Sulla questione del
lavoro personalizzato torneremo su un'altra interpellanza, che
riguarda il reddito di inclusione.
Un sistema di profilazione qualitativa degli utenti, attraverso
la presa in carico del centro per l'impiego, permetterebbe la messa
a punto di un modello di classificazione dei lavoratori tarato a
livello locale, che potrebbe tenere conto delle difficoltà e
diversità del contesto valdostano, fondato su specifici indicatori
soggettivi afferenti all'area psicosociale, in grado di fornire
elementi per la valutazione dell'impatto delle diverse variabili e
fattori di successo, oggettivi e soggettivi, che incidono
sull'esito occupazionale. Quindi si tratta di introdurre modalità
di lavoro profondamente innovative all'interno dei centri per
l'impiego, che richiedono anche una formazione nuova delle persone
e che stiamo già facendo attraverso questi incontri. Devo dire che
se i vecchi uffici di collocamento erano considerati marginali e in
qualche modo erano dei luoghi, magari dal punto di vista
professionale, visti come meno arricchimenti, il grosso sforzo che
si sta facendo è di riconoscere invece l'importanza di questi
centri, di riconoscere il valore delle professionalità che già
abbiamo all'interno di questi centri per l'impiego - abbiamo anche
persone che già hanno una formazione di più di vent'anni, passata
attraverso l'agenzia del lavoro - ma di arricchire queste
esperienze attraverso il confronto con gli amici di Trento. Quindi
pensiamo di rendere immediatamente operativa questa convenzione,
perché di fatto essa ratifica un processo di lavoro che è in atto
da mesi.
Président -
La parole à la collègue Certan.
Certan (ALPE) -
Grazie Assessore per la sua risposta
puntuale. Giusto per chiarire, la nostra iniziativa l'abbiamo
proposta perché abbiamo capito il valore costruttivo di questo
importante protocollo di cooperazione. Sicuramente non volevamo
dire che la Provincia di Trento avesse fatto prima di noi questo
lavoro e capiamo che ci sia dietro un percorso di tutto un anno, e
anche di più, di collaborazione. Semplicemente mi chiedevo quale
sarà il percorso tecnico che lei infatti mi ha definito, perché so
che la Provincia di Trento ha già individuato dei temi, che lei
adesso mi ha spiegato, e ha già provveduto in parte a una bozza di
programmazione e di progettazione di questi filoni.
Lei ha messo sul tavolo tanti argomenti, tra i quali io ne
riprendo in particolare due, perché non avrò il tempo di trattarli
tutti. Del reddito di inclusione forse ne riparleremo nella
prossima iniziativa, ma sull'impiego pubblico e privato credo che
sarebbe interessante riuscire a creare un coinvolgimento. Ed è per
questo che credo sia importante parlarne anche in Consiglio
regionale, visto che a volte questi argomenti di formazione, di
impiego e di occupazione vedo che non interessano molto all'aula.
Ma non fa niente: noi crediamo invece di metterli in valore, perché
possono coinvolgere il tessuto sociale valdostano, oltre che quello
economico. Credo che sia importante riuscire a coinvolgere anche le
imprese private a questo tipo di tavolo, perché sicuramente potrà
essere - come ha detto lei - occasione di formazione e di
raggiungimento più performante degli obiettivi che ormai le leggi
di mercato ci chiedono.
L'altro aspetto sul quale vorrei soffermarmi è la formazione
giovanile. È di pochi giorni fa la notizia di una ricerca molto
approfondita, che è stata presentata in questi giorni in Valle
d'Aosta, riguardo all'abbandono scolastico. Da questa ricerca
risulta che il 13,7 percento della popolazione scolastica
valdostana sembra scomparire dal sistema della formazione già negli
ultimi due anni di scuola dell'obbligo, e non si dispone di dati
per accertare se questi giovani, apparentemente ormai senza più
fiducia nelle proprie capacità e senza più speranze, abbiano invece
deciso di proseguire il percorso di studi fuori Valle o addirittura
all'estero. Questa mancanza di monitoraggio a noi preoccupa un po',
e io trovo che questo tipo di intesa potrebbe in qualche modo
riuscire anche ad arginare questo abbandono scolastico e questa
dispersione. E non vorrei che si facesse confusione - in Valle
d'Aosta abbiamo fatto spesso analisi errate, che ci hanno portato
delle conseguenze dannosissime e forse adesso dobbiamo mettere
delle toppe - perché l'abbandono scolastico e la dispersione non
sono indice di maggiore lavoro per i giovani, come a volte viene
interpretato: in Valle d'Aosta c'è lavoro per i giovani, quindi
lasciano la scuola perché entrano nel sistema lavorativo. Abbiamo
visto che questo è stato smentito e quindi dobbiamo trovare le
cause.
Io credo che un lavoro sinergico e serio sulle politiche
dell'impiego sia davvero una delle vie più importanti. Credo che
sarebbe interessante coinvolgere quel coordinamento sugli stati
generali delle donne che c'è a livello nazionale - lei ne è
sicuramente a conoscenza - ma che poi è capillare nelle varie
regioni e province. Noi stiamo cercando di seguirlo pian piano, ma
sarebbe interessante riuscire a dare più sostegno e una maggiore
competitività a tutto quel settore che noi definiamo spesso "pari
opportunità" per quanto riguarda l'occupazione femminile, che
sappiamo essere ancora in qualche modo penalizzato, per esempio,
sulle pensioni. Sarebbe interessante riuscire in qualche modo a
coinvolgere e approfondire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK