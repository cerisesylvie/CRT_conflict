Consiglio Regionale della Valle d'Aosta - Oggetto del Consiglio n. 1652 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula
Oggetto del Consiglio n. 1652 del 22 novembre 1995 - Resoconto
SEDUTA ANTIMERIDIANA DEL 22 NOVEMBRE 1995
OGGETTO N. 1652/X Petizione per la realizzazione di un unico e
nuovo ospedale. (Illustrazione)
Petizione I sottoscritti, cittadini della Regione autonoma Valle
d'Aosta,
chiedono
che il Consiglio e la Giunta regionali si impegnino alla
realizzazione di un Ospedale unico e del tutto nuovo:
- dotato di un numero di posti-letto adeguato alle esigenze
della popolazione;
- collocato in una sede urbanisticamente compatibile con
l'ambiente circostante;
- facilmente accessibile anche ad anziani ed inabili e
raggiungibile con mezzi di trasporto pubblici o privati di cui sia
agevole il parcheggio.
Seguono le firme di n. 8459 cittadini
Allegati
(...omissis...)
Presidente In data 19 giugno 1995 il Comitato "Per un nuovo
ospedale" ha presentato al Presidente del Consiglio, ai sensi
dell'articolo 36 del Regolamento interno per il funzionamento del
Consiglio, una petizione popolare sottoscritta da 8.459 cittadini
valdostani per la realizzazione di un unico e nuovo ospedale. Sulla
base dell'articolo 36 l'Ufficio di Presidenza, dopo aver deciso
sulla ricevibilità e sulla ammissibilità della petizione, ha
avviato l'istruttoria richiedendo a tale scopo una informazione e
chiarimenti al Presidente della Giunta regionale, agli Assessori e
alle commissioni consiliari. Chiarimenti e informazioni che sono
giunti all'Ufficio di Presidenza.
Pertanto in questa occasione darei la parola all'Assessore
Vicquéry, a cui sono stati richiesti i chiarimenti, e poi alla
Presidente della V Commissione.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) Permettetemi innanzitutto di ringraziare la V
Commissione consiliare e tutti coloro che si sono attivati per
l'esame di questo grosso problema sia nelle sedi istituzionali ed
anche fuori. Permettetemi di ringraziarli tutti, proprio perché
ritengo che sia molto importante che sia il Consiglio regionale a
discutere nella sua assoluta sovranità di un tema così
importante.
Il problema dell'adeguatezza dell'Ospedale regionale costituisce
da tempo argomento di intensi confronti politici.
La proposta dell'Assessorato regionale alla sanità circa la
riorganizzazione della rete ospedaliera fa parte indubbiamente di
un processo coerente e in linea con le scelte delle legislature
precedenti. Sinteticamente: a livello regionale le delibere che
hanno segnato il cammino del programma presentato dall'attuale
maggioranza sono state cronologicamente le seguenti: delibera del
26 gennaio 1990, Assessore Lanièce, prevede una struttura unica
mediante l'ampliamento della sede di viale Ginevra, con un corpo
ubicato sull'area del parcheggio antistante e una potenzialità di
800 posti letto - una situazione pertanto di 206 posti letto di più
rispetto all'esistente -, nonché la riconversione del Beauregard in
residenza sanitaria assistita e la realizzazione di una struttura
per disabili psichici, più una RSA a Antey-Saint-André.
Il 18 gennaio 1991 l'Assessore Beneforti porta in Giunta
l'approvazione degli indirizzi e le procedure per l'attuazione
degli interventi della delibera del 26 gennaio 1990.
Il 28 maggio 1993 l'Assessore Cout propone l'approvazione degli
interventi urgenti di ristrutturazione ed adeguamento del presidio
di viale Ginevra, essendo questa una premessa per una successiva
ristrutturazione ed ampliamento della Unità operativa di
psichiatria nella sede dell'ex maternità.
Il 4 marzo 1994 si passa sotto la Giunta Viérin all'approvazione
della prima fase degli interventi, parzialmente modificata dalla
delibera del 15 luglio 1994, che con una spesa complessiva di
24,686 miliardi prevedeva un primo lotto di ristrutturazioni
urgenti, Unità operativa neurologia e Unità operativa medicina
interna, per 8 miliardi, la ristrutturazione delle centrali
termiche per 1 miliardo, la ricollocazione della mensa e della
cappella per 1 miliardo, la realizzazione della nuova sala
operatoria per 1,5 miliardi, la ricollocazione dei gas medicali per
1 miliardo e l'adeguamento alle norme di sicurezza antincendio per
6,5 miliardi.
Nell'agosto 1994 si addiviene all'approvazione dello studio di
fattibilità relativo agli interventi del presidio ospedaliero ai
sensi dell'articolo 20 della legge n. 67/88, redatto dal Cresa di
Torino, da inoltrare al CIPE.
Il 30 dicembre 1994 viene dato l'incarico per il secondo
intervento di ristrutturazione del presidio di viale Ginevra, già
previsto dalla delibera quadro n. 875/90, e viene firmato l'atto di
acquisto del presidio ospedaliero da parte della Regione nei
confronti dell'ente proprietario dell'Ordine Mauriziano per un
importo di 26 miliardi. Atto questo che, scusate un minimo di
civetteria, sicuramente fa onore alla Giunta Viérin e non potrà
essere cancellato nella storia della sanità pubblica valdostana da
chicchessia.
Il 23 giugno 1995 il CIPE comunica l'emissione di un primo
finanziamento relativo agli interventi di ristrutturazione
ospedaliera e del poliambulatorio di Châtillon per un importo di
16,788 miliardi. Pertanto allo stato attuale si sta procedendo
lungo la strada a suo tempo già tracciata dalla deliberazione
quadro n. 875/90 e con un ordine di priorità legato alla urgenza
dei lavori.
A livello nazionale il processo di aziendalizzazione, avviato
con i decreti nn. 502/92 e 517/93, e il conseguente obbligo delle
aziende sanitarie al controllo della spesa e alla responsabilità
diretta sui costi dell'azienda stessa, ha indotto una serie di
provvedimenti che hanno già, ed avranno di più in futuro come
effetti:
1) una profonda revisione dell'organizzazione e del
funzionamento degli ospedali;
2) un nuovo apporto collaborativo ed integrativo tra i servizi
ospedalieri ed extraospedalieri, cioè è stato già definito dalle
linee-guida ministeriali n. 1/95 pubblicate sulla Gazzetta
Ufficiale 29 giugno 1995, linee-guida che, ispirandosi alla nuova
filosofia per la sanità, invitano le regioni a riorganizzare i
presidi ospedalieri in base alle disposizioni della legge n.
412/91; inoltre a correlare fra di loro i principali indicatori
della funzionalità ospedaliera, degenza media, intervallo di
turnover, rotazione per posti letto, eccetera, e ad organizzarsi in
dipartimenti.
Tale riorganizzazione deve compiersi tenendo conto di due
elementi di riferimento:
1) le risorse finanziarie;
2) l'indice dei posti letto per popolazione residente.
Le risorse finanziarie attribuite alle regioni sono finalizzate
a garantire l'erogazione dei servizi e delle prestazioni previste
dai sei livelli uniformi di assistenza; l'indice dei posti letto
per popolazione residente, continuamente ridotto dalle leggi
finanziarie, è oggi del 5,5 posti letto per 1000 abitanti, previsto
dalla legge n. 724/94, la legge finanziaria per il 1995, di cui l'1
per mille per la riabilitazione, con invito a differenziare la rete
ospedaliera nelle due grandi distinzioni operative: acuti e
riabilitazione lungodegenza e post-acuti.
Il legislatore, nell'indicare il riordino della rete dei servizi
sanitari, presuppone un modello organizzativo gestionale imperniato
sulla continuità assistenziale e quindi su un collegamento
funzionale ospedale-territorio, in cui decongestionando il primo da
tutte le patologie non acute, trasferisca più possibile al secondo
la prosecuzione del trattamento alle patologie minori. Questo
sistema, definito sistema satellitare, vede come nucleo centrale
l'ospedale con alto contenuto di tecnologie ad alto costo e un
ridotto numero di posti letto per la sola gestione delle emergenze
e dei casi acuti, con degenze medie brevissime anche di 48 ore, e
invio del paziente a strutture minori, a minore contenuto
tecnologico e con un minor costo, per la prosecuzione del
trattamento.
Nel documento che ogni consigliere ha è stata predisposta una
figura per indicare quanto sopra.
Questa organizzazione dei servizi può assumere una conformazione
fisica, che prevede il distaccamento dell'ospedale verso sedi
limitrofe, ad esempio per il trattamento dei casi di riabilitazione
- lungodegenza, come già affermato nelle linee-guida che ho citato,
per tutto il settore della riabilitazione e della lungodegenza, che
è da considerare di pertinenza ospedaliera ed operante nello stesso
ambito dell'ospedale per acuti o, dicono le linee-guida, operanti
in un ambito ad esso strettamente associato.
Appare quindi chiaro come, dalle indicazioni fornite dal
legislatore, a prescindere dalla offerta dei posti letto per
abitante, il fulcro dell'assistenza sanitaria è altrove e viene
posto sugli aspetti organizzativi delle cure ospedaliere ed
extraospedaliere, invitando ad esempio ad un maggior ricorso i
dipartimenti e ad una più forte integrazione ospedale-territorio,
riqualificando quest'ultimo sul piano delle risorse e della qualità
degli interventi.
Gli aspetti gestionali della assistenza sanitaria: le
indicazioni emanate a livello centrale sono state raccolte a
livello regionale nelle linee-guida del Piano socio-sanitario
regionale, approvate dal Consiglio regionale con deliberazione n.
1428 del 28 giugno 1995.
Il potenziamento del territorio, e quindi una sua superiore
capacità di assorbire il surplus di utenza - anche impropria - che
oggi si riversa sulla sede di Viale Ginevra, è stato avviato con la
creazione di 4 macrodistretti, corrispondenti all'odierna
localizzazione dei poliambulatori, che consentiranno di
decongestionare l'Ospedale e di fornire una risposta sanitaria
ugualmente qualificata rispetto all'Ospedale stesso, ma a minor
costo e più vicina ai luoghi dove la popolazione regionale vive e
risiede. Nel prossimo piano sanitario regionale, che verrà
presentato entro relativamente breve termine, verranno anche
definite le sedi per il potenziamento dei centri traumatologici già
esistenti in Valle d'Aosta.
Il modello organizzativo della continuità assistenziale ha come
obiettivo che la durata media del soggiorno dei malati negli
ospedali venga ridotta al minimo e ai soli casi necessari -
emergenze, acuti - a favore di un sistema sanitario che renda più
"umano" il trattamento del malato mediante soluzioni come
l'assistenza domiciliare integrata (ADI) e la spedalizzazione
domiciliare. Solo così è possibile conciliare un'elevata qualità
dell'assistenza, tecnologie avanzate e trattamenti altamente
specializzati, ad una gestione economico finanziaria di tipo
aziendale, che consideri le spese imposte da tali cure non come
elementi improduttivi, ma come capitali-guarigioni da restituire
alla società.
Un documento predisposto dalla Federazione italiana medici
generici e che è stato presentato durante un congresso svoltosi a
Verona nei giorni scorsi, recita: "A casa è meglio e costa meno".
Non è uno slogan da televendita, ma l'esemplificazione
dell'assistenza domiciliare integrata (ADI), una realtà che
dovrebbe trovare spazio nell'assistenza sanitaria moderna, quella
che vuole strutture aziendalizzate per un maggior gradimento del
paziente e un livello di cura più elevato, quella che chiede al
medico di famiglia di essere il filtro a ricoveri impropri, e di
assistere sul territorio assieme ad altre figure professionali la
salute dei cittadini.
Esistono categorie di ammalati, spiega Scudellari, responsabile
della segreteria organizzativa della Federazione italiana medici
generici, illustrando i dati elaborati la scorsa settimana, che
vengono impropriamente curati in ospedale e che comunque potrebbero
esserlo in casa con loro maggiore soddisfazione e con un risparmio
notevole per il Servizio sanitario nazionale. Un esempio è presto
fatto. Scudellari ricorda che oltre il 70 percento degli attuali
ricoveri ospedalieri sono di natura medica e non chirurgica, e di
questi, moltissimi sono rappresentati da patologie classiche
dell'età anziane, da patologie dell'apparato cardiovascolare di
natura cronica, da patologie neoplastiche e da patologie
dell'apparato respiratorio.
Molti casi, prosegue, proprio per la loro caratteristica di non
essere acuti, potrebbero essere curati a livello di territorio in
numero anch'esso grande, addirittura a casa del paziente. Il
risparmio è presto calcolato. Prendiamo ad esempio le patologie
respiratorie e quelle cardiovascolari: curarle in ospedale, dal
punto di vista medico, costa, considerando il pagamento tariffa,
fra le 400 e le 500mila lire ogni giorno, i dati sono quelli reali
desunti dalle schede del Ministero della sanità, che ha ricevuto ed
elaborato per oltre il 50 percento dei ricoveri avvenuti nel 1993,
mentre la valutazione economica è effettuata applicando a questi le
tariffe determinate dal decreto ministeriale sempre della sanità
del dicembre 1994. Al contrario, una recente indagine condotta
nell'ambito del "progetto finalizzato anziani" dal Consiglio
nazionale delle ricerche, ha messo in evidenza che l'assistenza
domiciliare integrata ha costi compresi fra le 30mila e le 200mila
lire giornaliere. Il risparmio, sostiene Scudellari, è evidente.
Risparmio quantificato a livello nazionale in circa 2000 miliardi
in meno sui ricoveri a livello nazionale.
Che il nuovo modello di organizzazione della rete dei servizi
porti al superamento di una logica di efficacia ed efficienza che
ha come indicatore privilegiato la sola offerta di posti letto, è
dimostrabile con i dati di alcune nazioni, fra cui il Canada,
considerato da tutti un modello di efficienza ospedaliera, e dai
corrispondenti valori del tasso di utilizzo.
Nazione posti letto per abitante tasso di utilizzo
Canada 4,5 80,3
Stati uniti 4,7 69,5
Valle d'Aosta 4,6 85,7
Italia 6,7 68,4
Francia 9,2 80,4
Come si vede, sia il Canada che la Francia hanno tassi di
utilizzo elevati, vicini all'80 percento, eppure l'offerta dei
posti letto del primo è dimezzata rispetto alla seconda. Questo
significa che il concetto del posto letto non è fondamentale per le
scelte di politica sanitaria che dobbiamo fare.
Neanche la mobilità interregionale serve da sola a dimostrare
l'adeguatezza o la mancata conformità a standard di un ospedale per
diverse ragioni:
1) perché determinata da tanti fattori fra loro correlati;
2) perché, se è vera la teoria che la domanda di servizi è
funzione dell'offerta, aumentando quest'ultima non vi è garanzia di
contenimento;
3) perché la mobilità è sicuramente più funzione della capacità
di trattamento che non della capacità recettiva o alberghiera del
presidio ospedaliero. La Valle d'Aosta nel 1993 ha avuto un saldo
migratorio quasi di pareggio: ricoveri esportati 2814, ricoveri
importati 2100. E' un dato questo oltremodo qualificante per una
regione piccola, che comunque sa di non poter offrire ogni tipo di
specialità assistenziale per una semplice valutazione di
costi-benefici.
A livello finanziario, i dati sono relativi al 1994 e sono dati
del Ministero della sanità, abbiamo esportato per 8992 milioni e
abbiamo importato per 8982,3 milioni, per cui abbiamo un saldo
negativo di soli 9,7 milioni.
Questo a dimostrazione che, se rapportiamo il dato finanziario
con il dato crudo dei ricoveri, dove abbiamo visto che sono 2814
quelli esportati, significa che esportiamo specialità di base, e
questa è una valutazione che dovremo fare attentamente a livello di
Consiglio regionale, e importiamo specialità più qualificate. Però
il saldo finanziario praticamente è a pareggio ed è già questo un
buon risultato.
Passando alla petizione, che ha avuto comunque il merito di
porre all'attenzione, non del solo Assessore regionale alla sanità,
ma di tutto il Consiglio regionale e di tutta la popolazione
valdostana una tematica così delicata, mi pare di poter affermare
che alla base della stessa mancassero alcuni dati fondamentali ed è
mio dovere farli presente a questo Consiglio regionale.
Facciamo prima di tutto riferimento al decreto ministeriale 29
gennaio 1992 che segna una tappa fondamentale per la riforma della
sanità. Il decreto recita: "Elenco delle alte specialità e
fissazione dei requisiti necessari alle strutture sanitarie per
l'esercizio dell'attività di alta specialità".
Nelle premesse viene citata la legge n. 595, che ha dettato gli
indirizzi per la disciplina delle strutture di alta specialità,
visto il parere del Consiglio sanitario nazionale che deve emanare
un decreto concernente l'elenco di alte specialità riconosciute ai
fini della organizzazione e della fruizione dell'assistenza, da
stabilirsi in rapporto ai bacini di utenza di larghe dimensioni
secondo i criteri del rapporto costi-benefici, il ministro decreta,
per quanto riguarda l'individuazione delle alte specialità, che ai
sensi della legge n. 595 sono comprese nelle alte specialità le
seguenti attività assistenziali:
1) le emergenze, ivi comprese quelle pediatriche;
2) le grandi ustioni, ivi comprese quelle pediatriche;
3) la cardiologia medico-chirurgica ivi compresa quella
pediatrica;
4) la neurologia ad indirizzo chirurgico, ivi compresa quella
pediatrica;
5) la nefrourologia, ivi compresa quella pediatrica;
6) la neuroriabilitazione;
7) i trapianti d'organo, ivi compreso il coordinamento
interregionale dei prelievi multiorgano a fine di trapianto;
8) la oncoematologia, ivi compreso quella pediatrica;
9) la pneumologia oncologica;
10) la radioterapia oncologica;
11) le malattie vascolari;
12) la ginecologia oncologica.
Articolo 2: il complesso dei mezzi, delle attrezzature, del
personale assegnato a ciascuna alta specialità costituisce una
struttura di alta specialità; il personale medico e non medico
operante nella stessa struttura di alta specialità assicura in modo
coordinato le prestazioni erogate da ciascuna struttura.
Le strutture di alta specialità e i loro bacini di utenza
vengono individuati nel successivo articolo 5; tali strutture
costituiscono centri di riferimento per l'intero Servizio sanitario
nazionale.
L'articolo 5 recita: "Le strutture di alta specialità operano
per aree coordinate interregionali, tali da assicurare
complessivamente all'interno dell'area interregionale bacini di
utenza effettivi, compresi entro le fasce di standard sottoindicate
per ciascuna alta specialità". Per cui sottolinea il concetto di
aree interregionali.
E quali sono le strutture? Le strutture di alta specialità e le
fasce standard entro le quali devono collocarsi i loro bacini di
utenza sono le seguenti:
1) alta specialità per il trattamento della emergenza, ivi
comprese quelle pediatriche, con un bacino di utenza effettivo
nella fascia fra 3 e 5 milioni di abitanti, elevata ad 8-10 milioni
per quelle pediatriche;
2) alta specialità per il trattamento delle grandi ustioni, ivi
comprese quelle pediatriche, con un bacino di utenza effettivo
nella fascia fra i 3 e i 5 milioni di abitanti, elevata a 14-15
milioni per quelle pediatriche;
3) alta specialità del cuore, ivi compresa quella pediatrica,
con un bacino di utenza effettivo nella fascia fra 3 e 4 milioni di
abitanti, elevata a 6-7 milioni per quella pediatrica;
4) alta specialità di neurochirurgia e neurologia intensiva, ivi
compresa quella pediatrica, con un bacino di utenza effettivo nella
fascia fra 3 e 4 milioni di abitanti, elevata a 14-15 milioni per
quella pediatrica;
5) alta specialità di neurofiologia, andiamo dagli 8-10 milioni
a 17-21;
6) per la neuroriabilitativa dai 6 ai 9 milioni, fino a 14-17
milioni;
7) trapianti d'organo, con un bacino fra 3 e 4 milioni;
8) alta specialità coordinamento interregionale per i trapianti,
ancora da definire;
9) alta specialità di oncoematologia da 5-6 milioni fino a 8-9
milioni;
10) pneumologia oncologica, dai 6 ai 7 milioni;
11) radioterapia oncologica 6 milioni;
12) malattie vascolari, 7-9 milioni di abitanti;
13) oncologia ginecologica, 6-8 milioni.
Conclude questo decreto ministeriale, dicendo che la
certificazione della sussistenza di tutti i requisiti, elementi
costitutivi o standard, compete al legale rappresentante
dell'organismo da cui dipende la struttura, o con cui la struttura
è convenzionata, in caso di appartenenza ad altre istituzioni, nel
senso che con una autocertificazione il responsabile legale delle
strutture deve dichiarare, nel caso si scelga la strada
dell'ospedale e dell'alta specialità, che i requisiti sono
questi.
Il secondo elemento importante riguarda le linee-guida, che sono
state pubblicate solo nel mese di giugno di quest'anno e che hanno
delineato la cosiddetta "nuova filosofia della sanità" in Italia e
su cui sorvolo perché ne abbiamo già parlato.
Il terzo elemento importantissimo sono i DRG. Cosa sono? In
pratica i DRG sono un ricavo per gli ospedali pubblici e un costo
per le regioni, perché sono un sistema di classificazione dei
ricoveri negli ospedali per acuti, in un numero ridotto di
categorie mutuamente esclusive, clinicamente significative ed
omogenee rispetto al consumo di risorse assistenziali. Ad ogni DRG
corrisponde una tariffa unica ad episodio di ricovero, la legge n.
502/92 e successive modificazioni ed integrazioni, ponendosi come
legge di riforma del Servizio sanitario nazionale, introduce un
nuovo criterio di valutazione che viene comunemente definito
"sistema di tariffazione delle prestazioni" o "pagamento
prestazioni".
Il sistema tradizionale di valutazione dell'attività di degenza
ospedaliera che usiamo ancora oggi era ed è essenzialmente basato
su indicatori - degenza media, indice di occupazionalità e indice
di rotazione - che ruotano tutti intorno ad un unico elemento, la
giornata di degenza. Il decreto ministeriale 15 aprile 1994
"Determinazione di criteri generali per la fissazione delle tariffe
delle prestazioni di assistenza specialistica e riabilitativa
ospedaliera", fra le varie possibili modalità di classificazione
dei ricoveri negli ospedali per acuti ha adottato la decima
revisione dei DRG.
Tralascio questa parte. In pratica significa che d'ora in poi
l'Assessorato regionale alla sanità finanzierà l'USL, l'azienda
sanitaria ospedaliera, seguendo un sistema di tariffe e uscendo
dalla logica della giornata della degenza.
Questo significa, in poche parole, che nella logica della
riforma sanitaria viene equiparato a tutti gli effetti il sistema
pubblico al sistema privato, perché già dal 1° gennaio 1996,
prorogato al 1° gennaio 1997, ogni cittadino potrà rivolgersi
indistintamente all'ospedale pubblico e all'ospedale privato, e
perché questo? Perché vengono meno le convenzioni che sono state
fatte dalle USL con le strutture private convenzionate e viene
inserito il sistema dell'accreditamento.
Il sistema di accreditamento delle strutture significa che con
decreto del Ministero verranno definiti i criteri e le
caratteristiche strutturali e a livello di attrezzature di ogni
singola struttura pubblica e privata, e coloro che rientreranno in
queste caratteristiche saranno accreditati presso il SSN, cioè
saranno abilitati a svolgere le funzioni della sanità nel nostro
Paese. In tal caso il cittadino, ripeto, potrà rivolgersi
indistintamente all'Ospedale di Aosta oppure - faccio un esempio -
alla casa di cura privata di Ivrea.
Ho preso un primo esempio di DRG e di tariffe che il nostro
ospedale sta già elaborando, perché siamo stati inseriti fra le USL
pilota di tutta Italia per sperimentare questo sistema. In termini
pratici quanto ho detto sopra comporta che, ad esempio, se un
intervento sul cristallino mi costa 3.350.000 lire, io Regione
pagherò 3.350.000 lire all'Ospedale di Aosta o alla clinica di
Ivrea per il numero di operazioni sul cristallino che sono state
fatte a consuntivo.
Poi avrò un sistema di tariffazione che cambia a secondo se si
tratta di ricovero ordinario, se si tratta di day hospital, ma avrò
da rispettare un valore-soglia, che è definito già in questo
decreto ministeriale. Valore-soglia oltre al quale lo Stato già
dice che siamo fuori dai limiti di economicità del sistema. Con
questo metodo riusciremo già a sapere quanto produce l'Unità
operativa - in questo caso - di oculistica, la quale nel 1994 ha
avuto 209 dimessi per una degenza totale di 783, e che avrebbe in
teoria un finanziamento di 716.522.000 lire a fronte di non si sa
che cosa. Questo è uno dei grossi punti interrogativi della riforma
sanitaria.
La finanziaria ultima e la normativa precedente prevedono a
carico del Direttore generale dell'USL l'obbligo del pareggio del
bilancio, obbligo di pareggio che verrà ribaltato evidentemente da
parte del management delle USL sul management dei reparti delle
unità operative. Ogni primario avrà un budget e a consuntivo dovrà
dimostrare di rimanere nel tetto di spesa. Ma è di tutta evidenza
che, se alla USL di oculistica io come amministratore regionale do
la possibilità di incassare 716 milioni - come era l'esempio che ho
fatto prima - devo anche dare la possibilità di avere le strutture,
i mezzi, le apparecchiature, le risorse umane. Diversamente il
Primario stesso, come già mi è stato riferito in alcuni casi,
anticiperà alla Regione che: o riduce i posti letto, o riduce le
prestazioni, perché se non addiviene al risparmio del budget, la
responsabilità è anche a livello primordiale.
Ho già avuto modo di fare un esempio in commissione e lo ripeto
al Consiglio. Se la casa privata di cura di Ivrea decidesse di
prendere il miglior cardiochirurgo del mondo e lo portasse ad
operare ad Ivrea, potrebbe darsi che il cittadino valdostano, del
canavesano e di tutta Italia, si rivolga preferibilmente alla
clinica privata di Ivrea rispetto alla cardiochirurgia ipotetica di
Aosta, o di Ivrea o di Torino, con il risultato che la Valle
d'Aosta pagherà la tariffa di 40-50 milioni per una operazione di
cardiochirurgia alla clinica di Ivrea, che avrà un bacino di utenza
di ICS, e non finanzierà evidentemente la cardiochirurgia di Aosta
perché, se la scelta del cittadino andrà verso l'ipotesi della
clinica privata, la cardiochirurgia dell'Ospedale di Aosta non
avrebbe utenti.
Non avendo utenti e non essendo più finanziato il servizio con
il sistema della degenza media, non potrò finanziargli i 40 milioni
per il numero delle operazioni. Questo è un elemento
importantissimo, su cui dobbiamo fare molta attenzione, perché
l'aspetto finanziario inciderà moltissimo sulle scelte future che
questo Consiglio regionale dovrà fare. Non possiamo rischiare di
creare delle cattedrali nel deserto, se non abbiamo valutato
attentamente tutti i dati relativi anche ai dettami del decreto
ministeriale del 1992, che prevede dei bacini di utenza enormemente
superiori alle nostre potenzialità. Non possiamo permetterci il
lusso di avere delle alte specialità di serie B o di serie C,
perché è di tutta evidenza che un neurochirurgo in Valle d'Aosta
non viene ad operare, se non ha un bacino di utenza che gli dà la
possibilità manualmente di avere una certa casistica durante tutto
l'arco dell'anno.
Se a questo aggiungiamo il fatto che la legge finanziaria pone a
carico dei direttori generali delle aziende sanitarie
l'obbligatorietà di autofinanziare per almeno il 20 percento il
sistema, perché il sistema che si vuole inserire - e su cui
concordo pienamente - è un sistema "alla francese", che prevede una
vera e propria concorrenzialità fra ospedale pubblico e ospedale
pubblico, e non solo, ma anche fra ospedale pubblico e ospedale
privato, il management delle aziende sanitarie dovrà trasformarsi
in un vero e proprio venditore di prodotto. Dovrà, cioè, mettersi
sul mercato, vendere il prodotto migliore cardiochirurgo o vendere
il prodotto migliore oculistica o vendere il prodotto migliore
servizi generali, proprio perché vendendo il prodotto migliore,
acquisirà più utenti, anche se è un termine che non mi piace, e in
questo modo potrà autofinanziarsi questo 20 percento.
Tenete presente un altro grosso problema. Come Assessore ho
preparato assieme al collega Lévêque un disegno di legge in materia
di contabilità economica del Servizio sanitario, che verrà
presentato in Giunta la prossima settimana, e che sconvolge
totalmente il sistema pubblico. Se azienda deve essere, passo dopo
passo, stiamo arrivando ad un vero e proprio sistema
aziendalistico, nel senso che si esce dal sistema pubblico
finanziario e si entra totalmente nel sistema di contabilità
privata con costi e ricavi e con ammortamenti.
Allora ognuno di noi che abbia fatto l'amministratore comunale -
purtroppo non sono in molti perché una esperienza come
amministratore comunale servirebbe a molti consiglieri regionali -
sa benissimo che se si calcolassero già oggi gli ammortamenti sulle
strutture di proprietà comunale, moltissimi bilanci delle
amministrazioni comunali sarebbero già in passivo. Immaginatevi
cosa avverrà nel momento in cui saranno calcolati gli ammortamenti
sulle strutture sanitarie, sulla struttura come complesso, e cosa
avverrà se si calcoleranno, come si dovrà fare, gli ammortamenti su
tutte le attrezzature che vengono inserite.
Lo scenario che dipingo è leggermente tragico, però è mio dovere
istituzionale fare presente a questo Consiglio regionale quali sono
i rischi, perché nel momento in cui il direttore dell'azienda mi
presenta un piano economico ad inizio anno che prevede giocoforza
un disavanzo, dovrà dirmi come pensa di coprire il disavanzo, e
chiedere all'Amministrazione regionale quali sono gli indirizzi
programmatori che vuole portare avanti per gestire una sanità che
non sia un buco nel bilancio regionale.
Questo è il quadro generale che dobbiamo analizzare con molta
attenzione.
Un brevissimo cenno allo scenario europeo e allo scenario
italiano, per arrivare alla nostra piccola e amata Valle
d'Aosta.
In Europa si sta andando verso questa logica: l'Ospedale deve
essere industrializzato - dice una rivista specializzata - le cure
rappresentano i meccanismi o gli utensili di cui il medico si serve
per rendere la salute al corpo, tali mezzi devono essere
perfezionati con ogni energia, come si farebbe per ottenere delle
macchine di una industria il massimo rendimento economico, affinché
la durata media di soggiorno dei malati negli ospedali sia ridotta
al minimo e la perdita definitiva di capitali fruttiferi, cioè di
vite umane, sia ristretta nei limiti compatibili con le odierne
conoscenze scientifiche. Le spese imposte da tali cure perfette ed
efficaci non sono improduttive, la loro contropartita è
rappresentata da capitali-guarigioni, che così vengono restituiti
alla comunità.
Tutti i sistemi sanitari europei stanno convergendo su questa
linea, che si richiama all'assoluta necessità di ridurre i tempi
medi di soggiorno.
A livello italiano vi do alcuni dati significativi; inizio per
darvi un raffronto fra posti letto esistenti fra regione e
regione.
Il totale dei posti esistenti per la riabilitazione e
lungodegenza è di 32.205 rispetto ad una necessità di 57.117 ed
abbiamo una deficienza di 24.912 posti letto sulla parte
riabilitativa e lungodegenza. La Valle d'Aosta in questa voce si
situa come posto letto esistente uguale a zero, standard - definiti
dai decreti ministeriali - 118, la differenza evidentemente è meno
118, non abbiamo un posto letto di riabilitazione.
Per quanto riguarda invece i posti letto per acuti, sul totale
abbiamo gli esistenti 343mila, gli standard 257mila, con una
differenza in positivo di 86.649. In Italia esistono pertanto
86.649 letti di troppo per gli acuti, che il Ministro chiede di
chiudere, e vedremo come.
La Valle d'Aosta ha 534 posti letto esistenti - anche se alcuni
dicono 537, ma i letti in Ospedale assomigliano a delle cose
stranissime che si muovono da un giorno all'altro - rispetto ad uno
standard di 531, per cui noi oggi siamo in una situazione di avere
tre posti letto per acuti in più, praticamente la situazione è
ottimale.
L'adeguamento delle reti ospedaliere comporta pertanto una serie
di scelte che sono chiaramente delineate dai dati ministeriali.
Cosa dice l'ultima legge finanziaria, del 23 dicembre 1994 n. 724?
Dice tale legge all'articolo 3: "Fermo restando quanto previsto
dall'articolo 4 del D.L. 502 e successive modificazioni, le regioni
provvedono, entro il termine perentorio di 6 mesi dalla data di
entrata in vigore della presente legge, alla disattivazione e alla
riconversione degli ospedali che non raggiungano, alla data del 30
giugno 1994, la dotazione minima di 120 posti letto, esclusi quelli
specializzati e quelli per i quali la Regione ha già programmato la
strutturazione con dotazione di posti letto superiore a 120, anche
operando le eventuali conseguenti trasformazioni di destinazione in
servizi sanitari ambulatoriali e in strutture non ospedaliere.
Qualora le regioni non provvedano, il Consiglio dei Ministri attiva
il potere sostitutivo con la nomina di commissari ad acta. (...) Le
trasformazioni di destinazione di cui al comma 1 sono
prioritariamente finalizzate all'attivazione di residenze sanitarie
assistenziali RSA per anziani non autosufficienti".
E' evidente che determinazioni di questo tipo non lasciano adito
a spazi e sono basate su analisi di tipo statistico, come quella
che ho citato prima, per cui si sta andando verso una chiusura
degli ospedali.
Vi porto alcuni esempi di regioni considerate all'avanguardia
nel sistema sanitario nazionale.
Piemonte: il problema degli ospedali sottodimensionati che non
rispondono a determinati requisiti esiste ovviamente anche in
Piemonte, la ricetta per trovare una soluzione, fanno notare
all'Assessorato regionale alla sanità, sta nel sensibilizzare
l'utenza, nel rafforzare l'emergenza e la informatizzazione, perché
quando si dà al cittadino la possibilità di usufruire
sollecitamente di servizi validi, viene a cadere l'interesse per
l'ospedale vicino alla porta di casa.
Per l'Assessore regionale alla sanità Antonio D'Ambrosio di AN
il problema è far recepire al cittadino che non è importante avere
l'ospedale all'angolo di casa, ma che il nosocomio sia altamente
specializzato. Questo, aggiunge D'Ambrosio, avverrà certamente
quando il cittadino avrà a disposizione l'emergenza diffusa in
tutto il territorio e una informatizzazione diffusa, cioè quando si
potrà fare la prenotazione per l'ospedale o per gli esami altamente
specialistici direttamente dallo studio del medico di base.
Inserisce quindi il concetto del rafforzamento del sistema di
emergenza e del sistema di telemedicina.
Anche in Veneto e in Friuli Venezia Giulia permangono forti le
proteste popolari contro la chiusura dei piccoli ospedali e la loro
conseguente riconversione in RSA, i vari comitati costituitisi
nelle aree dove esistono i nosocomi a rischio continuano a
sostenere la irrinunciabilità al servizio e propongono in
alternativa di fare risparmi altrove, riducendo le spese del
personale, quelle per le case di cura convenzionate, o di tassare i
cittadini per tenere in vita i nosocomi delle piccole comunità
locali.
Per quanto riguarda la Toscana, scrive il Ministro Guzzanti: "Si
pregano codesti uffici di voler comunicare con la massima urgenza
lo stato di attuazione ed i provvedimenti di disattivazione e di
riconversione degli ospedali con meno di 120 posti letto, al fine
di avviare le procedure per l'attivazione del potere
sostitutivo".
Ed è tutto un susseguirsi di provvedimenti di questo genere.
Valle d'Aosta: è stato pubblicato ultimamente un dato sui
ricoveri relativi al 1994 che è abbastanza significativo. Nel 1993
sono state registrate 172.161 presenze contro le 169.187 dello
scorso anno, dice il dr. Bosso. Calano le giornate di degenza
all'Ospedale di Aosta per un totale di circa 2000 in meno.
Mi accingo a concludere, perché mi sono limitato a fare un
estratto dei documenti che sono in possesso da parte di ognuno di
noi e che reputo ognuno di noi conosca. Ritengo che sia
assolutamente riduttivo parlare di strutture ospedaliere e ridurre
l'argomento a nuovo ospedale o ampliamento dell'esistente. Nessuno
di noi ha mai fatto delle dichiarazioni pregiudizialmente contrarie
a nessuna delle soluzioni, men che meno contrarie alla
realizzazione di un ospedale nuovo. Non mi sono mai permesso di
fare un'affermazione di questo genere, ben conoscendo la
complessità del problema, perché chiunque decida o ha degli
elementi suppletivi rispetto a quelli che noi non abbiamo, oppure è
perché ha assunto una decisione senza confrontarsi ancora con le
altre forze politiche, e di questo me ne dolgo.
Mi pare riduttivo parlare di semplice struttura, perché dobbiamo
capire qual è il modello di assistenza ospedaliera, e non solo, ma
qual è il modello di assistenza sanitaria nella sua globalità, che
vogliamo che la Valle d'Aosta abbia non solo per un motivo ideale,
ma perché possa poi sostenerla dal punto di vista organizzativo e
funzionale.
Dal punto di vista organizzativo vi faccio un piccolissimo
esempio. Alcuni mesi fa sono stati consegnati i lavori di
ristrutturazione dell'ex neurologia; alcuni giorni dopo mi sono
accorto che non erano occupati. Ho chiesto informazioni alla
Direzione sanitaria dell'Ospedale, mi hanno risposto che non
avevano personale infermieristico, per cui anche la
ristrutturazione semplice di alcuni posti letto crea poi di fatto
problemi organizzativi di questo genere, che esulano dalle capacità
professionali del management dell'azienda USL, ma che sono
purtroppo ancora condizionati da un sistema di diritto pubblico che
blocca ogni tipo di decisione.
L'azienda sanitaria sarà vera azienda sanitaria quando, assieme
al sistema di contabilità privata, ci sarà anche un contratto di
lavoro di diritto privato per tutti i dipendenti e ci sarà anche un
sistema di gestione del personale ben diverso da quello esistente a
tutt'oggi. Così non è, e questa è la lamentela più volte fatta dai
direttori generali di tutta Italia in un congresso, a cui ho
partecipato anch'io; è un coro di lamentele nei confronti del
Ministero della sanità, che appoggia queste rivendicazioni, ma che
a sua volta è bloccato da altri preconcetti che esulano dalle
competenze del singolo Ministero.
Dicevo che dobbiamo capire quale modello di ospedale e di
assistenza vogliamo in Valle d'Aosta ed è evidente che la scelta di
fondo è decidere se vogliamo un ospedale di rilievo nazionale e di
alta specializzazione, oppure se vogliamo migliorare l'esistente,
ma mantenerci nei limiti dell'ospedale di rilievo regionale.
Questa è la scelta da fare, sulla base delle valutazioni che
abbiamo fatto, sulla base di una programmazione attenta che poi non
ci dia delle responsabilità superiori a quelle che vogliamo
ipotizzare.
La proposta definita - dagli organi di stampa - "Vicquéry",
evidentemente è una proposta che, come Assessore regionale alla
sanità, avevo il dovere istituzionale di fare, perché la
finanziaria 1995 obbliga le regioni a prevedere una
riorganizzazione della rete dei servizi sanitari ospedalieri - e
non solo degli ospedali - entro sei mesi. L'ho presentato in bozza
entro 40 giorni, errore gravissimo perché ha fatto scatenare coloro
che non erano d'accordo su queste posizioni, giustamente o non
giustamente, ma la democrazia è dialettica e nella dialettica tutto
va bene.
La proposta prevede una riconversione delle tre sedi, prevede il
sistema satellitare, fa un piccolissimo calcolo: rispetto agli 800
posti letto, che questo Consiglio regionale nel 1990 aveva
approvato, nel 1995 riduciamo a 495, 500 posti letto per acuti,
sulla base degli standard indicati oggi, e questo la dice lunga
delle difficoltà di scelte politiche da parte dell'Amministrazione
regionale. Se cinque anni fa fosse stata una scelta così, oggi ci
troveremmo a gestire un ospedale di 800 posti letto, antistorico
rispetto alle scelte di oggi; immaginiamoci cosa può avvenire fra
5-10 o 20 anni, se sbagliamo le scelte.
Allora la proposta prevede 500 posti letto per acuti, prevede la
riconversione del Beauregard in struttura per lungodegenza
post-acuti e per puro caso le cifre coincidono, perché oggi sono
130 posti letto e i 118 della riabilitazione, di cui siamo
assolutamente carenti, ci starebbero senza spendere un soldo,
perché le camere sono già attrezzate per fare questo, e prevede -
quale terzo punto che la Giunta regionale ha approvato nel mese di
luglio 1993 - di dare una sistemata dal punto di vista strutturale
all'U.O. di psichiatria, che è un vero e proprio scandalo per la
Valle d'Aosta.
Questo è quanto, in tutta umiltà, mi sono permesso di fare, e
che ha sollevato tante e tante obiezioni. Legittime obiezioni, ma
pur sempre a volte portate all'eccesso.
Vorrei che ogni consigliere regionale si mettesse in testa una
data: 3 giugno 1996, perché il decreto legge 2 ottobre 1995 n. 409
recante: "Disposizioni urgenti in materia di strutture e di spese
del SSR", dice: "Le regioni e le province autonome sono tenute a
procedere, per quanto di rispettiva competenza, entro il termine di
240 giorni dalla data di entrata in vigore del presente decreto,
alla predisposizione e alla approvazione dei progetti esecutivi
relativi ai programmi di edilizia sanitaria". I 240 giorni scadono
il 3 giugno 1996. Questo è l'ultimo dei decreti, più volte emanato
dal Governo, che concerne il famoso articolo 20 della legge del
1988, cioè l'articolo che dà la possibilità alle regioni di
chiedere il finanziamento allo Stato per gli interventi di edilizia
sanitaria in generale.
Non penso che questo Consiglio regionale voglia assumersi la
responsabilità di non presentare nulla al Governo entro il 3 giugno
1996, perché se è pur vero che questo decreto potrà essere
rinnovato, è altrettanto vero che il Ministro della sanità, e
ultimamente anche del Ragioniere capo del Ministero del tesoro, il
potentissimo rag. Monorchio, accusano ripetutamente le regioni di
non saper spendere i famosi 30mila miliardi che sono a disposizione
per le strutture ospedaliere. Nessuno può assicurare che verrà
reiterato il decreto, per cui verrà rifinanziato il sistema, e
questa è una valutazione che dobbiamo fare con molta attenzione,
perché poi ne trarremo le conseguenze per quanto riguarda l'aspetto
del finanziamento.
Concludo dicendo che ogni scelta che si farà, dovrà essere, a
mio avviso, una scelta ponderata, valutata, e mi pare che le
conclusioni della V Commissione, che sono in larghissima parte
condivisibili, vadano in questa logica. La V Commissione, di cui -
ripeto - apprezzo il lavoro di approfondimento che è stato fatto,
ha recepito questa difficoltà di decidere oggi; non vorrei che
alcuni organi di stampa ci ricamassero sopra perché il Consiglio
regionale deve mantenere la sua sovranità e il suo alto livello
decisionale.
Non è che non si vuole decidere, siamo in una fase cruciale di
ribaltamento del Sistema sanitario; una fase nella quale nessuno,
né l'Assessore regionale alla sanità, né la Giunta regionale, né il
Consiglio regionale, ma neppure il Ministero della sanità oggi, può
scommettere sul futuro, tant'è che il sistema di tariffazione è
stato spostato dal 1° gennaio 1996 al 1° gennaio 1997, perché a
seconda di come si modificano le tariffe e di quale sarà il sistema
di accreditamento del Servizio sanitario privato, possono
modificarsi totalmente i flussi migratori di mobilità dei
cittadini.
E modificandosi i flussi di mobilità dei cittadini, si
modificano tutte le programmazioni sanitarie di tutte le regioni. I
confronti che ho continuamente con i miei colleghi, sono confronti
drammatici perché alcuni di essi, avendo sperimentato questo
sistema in alcuni piccoli ospedali, sono già arrivati alla
conclusione che l'ospedale "tale" deve essere chiuso, l'altro deve
essere riconvertito, l'altro deve essere potenziato. E' di tutta
evidenza che una discussione puramente riduttiva fra ospedale nuovo
e ospedale vecchio può sicuramente essere fuorviante per le
decisioni serie, che dobbiamo prendere. Non possiamo permetterci il
lusso di sbagliare, perché se sbagliamo le scelte ricadranno
politicamente, evidentemente, su di noi, ma ricadranno purtroppo
sulle spalle dei cittadini valdostani delle prossime
generazioni.
Si dà atto che, dalle ore 11,58 alle ore 12,07, presiede il
Vicepresidente Aloisi.
Presidente Ha chiesto la parola la Presidente della V
Commissione, Servizi sociali, Squarzino Secondina.
Squarzino (VA) Il mio intervento è come Presidente della V
Commissione e preferirei, nonostante l'ora tarda, leggere con calma
il rapporto che la V Commissione ha predisposto. Perché? Primo, se
lo riassumessi, potrei forse tendere a sottolineare di più un
aspetto piuttosto che un altro; secondo, il rapporto è stato
presentato solo questa mattina, e del ritardo con cui è giunta a
predisporre i suoi elaborati la Commissione si scusa. Fra l'altro
ha predisposto anche un dossier di documentazione che è stato
inviato ai membri della Commissione e ai Capigruppo, e se qualcuno
vorrà ritirarlo dovrà fare riferimento alla segreteria della
Commissione.
La V Commissione consiliare permanente, chiamata a predisporre
un rapporto sulla petizione per la realizzazione di un unico e
nuovo ospedale, presentata da 8459 cittadini e cittadine di questa
regione, ha operato come segue. Possiamo riassumere le parti
iniziali, che presentano gli interventi che abbiamo proceduto ad
attivare.
Abbiamo fatto predisporre allo Studio Quaranta, un aggiornamento
relativo a costi e tempi di realizzazione di una nuova struttura
ospedaliera, facendo riferimento ad uno studio precedente; abbiamo
proceduto alla audizione dell'Assessore regionale alla sanità, dei
funzionari dott.ssa Riccardo e arch. Galvani, degli architetti
dello Studio Quaranta di Torino, del Sindaco e Assessore
all'urbanistica del Comune di Aosta. Abbiamo preso visione di
appunti ulteriori e documentazione, che sono stati inviati alla
Commissione dal Comitato per un nuovo ospedale. La Commissione ha
analizzato la normativa nazionale, ha considerato le varie delibere
della Giunta regionale, ha preso in esame la documentazione
relativa all'acquisto dell'Ospedale Mauriziano, ha proceduto ad un
sopralluogo ai lavori di ristrutturazione dell'Ospedale di viale
Ginevra.
Rispetto al problema posto dalla petizione, non si sono
verificate concordanze all'interno della Commissione, che non è in
grado di rispondere in modo univoco alla richiesta di costruzione
di un nuovo e unico ospedale, avanzata dalla petizione.
Si tratta, infatti, di un problema molto complesso, per la cui
soluzione vanno tenuti presenti numerosi elementi. La Commissione
nella sua maggioranza ritiene che gli elementi in suo possesso non
siano sufficienti per giungere ad una decisione.
La V Commissione intende comunque apportare il suo contributo
per la presa di decisione, offrendo all'attenzione del Consiglio
una serie di dati e di considerazioni, che sono emerse dal
confronto fra tesi ed esigenze diverse.
Alcuni dati: esiste una obiettiva mancanza di posti letto nella
nostra regione; tutti i documenti che sono stati esaminati partono
dalla considerazione che la nostra regione possiede un quantitativo
di posti letto inferiore non solo ai livelli medi che si
riscontrano in Italia, circa il 7 percento, ma anche a quei
parametri che sono attualmente indicati dal Ministero della sanità,
5,5 posti letto per mille abitanti, di cui 1 per mille per
lungodegenza e riabilitazione. Tali parametri comportano per la
nostra regione un fabbisogno di 649 posti letto, di cui 118 per
lungodegenti e per la riabilitazione, a fronte dei 516 attualmente
presenti e distribuiti nell'ex maternità, al Beauregard e in viale
Ginevra. Mancano quindi dei posti letto, dato questo su cui tutti
concordano, anche se nel momento in cui si passa alla lettura di
tali dati, si riscontra nei vari documenti esaminati una diversa
accentuazione del significato di tali elementi.
Il documento che accompagna la petizione fa riferimento ai dati
ora indicati, e anche negli appunti inviati in un secondo momento
alla Commissione si sottolinea che a questi dati va aggiunto un
numero di posti letto dal 5 al 10 percento per i paganti, e che la
nostra è una regione turistica, quindi con un aumento della
popolazione altissimo, quasi un raddoppio, in alcuni periodi
dell'anno.
Il documento di risposta dell'Assessore regionale alla sanità e
assistenza sociale ribadisce tali dati nell'allegato 2, ma nella
relazione sottolinea come gli indici indicati siano soggetti, nel
prossimo futuro, a progressiva diminuzione in correlazione con un
nuovo modello di organizzazione delle cure, così come sta avvenendo
in altri paesi, quali gli Stati Uniti e il Canada. Inoltre, da
alcuni dati apparsi sulla rivista ASI, n. 38/95, risulta che nella
nostra regione esiste un numero di posti letto per acuti superiore
di tre unità al fabbisogno.
Il documento Cresa del 1994 riprende tali dati, sottolineando
come tra i problemi di fondo che deve affrontare la sanità in Valle
d'Aosta ci sia la perdurante carenza numerica dei posti letto.
Inoltre, pur ipotizzando una riduzione dei posti letto rispetto a
quelli calcolati sui parametri sopraindicati, dovuta al fatto che
non tutte le specialità possono essere attivate in Valle, e pur
aumentando lievemente la dotazione dei posti letto nell'ex
maternità, nel Beauregard, conclude che nel presidio di viale
Ginevra sarebbero comunque necessari 420-445 posti letto, inclusi
quelli per paganti in proprio.
La lettera inviata alla Commissione in data 19 ottobre 1995 dal
Collegio dei Primari, nella conclusione, ricorda che occorre far
fronte alle più urgenti necessità di carenza di posti letto.
I servizi ospedalieri sono distribuiti su tre sedi. Attualmente
sono tre le sedi in cui sono collocati i servizi ospedalieri:
l'edificio dell'ex maternità, dove si trova l'U.O. di psichiatria,
la struttura del Beauregard, la struttura di viale Ginevra, dove si
trovano unità operative sia chirurgiche che mediche.
Il documento della petizione sottolinea come tale distribuzione
comporti sia delle difficoltà per gli operatori e per gli utenti,
che devono far riferimento nel corso del loro lavoro e della loro
degenza a due sedi separate, con continui e forzosi spostamenti,
sia a delle spese aggiuntive, per il fatto che in ogni sede vanno
attivati servizi tecnologici, gas medicali, centrali termiche,
eccetera, raddoppiando, se non triplicando, le spese di gestione di
tali strutture di servizio.
Il documento Cresa indica come uno dei due problemi di fondo dei
servizi ospedalieri in Valle sia la distribuzione dei posti letto
su tre sedi. Nel programma della maggioranza di Governo è inserito
come uno dei punti programmatici della coalizione la riunificazione
delle sedi ospedaliere. Nel documento del Collegio dei Primari si
legge: "E' importante la riunificazione delle diverse unità
operative, per facilitare la cooperazione e gli interscambi che si
rendono sempre più necessari per una razionale, funzionale ed
economica gestione delle risorse".
Nelle conclusioni del documento dell'Assessore regionale alla
sanità e assistenza sociale viene inserita, fra le tre questioni
considerate di assoluta importanza, la necessità di unificare la
sede del Beauregard, da destinare alla riabilitazione, con quelle
di viale Ginevra.
Il Sindaco di Aosta, dr. Thiébat, a sostegno della tesi di
accorpare in una unica sede le unità operative chirurgiche, ricorda
che in tal modo viene superata l'attuale situazione per cui si è in
presenza di sale operatorie sottoutilizzate al Beauregard, a fronte
di carenza di sale operatorie nella sede di viale Ginevra.
Strutture edilizie di viale Ginevra. Le caratteristiche
architettoniche e strutturali della sede di viale Ginevra sono così
descritte dallo Studio Cresa, che accompagna la richiesta al
Ministero di finanziamenti per interventi considerati urgenti:
squilibrio dimensionale delle aree funzionali con inadeguato
sviluppo dell'area dei servizi di diagnosi e cura, in particolare
inadeguatezza dei servizi di urgenza ed emergenza; insufficienza
dell'area ambulatoriale, numero di sale operatorie molto prossimo
al rapporto massimo della letteratura specializzata; inadeguatezza
di unità di degenza sia sotto il profilo funzionale che igienico,
che alberghiero; sovraffollamento delle degenze; mancanza di aree
specificamente destinate a day hospital; insufficienza di
collegamenti verticali nel fabbricato principale del presidio;
inadeguatezza di centrali tecnologiche, anche rispetto alle
collocazioni; collocazioni improprie di servizi generali in aree
altrimenti fruibili. In particolare, il vecchio corpo di fabbrica,
costruito nel 1944 e parzialmente ristrutturato nel 1964, è
considerato senza particolare interesse storico-artistico in
mediocre stato di conservazione.
Proprio per far fronte ai limiti strutturali del fabbricato di
viale Ginevra, le Giunte regionali che si sono succedute in questi
ultimi anni hanno predisposto o ripreso piani di intervento per
ristrutturare e/o ampliare tale struttura.
Per far fronte a tali limiti il Collegio dei Primari, con
lettera in data 5 luglio 1995, evidenzia la necessità che l'attuale
Ospedale debba essere ristrutturato in varie sue parti,
elencandole. La stessa Commissione, nella sua visita al presidio
ospedaliero di viale Ginevra a gennaio di quest'anno, ha
riscontrato diverse insufficienze, sia dal punto di vista
alberghiero che dal punto di vista della funzionalità dei percorsi,
della dislocazione di reparti, che dovrebbero essere contigui, come
ad esempio l'Unità coronarica di terapia intensiva e i reparti di
cardiologia, o Pronto soccorso e radiologia.
Dal documento della petizione, dall'audizione del Sindaco e
dell'Assessore all'urbanistica del Comune di Aosta, è emerso che
l'attuale collocazione dell'Ospedale comporta problemi di tipo
urbanistico e di viabilità, che limitano la vita della città e la
funzionalità dello stesso Ospedale. Infatti, la qualità della vita
nelle zone che convergono su viale Ginevra e su Saint-Martin de
Corléans è penalizzata dalla concentrazione di strutture
ospedaliere che occupano spazi, parcheggi, soste, e moltiplicano il
traffico già così congestionato in quell'area.
Lo spazio circostante, ristretto, su cui può contare l'Ospedale
di viale Ginevra, comporta dei problemi di funzionalità
dell'Ospedale, in quanto esiste la difficoltà per le autoambulanze
di percorrere in tempi brevi il tragitto che porta all'Ospedale,
dato il traffico congestionato che paralizza l'area circostante in
alcuni momenti della giornata.
La consapevolezza di tali problemi è alla base di proposte
formulate dall'Assessore regionale alla sanità e assistenza sociale
e ripresa anche dal Sindaco di Aosta, circa la predisposizione di
un piano di risanamento acustico. Inoltre, fra i requisiti
attraverso cui passa un miglioramento dell'attuale presidio
ospedaliero, il documento dell'Assessore regionale elenca anche un
razionale schema di accessibilità ai percorsi esterni, finalizzato
a favorire il decongestionamento di viale Ginevra.
Non va infine sottaciuto che l'area del presidio di viale
Ginevra è delimitata ai quattro lati da strade, di cui una a
scorrimento veloce, cosa questa che specie nei tempi lunghi limita
la possibilità di ulteriori ampliamenti oltre gli attuali confini,
a fronte di eventuali nuove esigenze collegate all'evoluzione della
medicina.
L'Assessore all'urbanistica, dr. Piovano, ha evidenziato ancora
che ogni sede ospedaliera, qualunque sia la sua collocazione, pone
problemi di tipo urbanistico alle zone interessate e richiede di
essere accompagnata dai necessari servizi connessi.
Nuovi modelli di assistenza sanitaria e di ospedale. Con la
riforma del Sistema sanitario, avviata dal DPR n. 502/92 e
successive modificazioni, che si basa sul nuovo sistema di
finanziamento che prevede tariffe differenziate a seconda delle
prestazioni, si sta delineando una nuova fisionomia dell'ospedale,
caratterizzata sempre più da processi di aziendalizzazione in cui
vanno ricercati efficacia, produttività sulla base del rapporto
costi-benefici, maggior sviluppo delle strutture intensive e
subintensive, sviluppo di sistemi di comunicazione di tipo
informatico e di sistemi di trasporto automatizzato, una continuità
assistenziale e quindi un collegamento funzionale
ospedale-territorio, una flessibilizzazione dell'organizzazione
ospedaliera con potenziamento dell'attività di ospedalizzazione a
domicilio, di day hospital, dell'attività ambulatoriale.
Tale flessibilità organizzativa va estesa anche alla struttura
edilizia, che deve essere messa in grado di adeguarsi all'evolversi
veloce delle nuove tecnologie e quindi deve essere progettata e
costruita in modo tale da potersi modificare nel tempo, senza che
occorra distruggere l'impianto architettonico.
"L'ospedale - si legge a pagina 21 dello Studio Cresa - e le
altre strutture di ricovero si caratterizzano, quindi, sempre più
come presidi sanitari ad alta tecnologia, deputati prevalentemente
al trattamento delle patologie più complesse, delle terapie
intensive rivolte a malati cronici, con ampio ricorso a nuove forme
assistenziali, via via consentite dal progresso tecnologico.
La progettazione va comunque orientata verso la ricerca di
soluzioni strutturali distributive, coerenti con i moderni criteri
organizzativi indirizzati ad un impiego ottimale del personale e
delle risorse in genere, per la migliore qualità dell'assistenza e
per la massima economia di gestione".
A fronte dei suddetti dati critici vengono prospettate diverse
risposte, che possiamo così sintetizzare:
1) un ospedale unico e nuovo, perché così si dà una risposta a
tutti i problemi evidenziati: posti letto necessari, eliminazione
delle diseconomie derivanti da tre sedi ospedaliere distaccate,
un'azienda ospedale efficace in cui siano ottimizzati i percorsi,
accorpate in aree omogenee le unità operative, che possa fruire di
una struttura costruita con canoni moderni e quindi dotata di
grande flessibilità - è la proposta del comitato -;
2) l'ampliamento della sede di viale Ginevra fino a circa 500
posti letto, in modo da portarvi le unità chirurgiche attualmente
presenti al Beauregard e la trasformazione del Beauregard in
ospedale per l'area di riabilitazione di lungodegenza, lasciando
ancora i 26 posti letto della psichiatria all'ex maternità
(proposta dell'Assessore alla sanità e assistenza sociale,
Vicquéry). All'interno di questa proposta ne è emersa un'altra,
fatta in occasione dell'audizione del Sindaco e dell'Assessore
all'urbanistica del Comune di Aosta, che prevede la costruzione di
un ospedale nuovo, solo per acuti o per lungodegenti, e l'utilizzo
della sede di viale Ginevra per una delle due aree di utenza.
Ogni soluzione privilegia un aspetto rispetto all'altro e lascia
in ombra molti interrogativi.
Dati ancora incerti. Le maggiori incertezze si sono verificate
nel momento in cui ciascuno forniva i propri dati relativamente ai
tempi e ai costi a cui si va incontro nelle due possibili
soluzioni, ovvero ristrutturazione dell'esistente o nuova
costruzione. I dati forniti dallo Studio Quaranta corrispondono,
grosso modo, a quelli indicati dall'arch. Bonetti del Comitato, sia
per quanto riguarda i costi che per quanto riguarda i tempi, ed
anche a quelli riportati dallo studio di fattibilità fatto per
risolvere un problema analogo, cui doveva rispondere l'Ospedale di
Livorno.
Tali dati però sono stati contestati dall'Assessore alla sanità
e assistenza sociale Vicquéry, che ritiene sottostimati i tempi e i
costi relativi alla costruzione di nuove strutture ospedaliere.
D'altra parte non si può sapere con certezza quanto costerà sia un
nuovo ospedale che la ristrutturazione dell'esistente, se prima non
diciamo con chiarezza che tipo di ospedale vogliamo e che cosa ci
mettiamo dentro. E qui giungiamo alla parte finale del documento,
quello propositivo.
Pare opportuno alla Commissione indicare questo percorso per la
ricerca di dati certi, da cui tutti possono partire per le loro
decisioni:
a) affidare contestualmente alla elaborazione del Piano
socio-sanitario e come supporto allo stesso ad una società o
agenzia specializzata il compito di:
1) indicare un modello di struttura ospedaliera, caratterizzato
da elevati standard qualitativi, basato sull'analisi della
situazione sanitaria, del bacino di utenza, sul suo ipotizzabile
sviluppo, sull'evoluzione dei modelli di organizzazione in campo
sanitario, anche alla luce delle linee propedeutiche al Piano
socio-sanitario, approvato dal Consiglio regionale;
2) effettuare uno studio di fattibilità e di costi-benefici
rispetto a quali soluzioni ipotizzate: nuovo ospedale,
ristrutturazione, ampliamento, ospedale nuovo per acuti o
lungodegenti, sia la più funzionale dal punto di vista dei tempi di
realizzazione, dei costi di attuazione e di gestione, della qualità
dei servizi erogati, della efficienza, della efficacia
dell'azienda, del rapporto con il territorio di insediamento, della
flessibilità della struttura, della produttività dell'investimento
e degli altri elementi di cui al D.M. 321/89, indicando all'agenzia
o società di cui sopra anche le aree in cui si possa collocare un
nuovo ospedale;
b) coinvolgere la V Commissione consiliare permanente nell'iter
procedurale di cui al punto a);
c) eseguire i necessari interventi di adeguamento dell'Ospedale
di viale Ginevra, che non precostituiscano atti irreversibili
rispetto alle scelte future;
d) fissare contestualmente all'incarico tempi brevi, entro cui
vanno espletati i compiti di cui al punto a).
Questo percorso, che pare allungare i tempi della decisione, in
realtà presenta questi due vantaggi: fornisce a tutti coloro che
saranno chiamati a decidere, Giunta e Consiglio, ma anche a chi
opera nella struttura ospedaliera e agli utenti, le informazioni di
cui occorre tener conto in modo da dare a tutti la possibilità di
intervenire a ragion veduta sulla questione; far guadagnare tempo,
in quanto anticipa una procedura che comunque dovrà essere fatta,
in quanto prevista dal D.M. 29/8/89 n. 321, che indica le modalità
per la richiesta dei finanziamenti in riferimento al piano
pluriennale degli investimenti, di cui ai sensi dell'articolo 20
della legge n. 67/88.
Presidente Con l'intervento della Presidente della V
Commissione, possiamo sospendere i lavori. Però vorrei chiedere ai
Capigruppo di riunirsi verso le ore 15,45 per vedere come
organizzare i lavori nel pomeriggio, tenuto conto che lo stesso
Regolamento del Consiglio sul tema delle petizioni non precisa, o
precisa in modo alquanto poco chiaro, come organizzare i
lavori.
Il Consiglio concorda unanime.
La seduta è tolta
La seduta termina alle ore 12,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK