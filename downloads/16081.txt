Consiglio Regionale della Valle d'Aosta - Oggetto del Consiglio n. 2431 del 5 marzo 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Precedente
Successivo
Resoconto integrale del dibattito dell'aula
Oggetto del Consiglio n. 2431 del 5 marzo 1997 - Resoconto
SEDUTA ANTIMERIDIANA DEL 5 MARZO 1997
OGGETTO N. 2431/X Conseguenze della riorganizzazione
territoriale dell'ENEL. (Interpellanze)
Interpellanza Premesso
che il Presidente della Giunta regionale, l'Assessore
all'Industria e i Parlamentari valdostani hanno incontrato, il 20
gennaio scorso, "in un clima cordiale e collaborativo"
l'amministratore delegato e altri responsabili dell'Enel;
che, in merito alla riorganizzazione territoriale dell'azienda,
i responsabili dell'Enel hanno formulato "specifiche assicurazioni
per la valorizzazione della funzione delle strutture esistenti in
Valle d'Aosta";
che, ad onta delle abbondanti e ottimistiche dichiarazioni
profuse dalla Presidenza della Giunta, pare invece che il distretto
valdostano sia stato accorpato a quello piemontese, con il
trasferimento di importanti competenze operative presso la sede di
Torino;
che la riorganizzazione territoriale dell'Enel, definita secondo
i nuovi ambiti e le nuove modalità, pregiudica fortemente
l'autonomia istituzionale e funzionale del (l'ex) distretto
valdostano e sarebbe entrata in vigore sin dal primo gennaio
scorso;
tutto ciò premesso, i sottoscritti consiglieri regionali
Interpellano
la Giunta regionale per conoscere
a) in che cosa consistevano quelle "specifiche assicurazioni",
concordate con i rappresentanti dell'Enel, tese alla
"valorizzazione della funzione delle strutture esistenti in Valle
d'Aosta";
b) quale giudizio esprime sulla decisione, peraltro già
antecedente all'incontro del 20 gennaio, di sopprimere il distretto
elettrico valdostano;
c) quali iniziative intende avviare per porre rimedio a tale
situazione.
F.to: Tibaldi - Marguerettaz
Interpellanza Vista la decisione dell'ENEL di trasferire sulla
sede di Torino tutti i poteri decisionali sulla progettazione,
sulla pianificazione, sugli acquisti e sugli appalti;
Saputo dell'incontro svoltosi, in un clima cordiale e
collaborativo, tenutosi a Roma il 20 gennaio 1997 fra il Presidente
della Giunta e l'Amministratore delegato dell'Enel Franco Tatò
presenti l'Assessore Mafrica e i Parlamentari valdostani;
Rilevato che in tale incontro sono stati discussi gli aspetti
riguardanti la riorganizzazione territoriale dell'ENEL e le
relative implicazioni occupazionali e operative in Valle d'Aosta
esaminando anche la possibilità di instaurare un rapporto di
collaborazione più stabile, attraverso l'apertura di un tavolo
tecnico di discussione;
Preso atto del comunicato stampa delle organizzazioni sindacali
regionali FNLE/CGIL, FLAEI/CISL, UILSP/UIL e SAVT/ENERGIE del 10
febbraio 1997;
Considerato che i servizi erogati ed i rapporti con le realtà
locali devono essere delegate a strutture adeguate e autonome sul
territorio valdostano;
Considerato che l'evolversi di tale programma di
ristrutturazione dell'ENEL determinerà in Valle nel prossimo futuro
circa 60 posti di lavoro in meno;
Considerato che i progetti e gli appalti verranno effettuati a
Torino determinando una sicura perdita economica nell'ambito degli
studi tecnici e delle imprese locali.
Il sottoscritto Consigliere regionale
Interpella
la Giunta regionale per conoscere:
1) se gli interventi del Governo regionale sono stati tempestivi
ed efficaci;
2) se il modello di ristrutturazione penalizzerà tutta la
comunità valdostana sia sotto l'aspetto del servizio che
dell'occupazione diretta ed indiretta (imprese locali, liberi
professionisti, eccetera);
3) quali iniziative intende intraprendere l'Amministrazione
regionale onde evitare l'evolversi di tale situazione.
F.to: Viérin M.
Président La parole au Conseiller Borre.
Borre (UV) Per mozione d'ordine: per chiedere l'iscrizione di
una risoluzione.
Président On ne peut pas présenter des résolutions à l'occasion
de la discussion sur les interpellations. La parole au Conseiller
Tibaldi.
Tibaldi (Ind) È stata poi congiunta l'altra interpellanza?
Président Le Conseil est d'accord parce que les problèmes sont
les mêmes.
Tibaldi (Ind) Che il Consiglio sia d'accordo va bene, ma va
altrettanto bene che vengano poi rispettati i tempi e le
possibilità di intervento di tutti i sottoscrittori, nel senso che
la congiunzione non deve poi mortificare il dibattito.
Per lasciare spazio alle risposte, le due interpellanze vedo che
sono analoghe sotto diversi punti di vista. Mi sembra che i testi
siano abbastanza chiari, in particolare quello che abbiamo siglato
noi, lascerei la risposta all'Assessore riservandomi di intervenire
in sede successiva.
Président La parole au Vice-président Viérin Marco.
Viérin M. (PpVA) Concordo con quello che ha detto il Consigliere
Tibaldi però, visto che vengo spesso tacciato di verificare se gli
Assessori conoscono la materia o meno, questa volta anticiperei
qualcosa, in particolare relativamente alla prima richiesta della
mia interpellanza. Gradirei veramente conoscere se gli interventi
del Governo regionale sono stati tempestivi ed efficaci perché
considerato che in quattro anni la Commissione apposita, che è
stata nominata in base all'articolo 2 dell'accordo del 1985 fra
Enel e Regione, è stata convocata una sola volta e visto anche il
comunicato stampa del 20 gennaio al riguardo di questa vicenda, non
mi pare che il Governo regionale abbia percorso tutte le vie e
abbia le idee molto chiare sul da farsi.
Président La parole à l'Assesseur de l'industrie, commerce et
artisanat, Mafrica.
Mafrica (GV-PDS-SV) Devo dire che la tecnica consiliare usata di
non illustrare le interpellanze e poi di porre le domande, come
capita spesso, e di produrre documenti e di sollevare questioni
quando l'Assessore non può più replicare perché c'è la risposta da
parte dei consiglieri, è una tecnica che posso capire, però non è
così proficua ai fini della chiarezza del dibattito consiliare.
Interrogazione: cenni vaghi sul mondo, mi dica lei che io poi
le...
Presidente .... Assessore Mafrica, quando eravamo
all'opposizione....
Mafrica (GV-PDS-SV) ... no, faccio solo una considerazione.
La sostanza delle interpellanze è relativa alla riorganizzazione
dell'Enel e alle conseguenze che questo ha sulla nostra
regione.
Viérin ha chiesto se l'intervento è stato tempestivo, credo di
poter dire tranquillamente di sì; se è stato efficace, esporrò i
risultati ottenuti e poi le valutazioni nel merito possono essere
diverse.
Abbiamo richiesto l'incontro all'Amministratore delegato
dell'Enel già nel corso del mese di dicembre, abbiamo incontrato le
organizzazioni sindacali il 13 gennaio e l'Amministratore delegato
dell'Enel, Tatò, il 20 gennaio. Abbiamo posto all'Enel quattro
questioni sostanzialmente: la questione relativa alle competenze
regionali in materia di energia; i riflessi del nuovo assetto, con
particolare riferimento alle conseguenze sul personale che avevamo
discusso nell'incontro con i sindacati; la questione relativa alla
possibilità di attivare i consorzi costituiti in Valle d'Aosta,
privati e pubblici e le intenzioni dell'Enel sugli
investimenti.
Le competenze regionali, si è condiviso questo punto di vista
che l'Enel è una struttura operativa, vanno verificate a livello
politico di Parlamento e di Governo. In merito a questo ricordo che
recentemente sui giornali c'è stata una discussione fra il Ministro
dell'industria Bersani e l'Amministratore delegato Tatò,
quest'ultimo rivendicava le sue competenze e le sue indicazioni in
materia di privatizzazione dell'Enel. A livello politico si è
ricordato che l'Enel comunque è una struttura S.p.A. di cui è
azionista il Tesoro e che le indicazioni decise dal Parlamento e
dal Governo dovranno essere seguite, in riferimento in particolare
agli orientamenti che stanno emergendo dagli studi della
Commissione Carpi.
Per quanto riguarda la struttura dell'Enel, come i consiglieri
interpellanti sapranno, si è in presenza di una modificazione
abbastanza radicale della struttura organizzativa dell'Enel, che
viene suddivisa in tre divisioni: una per la produzione, una per la
trasmissione e una per la distribuzione, e cambiano gli organismi
che precedentemente erano presenti. In precedenza l'Enel era
articolata su tre livelli: il compartimento, con caratteristiche di
pluriregionalità; il distretto, che aveva le dimensioni delle
regioni più piccole o di parti di regioni; la zona, che aveva le
dimensioni della provincia o di parte di essa. Invece di tre
livelli, i livelli sono stati ridotti a due: le direzioni che sono
più piccole del compartimento ma più grandi dei distretti e le zone
che hanno caratteristiche riferite ai bacini di utenza.
Con la suddivisione in tre divisioni si hanno 19 direzioni per
la produzione, 14 per la distribuzione e 8 per la trasmissione. Per
ciò che riguarda la produzione, la situazione della nostra regione
migliora nettamente perché da una filiale che rispondeva a Torino e
successivamente a Roma, si passa ad una direzione autonoma per la
Regione Valle d'Aosta e alcune zone del Piemonte. Per ciò che
riguarda la distribuzione, il distretto non esiste più e la Valle
d'Aosta viene riconosciuta come zona con poteri di delegazione,
assieme ad altre realtà come Trento, Trieste, Perugia, Campobasso e
Potenza.
Cosa si è detto e come si è concluso l'incontro? Il comunicato
rispecchia quello che è stato detto nell'incontro, dove si è
sottolineato che, data la caratteristica particolare della Valle
d'Aosta, si era pensata questa figura della delegazione per i
processi autorizzativi e di coordinamento. Sempre in quella sede si
sono avute assicurazioni sulla volontà di non penalizzare per la
distribuzione la struttura esistente dal punto di vista del
personale e di approfondire il ruolo della delegazione.
È chiaro che mentre prima c'erano tre livelli, passando a due
non è stato abolito il distretto della Valle d'Aosta, ma sono stati
tolti per tutti i distretti i poteri di quel livello, e questi
poteri andranno ridistribuiti fra direzioni e zone; si tratta di
vedere anche quali saranno le competenze delle delegazioni.
Il risultato dell'incontro è stato quello di istituire un tavolo
tecnico fra la Regione e l'Enel, quindi la conclusione
dell'incontro è stata di aprire un confronto che continua. È già
stata concordata la prima sessione di lavoro per il 12 marzo e in
questo incontro si approfondiranno tutte le questioni che sono
aperte, in modo particolare verranno riproposte le questioni
relative all'attivazione dei consorzi e agli investimenti e
verranno approfonditi ulteriormente i problemi relativi all'assetto
delle strutture esistenti in Valle d'Aosta, alla produzione e alla
distribuzione.
A mio giudizio l'avere incontrato nel mese di gennaio
l'Amministratore delegato dell'Enel e l'aver aperto un tavolo
tecnico, ci pone in condizioni che solo la nostra Regione ha per il
momento, di avere aperto un confronto con l'Enel sul futuro della
produzione e della distribuzione dell'energia in Valle.
Con l'Enel comunque si discute di questioni tecniche perché le
questioni politiche, relative alle competenze statutarie sulle
acque, vanno discusse a livello politico. In questo senso la Giunta
regionale ha predisposto una prima bozza di disegno di legge, che
partendo dalla nuova situazione, vale a dire dall'annunciata
privatizzazione dell'Enel, che comunque da ente di monopolio è già
stato trasformato in S.p.A., riporta in capo alla Regione tutte le
competenze previste dallo Statuto, che erano state condizionate da
una sentenza della Corte costituzionale dopo la legge di
istituzione dell'Enel. Un disegno di legge sulle competenze
statutarie in materia di concessioni a scopo idroelettrico delle
acque verrà quindi prossimamente approvato dalla Giunta e
presentato al Consiglio.
Il confronto è aperto, teniamo presente che l'Enel è una
struttura con una sua organizzazione e che ha preso orientamenti
che valgono per tutto il territorio e non solo per il nostro, una
struttura a cui noi abbiamo fatto delle proposte e a cui abbiamo
chiesto assicurazioni.
Le indicazioni sulle nostre intenzioni sono chiare, si tratta di
valorizzare - come scritto nel comunicato - al massimo le strutture
regionali affinché mantengano, per ciò che riguarda il territorio
valdostano, tutte le competenze possibili nelle materie indicate
anche nelle interpellanze e perché sia valorizzato il ruolo della
produzione, con l'obiettivo di politica generale di raggiungere
l'autosufficienza energetica per la nostra regione e per avere,
oltre alla possibilità di produrre, anche la possibilità di
distribuire l'energia sul territorio valdostano.
Il confronto è aperto, riteniamo di avere ottenuto un tavolo di
trattativa in cui ci si può confrontare apertamente e crediamo di
avere anche sul piano politico degli indirizzi chiari.
I risultati dipenderanno dal confronto, dai rapporti e dai
diversi possibili livelli di confronto anche sul piano parlamentare
e governativo.
Si dà atto che, dalle 10,45, presiede il Vicepresidente
Aloisi.
Presidente Ha chiesto la parola il Vicepresidente Viérin
Marco.
Viérin M. (PpVA) Come al solito, il dibattito fra il
sottoscritto e l'Assessore Mafrica a volte si trascina in alcuni
spunti fuori dal comune, di questo forse ne vado fiero perché, caro
Assessore, tutte le volte che mi accusa di non darle notizie poi
sui giornali dice che facciamo strumentalizzazione politica ed
elettoralistica. Le ricordo che un dovere di un Consigliere di
opposizione è quello di chiedere informazioni alla Giunta, agli
Assessori e a volte è anche quello di capire se questa Giunta e
questi Assessori non dicono delle cose che sanno oppure se non
sanno veramente le cose. È successo di tutto in questi due o tre
anni: a volte l'Assessore non sapeva delle cose, a volte le voleva
nascondere. Allora l'Assessore deve capire che perlomeno deve
essere sincero e dire tutto quello che sa.
Venendo all'argomento specifico di quest'interpellanza,
l'Assessore esordisce dicendo che si sono fatti gli incontri, che
si è fatto l'incontro con le organizzazioni sindacali il 20 gennaio
a Roma, dove si è parlato sinteticamente di quattro temi:
competenze, occupazione e struttura Enel, attivazione dei consorzi
in Valle, intenzioni dell'Enel in materia di investimenti. Queste
cose le sapevamo perfettamente dal comunicato stampa redatto un
mese e mezzo fa, quindi anche la pubblica opinione e i Valdostani
potevano fare a meno di sapere cosa si può discutere oggi in questo
Consiglio o cosa si discuterà ancora in seguito, perché lo potevano
sapere già un mese e mezzo fa.
Nella mia interpellanza ho chiesto al punto 1 se gli interventi
del Governo regionale sono stati tempestivi ed efficaci. Ho anche
ribadito all'Assessore che non ritenevo questo intervento
tempestivo ed efficace in quanto la Commissione, composta anche
dall'Assessore che ne è membro di diritto oltre che da due
consiglieri rispettivamente di maggioranza e di minoranza e
nominata circa 4 anni fa da questo Consiglio, è stata convocata una
sola volta. Se andiamo a prendere l'accordo fra Regione e Enel,
all'articolo 2 (Finalità del Comitato) si dice che, nell'ambito dei
compiti stabiliti dal presente comma, il Comitato Regione-Enel si
riserverà di determinare gli specifici oggetti di trattazione
tecnica sulla materia relativa alla produzione e alla distribuzione
dell'energia elettrica. Perlomeno si doveva avere la correttezza di
convocare questa Commissione appena avuta notizia della
ristrutturazione dell'Enel tramite videoconferenza.
In più, per quanto concerne gli argomenti previsti e assegnati
al dibattito del Comitato, si trovano: al punto 7.1, lo sviluppo
della rete elettrica regionale; al punto 7.6, il vettoriamento
dell'energia elettrica; al punto 7.7, le iniziative legislative nel
settore; al punto 7.8, i rapporti Enel-Regione. Questa è già una
mancanza che è similare a quella del Comitato per le ex aree Cogne,
che più volte abbiamo portato in quest'aula e che più volte la
Commissione ha evitato di trattare o ha trattato in maniera
marginale.
Passo alla seconda richiesta dell'interpellanza, se cioè il
modello di ristrutturazione penalizzerà tutta la comunità
valdostana sia sotto l'aspetto del servizio sia dell'occupazione
diretta e indiretta, imprese locali, liberi professionisti
eccetera. L'Assessore ha liquidato la mia richiesta con due parole;
ha detto che si è fatto quest'incontro, dove siamo venuti a
conoscenza che ci sarà una zona con poteri di delegazione e, nel
corso dell'incontro, sono state date assicurazioni che non verrà
modificato nulla di quelle che sono le competenze pratiche, reali,
che il passato distretto esercitava prima del 1° gennaio 1997.
L'Assessore però, non è entrato esattamente nella materia perché
tutto questo è un po' come gettare fumo negli occhi e io invece
vorrei che si andasse a considerare quello che veramente potrà
succedere. Nel fare questo, non voglio essere visto come colui che
continua a dare consigli all'Assessore, ma come colui che fa parte
di una minoranza che cerca di contribuire affinché i problemi
vengano risolti nella maniera migliore. Prima nel distretto di
Aosta c'era piena autonomia decisionale, che permetteva di avere un
chiaro punto di riferimento per gli amministratori valdostani, e
non parlo solo degli amministratori regionali, parlo anche dei
sindaci, dei presidenti di comunità montane. Faccio alcuni esempi:
vedi l'ultimo accordo per la realizzazione dell'impianto
fotovoltaico a Verrès, come pure la risoluzione di tante
problematiche sorte sul territorio della Valle che non avevano
nessun risvolto economico per l'Enel, e oggi sappiamo che l'Enel fa
questa ristrutturazione proprio per conseguire un risultato
prettamente economico, e quindi, mentre in passato si potevano
affrontare alcune problematiche che avevano solo risvolti di tipo
sociale, paesaggistico e ambientale, non sono tanto sicuro che lo
stesso si potrà fare un domani. Altro esempio è il rapporto fra la
nostra Valle e la vicina Val Soana, questo è un raffronto pratico:
non vorrei che si trasformasse il futuro rapporto Regione-Enel in
quello che è stato in passato il rapporto Enel-Val Soana. Per noi è
sufficiente andare a verificare in Val Soana come è stata fatta la
rete di distribuzione e i rapporti che c'erano con gli
amministratori di quel sito, per capire che non erano certamente i
rapporti che c'erano in Valle e quindi pongo un altro punto
interrogativo perché bisogna evitare che questo avvenga.
L'Assessore non ha parlato del discorso del lavoro e
dell'indotto che l'Enel creava in Valle, perché sappiamo bene che
se il dipartimento per la distribuzione verrà trasferito a Torino,
gli avvisi di appalto verranno effettuati a Torino, quindi avremo
molte più imprese che concorreranno e come è successo in passato
per altri settori, avremo sicuramente una diminuzione di lavoro per
le imprese valdostane come quelle per i professionisti.
In terzo luogo il discorso delle assunzioni, caro Assessore.
Sulle assunzioni fino ad oggi si era obbligati ad assumere persone
residenti in Valle; con il dipartimento a Torino non so se questo
si potrà ancora fare. Inoltre, vi è il rischio del non mantenimento
del turnover, perché se l'Enel va verso un discorso del risultato
prettamente economico, è chiaro che anziché mettere in atto la
pratica del turnover, potrà utilizzare la pratica di affidamento in
gestione di alcune reti tramite appalti e, tornando sul discorso
degli appalti, questo potrebbe essere di dominio di imprese non
valdostane.
La terza domanda dell'interpellanza è la seguente: quali
iniziative intende intraprendere l'Amministrazione regionale onde
evitare l'evolversi di tale situazione, anche qui l'Assessore è
stato molto vago, ha parlato dell'apertura di un tavolo tecnico, ma
non mi pare che questo sia un gran risultato. Perché lo stesso
tavolo tecnico, se andiamo a leggere fra le righe della convenzione
approvata nel 1995, è previsto nell'accordo stipulato nel 1995,
dove si parla di un comitato paritetico fra Regione e Enel, quindi
non so se che risultato abbiamo ottenuto.
L'Assessore ha detto che la Giunta presenterà un disegno di
legge sul discorso delle subconcessioni. Affronteremo il tema in
quel momento, però è una giustificazione molto debole, soprattutto
in riferimento al piano di ristrutturazione dell'Enel, perché il
disegno di legge che presenterà la Giunta, secondo le parole
dell'Assessore, toccherà tutto il settore delle subconcessioni e
dei rapporti con l'Enel.
Tutto quanto ho detto mi preoccupa ancora di più, visto le
dichiarazioni rilasciate ad organi di informazione valdostani, e un
esempio pratico è quello del Corsivo del 24 febbraio, dove il
Presidente della Giunta afferma: "L'importante è conservare le
competenze, non la denominazione". Sono molto scettico su questo
discorso anche perché nello stesso articolo Giovanni Rizzo, che
sarà il Responsabile del distretto sulla distribuzione anche per la
Valle d'Aosta, con sede a Torino, dice: "... nella divisione che
accorpa il Piemonte alla Valle d'Aosta ha il suo da fare, dall'alto
del suo ufficio, in corso Regina Margherita a Torino, tranquillizza
gli interlocutori sindacali, in attesa di conoscere da Roma quale
sarà la ripartizione effettuata delle competenze". Quindi, da una
parte il Responsabile del distretto Piemonte - Valle d'Aosta, per
quanto concerne la distribuzione, dice che deve aspettare ancora
indicazioni perché non sa quali sono le sue competenze, dall'altra
parte la Giunta regionale dichiara che l'importante è che si
mantengano le competenze, anche se la denominazione cambia. Dalle
dichiarazioni fatte proprio ultimamente dai nuovi responsabili
dell'Enel, questo non pare proprio.
Concludendo, non sono soddisfacenti gli incontri cordiali, come
quello avvenuto a gennaio, non sono soddisfacenti anche qui
incontri cordiali... gradirei più incontri burrascosi che cordiali,
comunque andiamo avanti di questo passo e poi abbiamo i risultati
che abbiamo. Occorre un'azione più decisa e coordinata con il
Consiglio regionale che, se necessario, arriva anche ad un duro
scontro.
Quella dello spostamento della distribuzione a Torino è una
prima avvisaglia di un fenomeno che potrebbe avere altre
ripercussioni nella nostra regione. Per troppo tempo, oltre 30
anni, ci si è esibiti in slogan elettorali in cui si accusava
l'Enel, lo Stato, di averci rubato le acque, mentre il Trentino
Alto Adige si attrezzava e iniziava ad avere una gestione autonoma.
È sufficiente ricordarsi che, aver ricorso al Consiglio di Stato
per la legge regionale, non vistata dal Coordinamento, inerente
alla tassa sul transito dei TIR - le famose 50mila lire di tassa
per i TIR che transitano sul Monte Bianco - e d'altro canto, aver
paura e riserve di aprire un contenzioso con lo Stato sui diritti
che la Costituzione ci ha riconosciuto in merito alle acque con lo
Statuto speciale, è un comportamento politico remissivo da parte
della maggioranza, posso dire che mi fa spavento, quindi mi
riprometto di tornare su questo tema nei prossimi mesi, proprio
perché l'Assessore ha preannunciato la presentazione di un disegno
di legge.
Non vorrei che fosse solo un disegno di legge che è finalizzato
a dare le subconcessioni a Caio, Tizio e Sempronio e che alla fine
non tocchi l'aspetto reale che è l'aspetto occupazionale, l'aspetto
dell'indotto che l'Enel creava nella nostra regione e l'aspetto del
servizio che l'Enel dava alla nostra regione. Perché, se si
guardano i dati, il servizio che dava l'Enel fino al 31 dicembre
era ottimale, adesso non vorrei che peggiorasse.
Presidente Ha chiesto la parola il Consigliere Tibaldi.
Tibaldi (Ind) Non per amor di polemica, però quando l'Assessore
esordisce dicendo che in quest'interpellanza si fanno cenni vaghi
sul mondo, non mi sembra che sia il caso dei due documenti, che
sono stati presentati parallelamente dal sottoscritto, dai
Consiglieri Marguerettaz e Viérin, perché l'Assessore, avendo una
più che ampia capacità di intendere e di volere..., dai documenti
testé illustrati in forma scritta, si capisce chiaramente qual è
l'oggetto dei nostri quesiti.
Mi sono reso conto che la risposta dell'Assessore, entrando nel
concreto della materia, ha in un certo senso replicato quanto ci è
già stato anticipato nella seduta della IV Commissione, dove è
stata disegnata maggiormente quella che è l'attività
espansionistica aziendale dell'Enel, mentre si è fatto ben poco
riferimento a quelle che sono le linee di politica energetica
regionale. Questo è il limite fondamentale che - lo vorrei
sottolineare - ho percepito nella risposta che ci è stata fornita
oggi dall'Assessore, quindi dalla Giunta regionale.
Il fatto poi che risponda anche l'Assessore è significativo per
il semplice fatto che il comunicato stampa proveniva dall'Ufficio
stampa della Presidenza della Giunta, quindi qualche risposta un
po' più dettagliata e puntuale sarebbe dovuta pervenire anche dallo
stesso Presidente. In fondo, era lui il Capo delegazione a Roma ed
è lui che ha rilasciato delle affermazioni nell'ambito di quel
comunicato stampa.
Se il piano di riorganizzazione territoriale dell'Enel ha
premiato, e in questo penso possiamo concordare tutti quanti, la
cosiddetta divisione della produzione riconoscendo in particolare a
Châtillon la sede di una direzione importante, d'altro lato non
possiamo negare che la Regione sul piano della distribuzione è
stata in un certo senso penalizzata. È stata penalizzata perché,
come ha detto l'Assessore, il distretto non esiste più e non esiste
più solo a livello di denominazione pura e semplice. In attesa che
vengano riempite di contenuti le competenze del cosiddetto
Delegato, questa nuova figura istituzionale che si è andata ad
inserire in Valle d'Aosta, c'è il rischio che la capacità
contrattuale, i mandati, le procure che verranno conferite da Tatò,
siano decisamente più limitate rispetto al passato. Questa
limitazione non riguarda solo l'aspetto occupazionale, perché
sappiamo benissimo, lo abbiamo letto su tutti i giornali, che la
politica di Tatò, che è chiamato anche Kaiser Franz, non è quella
di essere molto accomodante nei confronti di quelli che sono i suoi
interlocutori istituzionali, ma è quella comunque di non prevedere
il turnover nell'organico. Penso che l'auspicio di nuove
occupazioni nell'ambito del settore elettrico rimanga solo
un'ipotesi. C'è da dire anche che le limitazioni di competenza al
Delegato potrebbero notevolmente penalizzare il rapporto fra lo
stesso e l'indotto di piccole e medie imprese, che ha sempre
ruotato, e ci auguriamo continui a ruotare, intorno all'azienda
elettrica. Sappiamo benissimo che quest'indotto riguarda molti
piccoli imprenditori e naturalmente molti occupati, e la
limitazione di questa capacità contrattuale in capo al Delegato, in
termini poi di investimenti più bassi o di capacità di decidere
impegni di spesa più ridotti rispetto al passato, potrebbe essere
veramente penalizzante per quella che è la figura dell'Enel nella
nostra regione.
Il comunicato stampa del 20 gennaio ha tenuto celata una manovra
di penalizzazione sotto il profilo della distribuzione della Valle
d'Aosta; non vorremmo che le competenze, malgrado il futuro
incontro con Tatò, accennato dall'Assessore, per vedere la
definizione delle competenze, in realtà siano già state definite.
Sappiamo bene che l'Amministratore delegato dell'Enel già a metà
dicembre aveva ridisegnato la geografia aziendale dell'Enel, che è
stata accettata tout court purtroppo anche dalla nostra Regione; mi
riferisco soprattutto al profilo della distribuzione perché
sappiamo, come è stato sottolineato dall'Assessore, che sotto il
profilo della produzione invece c'è stato un grande riconoscimento.
Non vorremmo però che il futuro incontro con Tatò fosse un incontro
che permette alla Regione di renderci edotti su quelle che sono
state strategie e scelte definite già in altra sede, anche perché
sappiamo bene quanto dà la nostra Regione in termini di
potenzialità elettrica all'Enel e che purtroppo da parte
dell'azienda elettrica non c'è un corrispettivo equivalente.
C'è l'interesse dell'Enel a realizzare una grossa centrale a
Villeneuve, interesse riconfermato in sede di IV Commissione, c'è
una politica tariffaria dell'Enel che sta penalizzando gli
autoproduttori, ci sono limitazioni dell'Enel riguardanti il
vettoriamento dell'energia prodotta dagli autoproduttori, quindi
c'è tutta una politica ostruzionistica che rischia di limitare
notevolmente l'utilizzazione di quelle risorse idriche che nella
nostra Regione non possiedono nemmeno una pianificazione generale,
come più volte abbiamo sottolineato. Non esiste infatti ancora un
piano energetico regionale. Non vorrei che in un clima cordiale e
collaborativo, come è già avvenuto circa un mese e mezzo fa, si
consumassero notevoli limitazioni o riduzioni di quelle che sono le
competenze energetiche della Valle d'Aosta.
Quindi l'auspicio è che l'Assessore o la Giunta regionale siano
particolarmente vigili relativamente a questa situazione, a questi
rapporti con l'Enel.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK