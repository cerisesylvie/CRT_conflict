Consiglio Regionale della Valle d'Aosta - Oggetto del Consiglio n. 759 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 759 del 3 luglio 2019 - Resoconto
OGGETTO N. 759/XV - Interpellanza: "Contrazione di posti di
lavoro nella scuola valdostana a seguito del calo delle iscrizioni
degli alunni al primo anno di ogni ordine e grado".
Rini (Presidente) -
Punto 33 all'ordine del giorno. Per
l'illustrazione, la parola alla collega Minelli.
Minelli (RC-AC)
- Come tutti sappiamo, a seguito delle
iscrizioni al primo anno delle scuole di ogni ordine e grado si è
registrato nella nostra regione un calo che è molto significativo.
I dati ci parlano di 331 alunni in meno rispetto allo scorso anno
scolastico. È peraltro una situazione che non riguarda soltanto
noi. È una diminuzione che interessa tutte le regioni del nostro
Paese, tranne l'Emilia Romagna che, tra l'altro, attua da sempre
degli interventi di sostegno alle famiglie e delle politiche
educative che sono considerate innovative e all'avanguardia;
politiche innovative che sono basate tra l'altro anche
sull'integrazione degli studenti stranieri con dei risultati molto
positivi. Il calo d'iscrizioni in Valle d'Aosta interessa in modo
più preoccupante le scuole dell'infanzia ed è ovvio che negli anni
a venire si tradurrà sui successivi gradi d'istruzione che sono già
in parte in sofferenza. Il prossimo anno dovrebbero essere perse
sei classi nella scuola secondaria di secondo grado. La
ripercussione sarà ovviamente anche una perdita, una contrazione di
posti di lavoro che andrà a incidere su una situazione
occupazionale che è già di per sé critica. I dati relativi ad
alcune realtà in ambito nazionale ci dicono che sulla diminuzione
delle iscrizioni può talvolta anche incidere la scelta di
privilegiare l'educazione parentale. L'educazione parentale un
tempo era diffusa, poi è praticamente scomparsa. Adesso viene di
nuovo considerata una soluzione valida, tra l'altro, anche da dei
genitori che non intendono vaccinare i loro figli. Non abbiamo dei
dati... Almeno io non conosco i dati a disposizione nella nostra
regione in questo senso. In altre realtà è stato verificato che c'è
una correlazione. Un altro dato che non è di quest'anno, ma che si
riferisce agli anni precedenti, ci dice che, soprattutto fra i
residenti in Bassa Valle, sono stati diversi quelli che hanno
scelto d'iscriversi a degli istituti secondari superiori fuori
Valle. Noi crediamo che l'attuazione di politiche di sostegno alle
famiglie con figli che sono in età scolare e la scelta di puntare
alla scuola pubblica è una scelta vincente, ma anche le statistiche
ritengono che la scuola pubblica di qualità è una delle misure che
determinano anche il successo scolastico degli alunni. Fatte queste
premesse, quello che si vuole conoscere riguarda questi quattro
punti: i dati relativi all'educazione parentale nella nostra
regione, se sono disponibili e se si sa come questo fenomeno incida
e anche se è possibile - mi rendo conto che questo è più difficile
- stabilire un rapporto tra la scelta dell'educazione parentale e
la scelta di non procedere alle vaccinazioni dei bambini. La
seconda domanda riguarda i dati relativi al numero di studenti che
frequentano o che anche quest'anno hanno fatto l'iscrizione per gli
istituti secondari di secondo grado fuori dal territorio regionale
e, in conseguenza, quali sono le azioni che l'Amministrazione vuole
porre in essere per affrontare quella che sarà - che è già ma che
sarà - una contrazione di posti di lavoro che nei prossimi anni
rischia di determinarsi nella nostra regione, con un particolare
riferimento anche ai criteri di distribuzione degli organici.
Infine, perché è una cosa in cui io credo, quello che si vuole
sapere è se c'è l'intenzione di avviare un piano articolato di
sostegno alla scuola pubblica che tenga conto anche della
proiezione dei dati demografici, che ci sono, e quindi, per fare
una programmazione per il futuro, bisogna attenersi a questi dati,
prevedendo anche un ripensamento dei criteri di distribuzione degli
organici, che sappiamo essere uno dei problemi che, a più riprese,
vengono sollevati.
Presidente -
Per la risposta, la parola all'assessore
Certan.
Certan (AV)
- Grazie, collega Minelli. Per quanto
riguarda la prima domanda sull'incidenza dell'educazione parentale
nella nostra regione, da una ricognizione effettuata con le
istituzioni scolastiche in questi giorni, risulta che il numero di
bambini in istruzione parentale per il corrente anno scolastico è
pari a 29. Ma non è possibile stabilire un rapporto tra il predetto
numero e la scelta di non procedere alle vaccinazioni dei minori,
trattandosi di un grado scolastico nel quale la mancata
effettuazione delle vaccinazioni non preclude l'accesso al servizio
scolastico, come invece avviene nella scuola dell'infanzia, che
però non è obbligatoria. Inoltre le motivazioni alla base della
scelta dell'istruzione parentale non devono essere esplicitate
dalla famiglia, per cui non è possibile stabilire quali sono le
motivazioni.
Per quanto riguarda la seconda domanda, "i dati relativi al
numero di studenti che attualmente frequentano o si accingono a
frequentare istituti secondari di secondo grado fuori dal
territorio regionale". Degli alunni che hanno frequentato la classe
terza della scuola secondaria di primo grado in Valle d'Aosta nel
corrente anno scolastico (1153, di cui 151 delle scuole di Verrès e
Pont-Saint-Martin) 15 risultano iscritti in istituzioni scolastiche
di scuola secondaria superiore per l'anno scolastico 2019-2020,
situate al di fuori del territorio regionale, di cui 12 provenienti
da scuole di Verrès e Pont-Saint-Martin, si sono iscritti nelle
scuole d'Ivrea. Rispetto al triennio precedente si è assistito a un
calo di circa il 50% poiché gli alunni iscritti fuori Valle
nell'anno scolastico '18/'19 erano 18, nell'anno scolastico '17/'18
erano 37 e nel '16/'17 erano 34.
Per quanto riguarda le domande tre e quattro a cui ho cercato di
rispondere insieme, perché riguardano la parte diciamo degli
organici - la sintetizzo così - la regione Valle d'Aosta adotta
criteri e parametri di definizione degli organici del personale
docente nettamente migliorativi rispetto a quelli nazionali. Tali
criteri e parametri, seguiti dalla Regione, tengono conto delle
peculiarità e delle esigenze del sistema scolastico regionale e
sono volti all'innalzamento e ampliamento dell'offerta formativa.
Inoltre vengono applicati volta per volta per stabilire le
dotazioni organiche del personale docente di ciascun anno
scolastico in relazione all'entità della popolazione scolastica,
alla sua distribuzione tra le diverse scuole e/o agli indirizzi di
studio delle istituzioni scolastiche dipendenti dalla Regione.
Questo fa sì che ci sia un modello di dotazione organica molto più
aderente alla realtà di ogni anno e non, come avviene a livello
nazionale, si decide per 3 anni e per 3 anni quell'organico è
bloccato, mentre noi ogni anno andiamo a vedere le varie realtà e
le necessità. La bontà dei criteri stabiliti non viene meno nel
caso di diminuzione dell'entità della popolazione scolastica, posto
che gli stessi sono stati definiti con lo scopo di rendere
costantemente adeguato e funzionale il numero di posti
d'insegnamento assegnati rispetto al fluttuare del numero di alunni
iscritti. Quindi in base alle iscrizioni è chiaro che poi si
stabilisce l'organico degli insegnanti. La lamentata grave
contrazione di posti di lavoro potrebbe comunque riguardare la sola
riduzione di assunzioni a tempo determinato, diciamo per le
cosiddette supplenze, in quanto il personale assunto a tempo
indeterminato, cioè quelli di ruolo, conserva il rapporto di lavoro
anche quando vi è una situazione di esubero dell'organico, credo
che venga ancora definito "a disposizione della scuola o
dell'istituzione". Condividiamo il fatto che la natura del calo
delle iscrizioni che sta interessando già da alcuni anni le scuole
dell'infanzia e primaria e che si sposterà, come lo ha ricordato
lei, poi sulla scuola secondaria, è conseguenza diretta del calo
demografico. Per dare un numero, molto di massima, su 15.000
studenti i 44 (29 dell'istruzione parentale e 15 degli spostamenti
fuori Valle) rappresentano lo 0,29%, mentre il calo, come ha detto
lei, delle iscrizioni nelle prime classi è di 340 alunni ogni anno,
soprattutto negli ultimi due-tre anni. Il calo d'iscrizioni, pur
determinando una riduzione dei posti comuni delle relative
dotazioni organiche, non ha comunque finora prodotto contrazione di
posti di lavoro e ciò per effetto dell'aumento negli ultimi anni
dei pensionamenti e della mobilità che interessano il settore del
personale docente. A titolo di esempio, nell'anno scolastico
'17/'18 la dotazione organica della scuola dell'infanzia ha subito
un calo di 14 posti, ma sono comunque state disposte 7 nuove
assunzioni in ruolo, mentre nella scuola primaria, a fronte di un
calo di 4 posti, sono state disposte 39 nuove assunzioni in ruolo;
cioè effettive sarebbero 31, per mancanza di candidati idonei.
Nell'anno scolastico '18/'19, a fronte di un calo di ulteriori 14
posti dell'organico nella scuola dell'infanzia, sono state disposte
due nuove assunzioni, mentre nella scuola primaria, a fronte di un
calo di ulteriori 10 posti, sono stati disposte 20 nuove
assunzioni, effettive 16, sempre per mancanza di candidati idonei.
È importante segnalare che complessivamente le dotazioni organiche
non stanno subendo un calo proporzionale al calo demografico,
perché purtroppo, e dico "purtroppo" sottolineandolo, pur
diminuendo le iscrizioni sta costantemente aumentando il numero di
alunni con disabilità e ciò determina un aumento della dotazione
organica dei posti di sostegno. Si è passati da un numero
complessivo di 166 posti di sostegno nell'anno 2011-2012 a 230
posti attivati nel corrente anno scolastico, con conseguenti nuovi
posti di lavoro. Questo è chiaramente uno dei dati e dei passaggi
che comunque stiamo prendendo in carico e stiamo monitorando,
perché a mio avviso è comunque un dato che va letto e che va
dettagliato meglio. Merita anche segnalare che i riflessi sul
settore scolastico derivanti dal calo delle nascite sono oggetto di
attenzione da parte dell'amministrazione scolastica e in
particolare nel corso del 2019 è prevista l'effettuazione di
un'analisi di dettaglio da parte della competente struttura sulla
situazione relativa alle scuole, in particolare alle scuole di
montagna dell'infanzia e primaria, nonché dei restanti plessi; essa
è, diciamo, uno degli obiettivi assegnati alla struttura.
Quest'analisi è volta ad acquisire tutti gli elementi
ordinamentali, organizzativi e di spesa utili a valutare quale
intervento operare in riferimento all'obiettivo strategico del
programma di governo. Il riferimento è relativo alla tutela e
salvaguardia delle classi scolastiche in generale, ma anche delle
scuole di montagna e, oppure, delle pluriclassi, ma direi a
un'analisi anche più puntuale di tutta la situazione nel
territorio. Inoltre, con un'interpellanza nello scorso Consiglio,
abbiamo preso in considerazione anche tutte le valutazioni che
cercheremo di fare con un gruppo di lavoro riguardo alle politiche
per la famiglia, quest'interpellanza era leggermente parallela,
però è evidente come anche questi aspetti vadano tenuti in
considerazione e li metteremo a confronto.
Presidente -
Per la replica, la parola alla collega
Minelli.
Minelli (RC-AC)
- Grazie all'assessore per i dati che ci
ha fornito. Per quanto riguarda l'istruzione parentale, il dato è
di 29 bambini - presumo che si tratti di bambini in età entro la
scuola primaria - non è effettivamente un dato elevato. Come ho
capito, non c'è esplicitazione delle motivazioni che riguardano
l'istruzione parentale. Credo però che, non nell'immediato, sarebbe
forse possibile riuscire ad avere le informazioni di cui ho fatto
richiesta con l'incrocio dei dati relativi alle vaccinazioni. Però
mi rendo conto che su questi numeri... Non è possibile per la
privacy, ma mi rendo conto che su questi numeri comunque non è un
dato che inciderebbe in maniera sensibile. Per quanto riguarda i
dati relativi agli studenti che frequentano scuole di secondo grado
fuori dalla nostra Valle, io avevo in mente i dati del periodo
precedente e il calo del 50% in quest'ultimo periodo è un calo
significativo. In prospettiva, soprattutto facendo riferimento alle
realtà territoriali della bassa valle, credo che sia importante per
l'Amministrazione fare una riflessione sulla promozione di quella
che è l'istruzione secondaria di secondo grado nella nostra
regione. Esistono delle realtà attrattive che spesso poi sono, dal
mio punto di vista, quasi più uno specchietto per allodole che non
una situazione di reale diversità e di situazione migliore rispetto
alla nostra situazione. Ho presente la situazione dei licei di
Ivrea che dal punto di vista poi dei risultati - e ci sono anche i
rapporti che ce li danno quelli della fondazione Agnelli, quelli di
cui abbiamo discusso altre volte - non ci mettono in una situazione
poi così negativa rispetto alle realtà fuori territorio
regionale.
Però è nostro compito, a mio avviso, fare in modo che ci sia una
valorizzazione della situazione regionale. Una valorizzazione che
passa anche attraverso una serie di servizi che sono: servizi di
trasporto, servizi complementari all'istruzione e che attualmente
mancano. Parliamo sempre anche della questione del convitto, della
possibilità degli studenti di fermarsi. Sono tutte questioni che
vanno considerate nell'ambito di un progetto, di un programma di
valorizzazione della scuola pubblica. Per quanto riguarda gli
organici, è vero che la situazione in Valle d'Aosta rispetto a
quella nazionale è diversa. Anche qui però io credo che vada fatta
una valutazione molto più articolata sulla possibilità della Valle
d'Aosta - che ha la potestà primaria in materia di pubblica
istruzione - di rivedere anche alcuni parametri che in passato sono
stati a mio avviso troppo stringenti. La questione del calo
demografico è ovviamente una questione che non può dipendere
esclusivamente dall'Amministrazione, però - ne abbiamo già discusso
lo scorso Consiglio - è importante che anche in questo senso, per
quello che riguarda il sostegno alle famiglie, è una riflessione da
fare perché il futuro ci vedrà comunque con una contrazione di
popolazione, proprio di popolazione. A questo proposito faccio
presente che ci sono delle scuole che rimangono - poi l'Assessore
lo sa benissimo - aperte anche perché c'è la presenza di alunni che
provengono da altri paesi e anche su questo secondo me dovrà essere
fatta una riflessione.
Per quanto riguarda una delle ultime informazioni date:
l'impossibilità di avere di aver completato le assunzioni per
mancanza di candidati idonei, ecco questa è una questione, secondo
me, particolarmente preoccupante e anche in questo senso una
riflessione sulla facoltà di Scienze della Formazione della nostra
regione andrà fatta, perché è da un po' di tempo che abbiamo una
situazione di questo tipo e, a mio avviso, è particolarmente
preoccupante.
Presidente -
Colleghi, vista l'ora, chiudiamo qui i
lavori del Consiglio regionale, che riprenderà domani mattina alle
ore 9:00. Buonanotte a tutti.
La seduta termina alle ore 22:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK