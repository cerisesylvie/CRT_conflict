Consiglio Regionale della Valle d'Aosta - Oggetto del Consiglio n. 1676 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 1676 del 12 dicembre 1995 - Resoconto
SEDUTA POMERIDIANA DEL 12 DICEMBRE 1995
OGGETTO N. 1676/X Realizzazione di un progetto per il rilancio
delle Terme di Pré-Saint-Didier. (Interpellanza e
interrogazione)
Interpellanza Constatato che nel maggio 1994 in un Convegno a
Courmayeur si è resa pubblica la decisione di un rilancio delle
Terme di Pré-Saint-Didier;
Considerato che l'Amministrazione comunale di Pré-Saint-Didier
ormai da tempo aspetta risposta concreta in merito;
Vista l'importanza del progetto di rilancio delle Terme così
come della politica termale dal punto di vista medico e
turistico;
Preso atto del Convegno svoltosi a Saint-Vincent dal 16 al 18
novembre scorso sul tema: "Termalismo. turismo, salute: sinergie e
obiettivi";
Ricordate le numerose dichiarazioni fatte in questi ultimi anni
dalla maggior parte delle forze politiche presenti in
quest'aula;
i sottoscritti Consiglieri regionali
Interpellano
la Giunta regionale per sapere:
1) se vi è da parte di questa maggioranza una chiara volontà
politica di procedere alla realizzazione di un progetto per il
rilancio delle Terme di Pré-Saint-Didier;
2) se lo studio socio-economico affidato al Touring è terminato,
se questo è stato esaminato dagli organi competenti e con quali
esiti;
3) se si è definita la questione inerente l'acquisto dei terreni
necessari all'ampliamento delle Terme di Pré-Saint-Didier e se si è
verificata, così come dichiarato dalla Sovrintendenza, la presenza
di una necropoli ostacolante l'avvio del progetto;
4) se l'U.S.L. ha provveduto al riconoscimento delle proprietà
terapeutiche delle acque di Pré-Saint-Didier, se queste sono state
trasmesse al competente Ministero per ottenere le autorizzazioni
necessarie e con quale parere.
F.to: Collé - Marguerettaz - Viérin M.
Interrogazione Visto che da tempo l'Amministrazione regionale ha
preso l'impegno di rilanciare, d'intento con il Comune, le terme di
Pré-Saint-Didier, al fine di supportare l'attività turistica del
comprensorio e creare nuovi sbocchi occupazionali;
Preso atto che dal Convegno su termalismo e turismo svoltosi
recentemente a Saint-Vincent sono emersi chiari inviti e consigli
rivolti al perfezionamento e alla valorizzazione delle potenzialità
turistiche degli stabilimenti termali;
Tenuto conto di quanto emerso nella seduta consiliare del 27
ottobre 1993 a seguito di una mozione presentata dal sottoscritto
primo firmatario e dal Consigliere Rini riguardante in generale il
rilancio dell'attività termale in Valle d'Aosta;
i sottoscritti Consiglieri regionali
Interrogano
la Giunta regionale per conoscere:
1) i motivi socio-economici ed eventualmente politici che hanno
finora impedito il rilancio delle Terme di Pré-Saint-Didier;
2) gli eventuali provvedimenti dell'USL in merito agli esami
organolettici ed altri eventuali al fine del riconoscimento delle
qualità terapeutiche della fonte di Pré-Saint-Didier.
F.to: Lanièce - Tibaldi
Presidente Ha chiesto la parola il Consigliere Collé per la
illustrazione della interpellanza.
Collé (PpVA) Abbiamo voluto presentare questa interpellanza per
capire le volontà di questa maggioranza a proposito di un progetto
importante, di cui da quasi un decennio si parla. In effetti, la
trascrizione della interpellanza al primo punto: "Constatato che
nel maggio..." non è 1994, ma è 1984, quindi sono più di dieci anni
fa, si dichiarava la volontà politica di voler rilanciare le Terme
di Pré-Saint-Didier.
In questi dieci anni si è parlato sovente di questo progetto
anche in quest'aula, credo di poter affermare che quasi tutti i
gruppi politici presenti in quest'aula sono favorevoli al rilancio
di dette Terme; tuttavia questo progetto ancora non decolla. Ci
chiediamo il perché di tutto questo e in questa interpellanza
abbiamo voluto ricordare alcuni passaggi che ci sono stati in
questi dieci anni.
Va detto innanzitutto che il rilancio delle Terme di
Pré-Saint-Didier è un progetto di grossa portata, di cui non solo
la comunità di Pré-Saint-Didier ne risentirebbe positivamente, ma
tutta la Valdigne. L'Amministrazione comunale di Pré-Saint-Didier -
abbiamo sentito l'ultimo sindaco, ma credo anche quelli precedenti
- si è sempre detta non solo favorevole, ma quasi era in attesa di
una risposta della Regione su cosa e su come intendeva muoversi a
proposito di questo.
Nel mese di novembre scorso è stato fatto a Saint-Vincent un
convegno sul termalismo, convegno al quale ho voluto partecipare
proprio per rendermi conto di cosa vuol dire termalismo, di quali
possibilità può offrire ad una comunità; da questo convegno sono
uscite cose estremamente interessanti. Molto interessante è stata
l'esperienza portata dall'Austria, dove impianti termali ve ne sono
parecchi e funzionano tutti molto bene; il binomio salute-turismo è
una cosa positiva che ha dato dei riscontri estremamente
favorevoli.
Quindi chiediamo con questa interpellanza di sapere
dall'Assessore quali siano le strategie, soprattutto quali siano i
tempi, se possono essere detti questi tempi. Sappiamo che sono
stati fatti due studi dal Touring - una prima fase e una seconda
fase - fra l'altro mi è stato consegnato alcuni giorni fa, ma non
ho avuto ancora la possibilità di leggerlo; vorremmo sapere questo
studio cosa dice e quindi quali prospettive porta l'Amministrazione
regionale per far sì che questo progetto finalmente decolli.
Chiediamo anche se questo studio deve essere valutato non solo
dalla parte politica, perché chiaramente ci saranno dei
finanziamenti che si dovranno sostenere, ma chiediamo se vi è una
parte tecnica che dovrà valutare questo progetto, se questo è già
stato fatto eventualmente e quali possono essere i risultati.
A proposito dei terreni, ho guardato la documentazione, i vari
interventi che sono stati fatti in quest'aula in questi dieci anni
ed ho potuto constatare che vi erano - non so se vi sono ancora
-dei problemi legati ai terreni; chiediamo se questi problemi
sussistono ancora e se c'è la volontà di risolverli.
Un altro problema che ho trovato rileggendomi tutti i vari
interventi è stata la dichiarazione fatta dalla Sovrintendenza a
proposito di una necropoli, che sarebbe in prossimità del progetto
termale. Vorremmo sapere se questo corrisponde al vero, soprattutto
se questa cosa ostacola questo progetto, se l'Amministrazione
intende risolverlo e come.
Infine, vorremmo sapere se c'è stato il riconoscimento delle
acque da parte dell'USL, se queste sono state trasmesse al
Ministero, se il Ministero ha dato una risposta e se questa è
favorevole.
A proposito del valore di queste acque, alcuni amici di
Pré-Saint-Didier mi hanno fatto avere un libro molto interessante
che è stato fatto nel 1875, dal titolo "Guida ai bagni e alle acque
minerali di Courmayeur - Pré-Saint-Didier". In questo libro si
parla del valore inestimabile di queste acque, per cui ritengo sia
un progetto che dobbiamo tenere nella dovuta considerazione
affinché decolli.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Innanzitutto, penso che sia superfluo, ma voglio
sottolinearlo, il convegno di Saint-Vincent è stato voluto proprio
per andare ad approfondire quelle che sono tematiche complesse del
settore delle terme, perché non è così evidente, e poi ci sono dei
dati che sono piuttosto contrastanti anche sulla redditività degli
stabilimenti termali di un certo tipo rispetto ad altri. Quindi il
convegno di Saint-Vincent è stato voluto da noi proprio per entrare
in questa tematica.
In merito all'argomento "terme" in sé desidero esprimere alcune
considerazioni. Anzitutto confermo che esiste, e questo penso sia
il punto principale che va sottolineato, la volontà politica da
parte di questa Giunta di procedere alla realizzazione del progetto
di rilancio dell'attività termale in Valle d'Aosta, e quindi
ovviamente sulle due stazioni termali di Saint-Vincent e di
Pré-Saint-Didier.
Per quanto riguarda lo stabilimento di Pré-Saint-Didier, oggetto
dell'iniziativa consiliare, debbo sottolineare quello che è stato
fatto. Inizio con l'incarico affidato verso la fine del 1993 da
parte dell'allora Assessore al turismo Voyat al Touring per un
piano di fattibilità economica su un insediamento turistico
termale, piano che fu consegnato ad aprile 1994 alla Regione, piano
che evidenzia alcuni indirizzi e contiene un'analisi sui costi e
benefici, per una iniziativa di questo genere nella Valle d'Aosta e
più precisamente a Pré-Saint-Didier.
Una valutazione seria ed approfondita credo sia indispensabile
in un settore piuttosto delicato e segnalato in calo in Italia.
Infatti, viene rilevato che l'attività del termalismo a metà strada
fra quella turistica e quella propriamente sanitaria in Italia
negli ultimi anni è risultata assai critica dal punto di vista
della redditività. Nel periodo 1986-1989 le cure termali
tradizionali hanno presentato un andamento negativo o quanto meno
stazionario. Poi, a seguito dei noti provvedimenti restrittivi del
Servizio sanitario nazionale, in questi primi anni 90 si è avuto un
vero e proprio crollo nel numero delle cure effettuate, in molti
casi superiore al 30 percento.
A questa evoluzione negativa corrisponde una ragione di fondo:
proprio perché, in realtà, nel corso degli anni ?80, a causa del
termalismo assistito che ha caratterizzato la quasi totalità del
settore, non si è stati in grado di cogliere le trasformazioni in
atto nell'area del turismo e della salute.
Considerando le statistiche ufficiali, il turismo termale
riguarda circa 20 milioni di presenze, pari ad un 5-6 per cento
delle presenze totali turistiche in Italia e corrispondente ad un
pubblico di circa 3 milioni di unità.
In tale quadro già da qualche tempo si sta proponendo una nuova
concezione di turismo della salute, fondata sul ruolo del fitness,
dello sport e del contatto con la natura, nell'ambito di un sistema
turistico generale che sta mutando le proprie regole del gioco. Ed
ecco che diventano importanti e basilari le indicazioni espresse
dall'analisi Touring: rivolgersi e proporsi come centro di cura del
corpo ad alto livello, rivolto ad un target di clientela
medio-alto, che produce un effetto positivo anche sul livello medio
delle strutture ricettive alberghiere circostanti. Perché non va
dimenticato che, mentre nel comparto turistico generale la
percentuale che si orienta sull'albergo è circa del 52 percento,
nel caso del turismo termale e della salute la percentuale aumenta
all'82 percento circa.
Dopo questa panoramica generale di inquadramento del tema,
proposto nel documento del Touring, a fine 1994 la Giunta ha
incaricato lo stesso Touring per una collaborazione-assistenza
nella gestione delle varie fasi necessarie a dare corso all'opera.
A maggio di quest'anno ha consegnato un documento con alcune
indicazioni sul quadro più favorevole per gli investimenti.
Nel frattempo l'Assessorato alla sanità ha provveduto a far
effettuare al laboratorio del presidio multizonale di prevenzione
di Grugliasco, regolarmente abilitato, le analisi chimiche e
microbiologiche per il riconoscimento delle qualità terapeutiche
delle acque, ai sensi del decreto del Ministro della sanità del 17
novembre 1992, n. 542, 13 gennaio 1993, incarico approvato con
delibera di Giunta regionale a giugno 1994, nonché a richiedere al
dr. Laugeri dell'USL di Aosta l'elaborazione della relazione medico
e bibliografica sulle proprietà terapeutiche delle acque stesse di
Pré-Saint-Didier.
Sia la campagna di analisi che l'elaborazione della relazione
medica sono state regolarmente effettuate e la loro trasmissione al
Ministero della sanità, ai fini del riconoscimento della qualità
terapeutica dell'acqua, verrà effettuato non appena in possesso
della relazione idrogeologica che è in fase di stesura.
Inoltre, c'è in corso da parte degli uffici legali della Regione
la verifica per definire la titolarità definitiva in capo alla
Regione della concessione delle acque.
Per quanto riguarda l'ipotesi della necropoli, ostacolante
l'avvio del progetto, riferisco che non c'è nulla di appurato
recentemente. Esiste però a questo riguardo una citazione in un
libro di Zanotto, in cui c'è un riferimento in merito alla notizia
di un ritrovamento di una tomba fatta nel 1825, nella zona
terminale in fondo al grande prato delle Terme, quindi in una zona
che non coinvolge l'area dello stabilimento e neppure la nuova
fascia di completamento del nuovo stabilimento termale.
E' previsto in questo periodo un incontro fra comune, Regione e
Touring per definire tutti gli elementi acquisiti in questa fase e
quindi procedere, appena in possesso delle necessarie
autorizzazioni e concessioni ministeriali, alla realizzazione
dell'opera.
Presidente Ha chiesto la parola il Consigliere Collé.
Collé (PpVA) Viene un po' difficile fare la replica, perché
abbiamo appreso sì con piacere, ma credo che tutti lo sapessimo già
che la volontà politica da parte di questa Giunta c'è per
rilanciare le Terme di Pré-Saint-Didier, ma non abbiamo avuto in
compenso delle risposte per quanto riguarda tutte le altre domande
che avevamo posto. In modo particolare avevo chiesto all'Assessore
se ci poteva dare una indicazione sui tempi, e di tempi non se n'è
parlato. Dipende dal Ministero, però, Assessore... perché fra
l'altro ha letto velocemente la relazione, e le chiederò copia di
quanto ha detto, ci viene anche difficile rispondere.
Comunque, se non ho capito male, mi ha detto che è necessaria
una relazione idrogeologica da mandare al Ministero, che questa
relazione non è ancora stata fatta, che per quanto riguarda il
riconoscimento delle acque da parte dell'USL locale c'è dall'inizio
di quest'anno; allora volevo chiedere come mai ci vuole tutto
questo tempo per fare questa relazione idrogeologica, chi la
fa.
(... intervento dell'Assessore Agnesod, fuori microfono...)
Però, se non ho capito male, l'Assessore ha detto che queste
analisi sono state eseguite e completate, ed è in fase la relazione
idrogeologica; non penso che per fare la relazione ci voglia il
ciclo anche qui. Il ciclo c'è stato per esaminare le acque, però
non penso che... ecco, non riesco a capire come mai ci vuole tutto
questo tempo per fare la relazione da inviare poi al Ministero.
Sicuramente torneremo su questo argomento quando avremo modo di
poter leggere attentamente la risposta dell'Assessore. Non ci
dichiariamo soddisfatti, proprio perché non abbiamo avuto dei
riscontri positivi e chiari che vadano nella direzione di partire
con questo progetto, ci sono solo le volontà. Le volontà c'erano
già 10 anni fa, 6 anni fa, 4 anni fa, e purtroppo ci tocca dire che
ancora una volta siamo a quello che è un indirizzo generale, a
quella che è una volontà politica, ma non c'è niente di concreto in
mano per poter dire che effettivamente si voglia partire con questo
progetto.
Presidente Ha chiesto la parola il Consigliere Lanièce.
Lanièce (GA) Anche io non mi ritengo molto soddisfatto della
risposta data dall'Assessore, perché, come ha già detto già Collé,
è stata espressa la volontà di analizzare, di seguire, di mettere
in pratica una politica di rilancio delle terme, ma in effetti
questa politica di rilancio si basa attualmente su delle parole e
non su dei fatti.
Quindi è doloroso verificare che purtroppo questo argomento, che
viene dibattuto da vari anni in questo Consiglio, continua ad
essere solo oggetto di discussioni verbali e non oggetto di
applicazione concreta.
Vorrei far notare, dato che oggi siamo qui per discutere la
questione del bilancio, che lo scorso anno nel bilancio di
previsione per l'anno 1995 c'erano nei fondi globali "Iniziative
per lo sviluppo del turismo termale" per un importo di 1 miliardo.
Quest'anno, invece, sempre nei fondi globali, abbiamo un importo di
600 milioni. Questo forse dimostra con i fatti che questo rilancio
termale è ancora agli inizi, visto che c'è una diminuzione anche
consistente di disponibilità finanziarie.
Mi auguro comunque che sia solo colpa del Ministero se non è
stato ancora attuato il rilancio delle terme in Valle d'Aosta,
quindi invito l'Assessore a prendersi cura di questo problema
perché un rilancio delle terme ha una valenza non solo turistica,
ma anche occupazionale: due valenze importantissime per una regione
come la nostra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK