Consiglio Regionale della Valle d'Aosta - Oggetto del Consiglio n. 2720 del 24 luglio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 2720 del 24 luglio 1997 - Resoconto
SEDUTA POMERIDIANA DEL 24 LUGLIO 1997
OGGETTO N. 2720/X Impegno per una modifica delle disposizioni in
materia di previdenza agricola onde tutelare i territori di
montagna. (Ritiro di mozione - Approvazione di risoluzione)
Mozione Visto il decreto legislativo n. 146 del 16 aprile 1997
pubblicato dalla Gazzetta Ufficiale n. 132 del 9 giugno 1997
recante "attuazione della delega conferita dall'articolo 2, comma
24, della legge 8 settembre 1995 n. 335 in materia di previdenza
agricola";
Appreso che tale decreto legislativo, già in vigore, prevede che
il complesso delle agevolazioni di cui al comma 27 dell'articolo 11
della legge 24 dicembre 1993 n. 537 dall'1 gennaio 1998 siano
ridistribuite in base ad una nuova classificazione delle "zone
svantaggiate";
Sottolineato che la Valle d'Aosta è sempre stata considerata
"zona di montagna" permettendo ai coltivatori diretti valdostani di
versare contributi previdenziali agevolati, e che oggi invece lo
Stato intende diversificare le quote solo fra zone svantaggiate e
non, facendo quindi letteralmente sparire il concetto di
"montagna";
Appreso che sia la nuova classificazione delle "zone
svantaggiate" sia le misure delle agevolazioni privilegiate saranno
determinate dal CIPE, su proposta del Ministero delle Risorse
Agricole, Alimentari e Forestali, d'intesa con il Comitato
Permanente delle Politiche Agroalimentari e Forestali di concerto
con i Ministri del Lavoro e della Previdenza Sociale e del Tesoro,
sentite le organizzazioni sindacali di categoria - il tutto sulla
base dei criteri di individuazione delle zone interessate dalla
realizzazione degli obbiettivi 1 e 5/B del regolamento CEE n. 2081
del 20 luglio 1993;
Tenuto conto che i comuni della Valle d'Aosta inclusi tra le
zone interessate dalla realizzazione dell'obbiettivo 5/B per il
periodo 1994/99 sono solo 22 su 74;
Tenuto conto che la situazione venutasi a creare determinerà un
importante aggravio contributivo alle nostre piccole aziende
agricole, pari a circa 3 miliardi annui, e che le future
interpretazioni di queste nuove norme potrebbero ripercuotersi, nel
prossimo futuro, anche sul regime del personale assunto, sul regime
dell'ICI eccetera;
Considerato che se queste modifiche sulla previdenza agricola
dovessero essere pienamente attuate dallo Stato, in Valle d'Aosta
si verificherebbe un elevato numero di cessazioni di attività per
un settore che già conosce, purtroppo, un progressivo abbandono e
che stenta ad attirare i giovani;
Ribadita l'enorme importanza, per tutta la comunità valdostana,
del mantenimento dell'attività agricola;
Il Consiglio regionale
Impegna
la Giunta regionale ed invita i Parlamentari valdostani:
- a farsi promotori di un'azione forte e tempestiva nei
confronti del Governo nazionale, volta a modificare le attuali
nuove disposizioni in materia di "prevenzione agricola" onde
tutelare i territori di montagna.
F.to Viérin Marco - Lanièce
Presidente Ha chiesto la parola il Vicepresidente Viérin
Marco.
Viérin M. (Aut) Il sottoscritto e il Consigliere Lanièce hanno
presentato questa mozione al Consiglio proprio perché il tema che
affronta è un fatto estremamente importante per la nostra
agricoltura di montagna, è un fatto che si evolverà a partire da
questo mese di luglio fino al mese di gennaio del prossimo anno e
quindi ritengo per dovuta chiarezza di dare ai colleghi una giusta
anche se breve illustrazione di quello che potrebbe succedere.
Fino a ieri era la Commissione censuaria centrale in base alla
legge 657 del 30 luglio 1957 a determinare e a definire la
contribuzione dovuta ai fini previdenziali dai coltivatori diretti;
oggi il Governo con il D. Lgs. 146 del 16 aprile 1997 ha dato
attuazione all'articolo 2, comma 24, della legge-delega n. 335
dell'8 agosto 1995 in materia di previdenza agricola, dopo che
questa proposta di decreto ha acquisito nel marzo di quest'anno i
pareri favorevoli della Commissione permanente della Camera dei
deputati e del Senato della Repubblica ed è diventato legge quindi,
ad oggi viviamo questa situazione.
Materialmente cosa significa questa nuova impostazione? Ebbene,
questa nuova impostazione ha determinato la riformulazione delle
fasce di reddito con decorrenza 1° luglio 1997, prevista
dall'articolo 1 del decreto 146 e la riclassificazione delle zone
svantaggiate dall'1 gennaio 1998, così come riportata all'articolo
2. Le nuove fasce di reddito diventeranno più onerose per i
coltivatori diretti, coloni, mezzadri, imprenditori a titolo
principale; è stata quindi modificata la tabella D) allegata alla
legge 233 dell'8 agosto 1990. Questo significa in termini economici
un aggravio contributivo da parte delle aziende valdostane di circa
3,5 miliardi all'anno perché circa il 60-70 percento delle aziende
valdostane passeranno dalla prima alla seconda fascia.
Se su questa prima modifica le organizzazioni nazionali hanno
dato il loro assenso perché vogliono partecipare, anche come
associazioni degli agricoltori e come coltivatori diretti, al
riassestamento finanziario dei conti pubblici, quindi nei confronti
della modifica delle tabelle c'è un accoglimento di comune accordo
fra le organizzazioni sindacali e il Governo, diverso è
l'atteggiamento per l'articolo 2 che prevede la nuova
classificazione delle zone svantaggiate e comporta la modifica del
complesso delle agevolazioni di cui al comma 27, articolo 1, della
legge 24 dicembre 1993, n. 537.
Quindi la nuova classificazione e le nuove misure delle
agevolazioni sono determinate dal Comitato interministeriale per la
programmazione economica, meglio conosciuto come CIPE, su proposta
del Ministero delle risorse agricole, alimentari e forestali,
d'intesa con il Comitato permanente delle politiche agroalimentari
e forestali, sentite le organizzazioni sindacali, e ripeto: solo
"sentite", come al solito. La legge definisce i criteri e questa è
la nota dolente, cioè la legge stabilisce che sarà il CIPE con il
Ministero e tutte le altre organizzazioni a determinare quali
saranno le nuove zone svantaggiate, ma definisce i criteri, che
sono di due tipi. Vi è un primo criterio, che nella legge viene
indicato come criterio A - per correttezza riprendo la terminologia
del decreto -, che riguarda le zone interessate dalla realizzazione
dell'obiettivo 1 del regolamento CEE 2081 del 20 luglio 1993. Per
maggior chiarezza nei confronti dei colleghi, l'applicazione di
questo criterio comporta che oggi nessun comune valdostano rientra
nell'obiettivo 1 perché dovrebbe avere un ribasso della media del
PIL europeo inferiore al 75 percento.
Il secondo criterio, definito criterio B, si riferisce alle zone
di cui alla lettera a), cioè le zone comprese nell'obiettivo 1,
svantaggiate in relazione alle condizioni socio-economiche e
fisico-ambientali, fra cui quelle previste ai fini dell'obiettivo
5B del regolamento CEE del 20 luglio 1993, e stabilisce che in tale
ambito viene attribuito, anche ai fini della misura
dell'agevolazione, particolare rilievo al parametro altimetrico.
Questo punto B significa che come Valle d'Aosta ad oggi abbiamo la
certezza di vedere rimanere come zone svantaggiate, come territori
di montagna, 22 comuni su 74, cioè quei comuni che sono oggi
inseriti nell'obiettivo 5B, però se questo avvenisse tout court, se
cioè rimanessero solo i 22 comuni, avremmo un ulteriore aggravio di
circa 3,5 miliardi per l'agricoltura valdostana all'anno.
Avremmo poi altri tre problemi che potrebbero ripercuotersi
perché sappiamo bene che se l'INPS segue quest'indirizzo anche per
altri argomenti tipo l'ICI, dal quale oggi i terreni agricoli sono
esenti, ma un altro argomento potrebbe essere la legge della
montagna, la 97/94, dove oggi il coltivatore diretto può anche
esercitare a part-time oppure a periodo stagionale un altro lavoro
pur mantenendo la qualifica di coltivatore diretto, questo potrebbe
non più succedere da qui a qualche anno.
Potrebbe sorgere il problema sulle previdenze dei dipendenti
delle aziende agricole, che oggi per le zone svantaggiate hanno un
ribasso di circa il 10-15 percento. È anche vero che a questo
proposito si può obiettare che la Regione oggi con la legge
regionale può rimborsare questi contributi, ma io dico che sono
sempre soldi dei Valdostani e che si tratterebbe sempre di un
maggiore onere per la nostra Comunità.
E quindi nel futuro, come dicevo, si potrebbero avere anche
delle ripercussioni su questi ulteriori tre problemi.
Posso capire che i comuni accolti nelle zone svantaggiate
anziché 22 potrebbero essere 35-40 perché c'è un passaggio nel
comma b) dove viene conferito particolare rilievo al parametro
altimetrico, però sappiamo bene che quando sarà il CIPE con il
Ministero a decidere quali saranno le zone svantaggiate o meno,
avendo già fissato il D.Lgs. 146 i criteri, grandi spazi di manovra
non ci saranno. Quest'aspetto viene ribadito in modo esplicito
anche dal Sole 24Ore, nella Guida normativa sulle nuove regole dei
contributi agricoli.
È un dubbio che parlando poc'anzi con l'Assessore Vallet ci
eravamo scambiati, però è un dubbio che è sempre più incombente
sull'agricoltura valdostana. Se prendiamo a riferimento la Guida
normativa del Sole 24ore, ovvero il parere degli esperti del
settore, si legge che in merito alla rideterminazione delle zone
svantaggiate l'articolo 2 supera il riferimento a vari criteri, fra
i quali l'ubicazione in zone montane, quindi supera il criterio di
definire zone svantaggiate a seconda che siano o meno zone di
montagna.
E ancora: la nuova classificazione si basa ora sui regolamenti
CEE, in particolare l'obiettivo 1 e l'obiettivo 5B, e definisce
zone interessate dall'obiettivo 1 quelle con il PIL inferiore al 75
percento della media comunitaria e noi non abbiamo nessun comune
con questa caratteristica inoltre, zone svantaggiate in relazione
alle condizioni socio-economiche e fisico-ambientali, fra cui
quelle previste dall'obiettivo 5B perché in quest'obiettivo possono
rientrare quei comuni che hanno condizioni socio-economiche e
fisico-ambientali in situazioni critiche, a basso livello di
reddito agricolo e a scarsa densità di popolazione e/o a tendenza
allo spopolamento e sono quei 22 comuni che abbiamo già oggi
inseriti nel 5B.
Qui c'è il passaggio importante: non si dice "nello stabilire se
quel comune può essere agevolato o meno", ma "nello stabilire la
misura dell'agevolazione per tali aziende può essere dato un
rilievo anche al parametro altimetrico", cioè nella misura di
agevolare i 22 comuni che oggi abbiamo nell'obiettivo 5B. E ancora:
in sede di prima attuazione della nuova classificazione gli effetti
positivi o negativi rispetto alla situazione precedente potranno
essere graduati e questa è la ciliegina sulla torta con cui si
mettono le mani avanti.
Sicuramente ci saranno situazioni che verranno penalizzate, che
avranno dei riflessi negativi, quindi si mettono le mani avanti
dicendo che in sede di prima attuazione della nuova classificazione
gli effetti positivi o negativi rispetto alla situazione precedente
potranno essere graduati.
Ora, questo voler mettere le mani avanti mi preoccupa
maggiormente ed ecco perché, vista la situazione della nostra
agricoltura, vista la situazione e l'importanza che la stessa
riveste per quello che riguarda l'ambiente e il turismo e
considerato anche il perdurare dell'abbandono dei giovani
dell'attività agricola, riteniamo che sia importante dare un giusto
mandato alla Giunta di intervenire presso tutti gli organi
competenti e allo stesso tempo invitare i Parlamentari a farsi
promotori di un'azione forte e tempestiva nei confronti del Governo
nazionale volta a modificare le attuali nuove disposizioni in
materia di previdenza agricola onde tutelare i territori di
montagna.
In merito vorrei sentire l'Assessore dopodiché mi riservo di
reintervenire.
Si dà atto che, dalle 17,01, presiede il Vicepresidente
Aloisi.
Presidente È aperta la discussione generale. Ha chiesto la
parola l'Assessore all'agricoltura e risorse naturali, Vallet.
Vallet (UV) Ringrazio i Consiglieri Viérin e Lanièce per aver
voluto portare all'attenzione di questo Consiglio un problema che è
molto delicato e che sicuramente esiste, ma esiste in termini di
rischio potenziale, nel senso che, senza nulla togliere agli
espertissimi del Sole 24Ore, se l'italiano è ancora italiano,
l'interpretazione che si può dare alla lettura dell'articolo 2 non
è così tassativa come parrebbe voler fare intendere il Consigliere
Viérin. È vero che la formulazione dell'articolo 2 non fa
riferimento esplicito alle zone di montagna, è vero che cita le
zone dell'obiettivo 1, è vero che cita le zone dell'obiettivo 5B,
ma questo non implica automaticamente che si debbano escludere da
queste zone quelle di montagna.
Questo decreto legislativo prevede che le zone svantaggiate
debbano essere riclassificate; è un'esigenza dovuta al fatto che
nel nostro Paese, nel momento in cui ci sono da trarre vantaggi e
benefici da una classificazione, la maggior parte delle regioni e
del territorio italiano cercano di essere classificati in queste
zone e quindi è parsa abbastanza evidente a tutti l'esigenza di
riclassificare queste zone.
Il concetto di zona svantaggiata però di per sé non esclude
assolutamente il concetto di zona di montagna. La direttiva 75/268,
che non è mai stata rivista ed è ancora la norma dell'Unione
europea per quanto riguarda la definizione delle aree svantaggiate,
all'articolo 3, comma 1, recita testualmente: "Le zone agricole
svantaggiate comprendono zone di montagna" e poi al comma 3
definisce quali sono i criteri e i parametri che consentono di
classificare le zone montane.
In conclusione, è chiaro che se qui ci fosse stato un
riferimento esplicito alle zone di montagna tutti saremmo stati più
tranquilli; con questa formulazione dell'articolo 2 è lecito che le
associazioni professionali si preoccupino, si rendano sensibili al
problema e rispetto a questo il Presidente della Giunta,
l'Assessore, i Parlamentari sono stati messi in allerta da una
comunicazione dell'Associazione agricoltori della Valle d'Aosta. È
evidente che questa formulazione desta dei problemi e potrebbe
creare dei problemi e sono i problemi che ha ben illustrato il
Consigliere Viérin.
Cosa si tratta di fare a questo punto? Si tratta di seguire bene
l'iter di formazione di questa nuova classificazione che il decreto
prevede venga proposta dal nuovo Ministero per la produzione
agricola. Questa proposta dovrà essere concordata con il Comitato
permanente che nella nuova formulazione del Ministero non esiste
più, quindi suppongo che andrà concordata in sede di Conferenza
Stato-regioni, che pare essere l'organo che sostituirà il Comitato
ed è in quella sede che nella redazione di questa nuova
classificazione dovremo intervenire e rispetto alla quale è
necessario stare particolarmente attenti.
Nel frattempo abbiamo preso contatti con l'Assessore
all'agricoltura della Provincia autonoma di Bolzano, dove il
problema è tale e quale il nostro; insieme a lui sto concertando
un'iniziativa che dovrebbe essere epistolare rispetto al Ministero
dell'agricoltura per preavvertire che siamo in allerta rispetto a
questa situazione.
L'Onorevole Caveri e il Presidente della Giunta saranno ricevuti
domani dal Presidente del Consiglio dei ministri, Prodi, e a lui
verrà esternato questo problema e a lui verrà chiesto un impegno
per definire nel senso che tutti auspichiamo la questione.
Quindi da parte della Giunta regionale c'è la massima attenzione
rispetto a questo problema, c'è il mio personale impegno a seguire
nel dettaglio e con la dovuta attenzione la situazione, e sulla
base di quest'impegno - che peraltro è quello richiesto nella
mozione - chiedo ai sottoscrittori di ritirare la mozione se lo
ritengono opportuno, altrimenti credo che chiederò alla maggioranza
di volersi astenere sulla mozione.
Presidente Ha chiesto la parola il Vicepresidente Viérin
Marco.
Viérin M. (Aut) Oggi sono molto dispiaciuto per due fatti: uno,
che mi sembra abbia già anticipato prima il collega Aloisi, è
quello che qui tutti ci riempiamo la bocca di territorio quando
parliamo di problemi seri, di quei problemi che andremo a toccare
nei prossimi mesi quando affronteremo il discorso del territorio di
montagna e oggi invece vedo che nessuno è troppo interessato a
questo fenomeno. Lo dico in maniera molto sincera perché mi
dispiace molto.
Il secondo fatto è che in questo Consiglio abbiamo votato
documenti che servivano solo per mettere un po' di carta su
argomenti che non c'entravano niente con il discorso della Valle
d'Aosta, per dire: il Consiglio regionale ha dato mandato per far
fronte ad a, b, c, quindi ora possiamo andare a Roma e cantargliene
quattro.
Ci sentiamo dire dall'Assessore che ha in programma un incontro
con Prodi, quindi è consapevole che il problema è grave; ho sentito
come lui i Parlamentari, che mi hanno riferito correttamente che è
un problema grave, non è un problema di acqua tiepida o
semi-tiepida.
Qui sento dire che domani si ha appuntamento con Prodi per cui
si presenta l'opportunità di andare con un documento spero votato
all'unanimità dal Consiglio per affermare che in Valle d'Aosta
abbiamo questa necessità e per fare alcune considerazioni serie
sull'argomento e questo, ripeto, a nome di tutto il Consiglio e non
della maggioranza o della minoranza o di Caveri o dell'Assessore o
della Giunta. Invece non vogliamo utilizzare quest'opportunità
quando in passato l'abbiamo fatto per delle cavolate.
Questo fatto mi dispiace tantissimo Assessore perché, se qui è
solamente importante dire che non viene votata la mozione perché è
presentata da due poli della minoranza perché dà fastidio alla
maggioranza votare una proposta che viene dai banchi
dell'opposizione, vuol dire che continuiamo a perseverare nella
linea del passato e cioè che quando ci sono degli argomenti che
scottano ci si nasconde dietro l'astensione. Questo mi dà
enormemente fastidio e non solo a me, dà fastidio sicuramente agli
addetti al settore, in questo caso gli agricoltori, che
indirettamente coinvolgono anche nella loro attività il turismo e
l'ambiente.
Chiedo con forza soprattutto all'Assessore di ripensare alla sua
dichiarazione di volersi astenere visto che va domani ad un
appuntamento con Prodi al quale potrebbe presentarsi con un
documento votato da tutto il Consiglio in cui si esprime
preoccupazione su questo fatto.
L'Assessore ha cercato di arrampicarsi sui vetri perché, quando
mi dice che senza nulla togliere agli esperti del Sole 24Ore lui dà
un'altra interpretazione, io dico che questi Signori masticano
tutti i giorni di previdenza e se hanno scritto nero su bianco vuol
dire che il problema esiste. È chiaro che questi non hanno preso le
parcelle della Regione da mezzo miliardo per dare una consulenza,
questi hanno scritto indirizzandosi a tutti gli Italiani.
Sono disposto anche a modificare eventualmente il contenuto
della mozione, Assessore, mi interessa il risultato per
l'agricoltura valdostana, ma dobbiamo approvare un documento in
modo che lei vada a Roma con un documento votato dal Consiglio.
Proprio per questi fatti che sono gravi anche da un punto di vista
istituzionale, non ritiriamo la mozione perché su quest'aspetto
vogliamo andare fino in fondo.
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) I Consiglieri Viérin e Lanièce hanno scelto uno
strumento che è a loro disposizione che non è lo strumento che
avrebbero dovuto scegliere se l'obiettivo fosse stato quello - su
cui potrei anche concordare - di elaborare un documento del
Consiglio regionale per esporre il problema e quindi richiamare
l'attenzione degli organismi competenti su questo problema.
È così, Consigliere Viérin, perché la mozione impegna la Giunta
regionale allora, nel momento in cui le vengo a dire che non solo
conosco il problema ma sono sensibile al problema, condivido le sue
preoccupazioni e mi impegno di fronte al Consiglio a farmi carico
del problema, le chiedo di ritirare la mozione.
Se invece questo Consiglio ritiene che sia opportuno fornire al
Presidente della Giunta e all'Onorevole Caveri, che domani
incontreranno il Presidente del Consiglio, un documento votato
magari all'unanimità dal Consiglio, chiedo di sospendere per due
minuti il Consiglio per stendere il testo di una risoluzione e
quella facciamo votare al Consiglio, non la sua mozione che mi
chiede un impegno che io ho garantito.
Presidente Ha chiesto la parola il Vicepresidente Viérin
Marco.
Viérin M. (Aut) Ho già detto che sono disponibile a modificare
il testo del documento perché mi interessa il risultato, mi sembra
di averlo detto a chiare lettere nel mio intervento. Volevo solo
ricordare all'Assessore Vallet, non è per polemica, che tante volte
risoluzioni o mozioni presentate dalla Giunta o dalla maggioranza
all'ultimo momento sono state votate da questo Consiglio
tranquillamente.
Le ribadisco che su quest'argomento sono comunque disponibile a
trovare un'intesa perché mi interessa il risultato.
Presidente Sulla base delle dichiarazioni dell'Assessore Vallet,
recepito quanto ha detto testé il Consigliere Viérin, sospendiamo
per cinque minuti il Consiglio.
Si dà atto che la seduta è sospesa dalle ore 17,17 alle ore
17,54.
Président Les travaux reprennent. La parole à l'Assesseur à
l'agriculture et ressources naturelles, Vallet.
Vallet (UV) La sospensione è stata fruttuosa nel senso che si è
concordato di sostituire la mozione con la risoluzione, che credo
sia in distribuzione, nella quale - mi auguro all'unanimità - il
Consiglio regionale della Valle d'Aosta chiede al Governo italiano
di modificare quanto previsto dal D. Lgs. 146 relativo alla
previdenza agricola, inserendo in modo esplicito le zone di
montagna, così come definite dalla direttiva CEE 75/268, fra le
zone svantaggiate.
Président La parole au Vice-Président Viérin Marco.
Viérin M. (Aut) Sono contento di quest'accordo perché chi ne
guadagna sono solo i nostri agricoltori, quindi spero che questo
porti qualcosa di concreto. Ringrazio l'Assessore Vallet per la
disponibilità dimostrata.
Presidente Un passo indietro per far fare un passo in avanti
alla Valle d'Aosta.
Allora viene ritirata la mozione presentata dal Vicepresidente
Viérin Marco e viene posta in votazione la risoluzione concordata,
di cui do lettura:
Risoluzione Visto il decreto legislativo n. 146 del 16 aprile
1997 pubblicato dalla gazzetta Ufficiale n. 132 del 9 giugno 1997
recante "attuazione della delega conferita dall'articolo 2, comma
24, della legge 8 settembre 1995 n. 335 in materia di previdenza
agricola";
Verificato che tale decreto legislativo, già in vigore, prevede
che il complesso delle agevolazioni di cui al comma 27
dell'articolo 11 della legge 24 dicembre 1993 n. 537 dall'1 gennaio
1998 siano ridistribuite in base ad una nuova classificazione delle
"zone svantaggiate";
Considerato che la formulazione dell'articolo 2 del D.L. 146 del
16 aprile 1997 non fa riferimento esplicito alle "zone di
montagna";
Constatato che sia la nuova classificazione delle "zone
svantaggiate" sia le misure delle agevolazioni saranno determinate
dal CIPE, su proposta del Ministero delle Risorse Agricole,
Alimentari e Forestali, d'intesa con il Comitato Permanente delle
Politiche Agroalimentari e Forestali di concerto con i Ministri del
Lavoro e della Previdenza Sociale e del Tesoro, sentite le
organizzazioni sindacali di categoria;
Considerato che allo stato attuale non tutti i comuni situati in
zone di montagna rientrano nei territori individuati negli Ob. 1 e
Ob. 5b del REG (CEE) 2081 del 20 luglio 1993 anche se hanno
caratteristiche fisico ambientali e altimetriche che creano
notevoli limitazioni alle possibilità di utilizzazione delle terre
e un notevole aumento dei costi di produzione;
Considerato che se queste modifiche sulla previdenza agricola
dovessero essere pienamente attuate dallo Stato, in Valle d'Aosta
si verificherebbe un elevato numero di cessazioni di attività per
un settore che già conosce, purtroppo, un progressivo abbandono e
che stenta ad attirare i giovani;
Ribadita l'enorme importanza per tutta la comunità valdostana,
del mantenimento dell'attività agricola anche in relazione alla
salvaguardia del territorio;
Il Consiglio regionale della Valle d'Aosta
Chiede
al Governo italiano di modificare quanto previsto dal DL 146 del
16 aprile 1997 relativo alla previdenza agricola, inserendo in modo
esplicito le zone di montagna così come definite dalla direttiva
CEE 75/268, tra le zone svantaggiate.
F.to: Vallet - Lanièce - Viérin Marco
Presenti, votanti e favorevoli: 32
Il Consiglio approva all'unanimità
Président Avec cette votation les travaux de ce Conseil sont
terminés. Le Conseil est convoqué pour mercredi, 9h30.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK