Consiglio Regionale della Valle d'Aosta - Oggetto del Consiglio n. 3557 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3557 del 17 aprile 2024 - Resoconto
OGGETTO N. 3557/XVI - Interpellanza: "Azioni per evitare la
diffusione della peste suina africana in Valle d'Aosta".
Bertin (Presidente) -
Punto n. 42. Ha chiesto la parola
il consigliere Ganis, ne ha facoltà.
Ganis (LEGA VDA) -
La nostra iniziativa riprende una
serie di interpellanze presentate dal nostro gruppo, in particolar
modo l'iniziativa avente come oggetto: "Intendimenti in merito alla
gestione della specie cinghiale per l'implementazione di
sorveglianza e monitoraggio della peste suina", tenuto conto del
diffondersi in maniera incontrollata della peste suina nelle
regioni vicine a noi, come Piemonte e Liguria. Ricordo che la PSA è
una malattia virale, contagiosa e spesso letale, che colpisce i
suini, i maiali e i cinghiali, una malattia altamente pericolosa
per la quale si metterebbero in atto delle misure restrittive su
tutto il territorio. Per questo motivo, al fine di controllare ed
eradicare la PSA, sono state messe in atto una serie di misure
urgenti, una di queste è il piano di controllo ai cinghiali, che ha
come obiettivo quello di ridurre la specie del cinghiale nel nostro
territorio, prelevandone circa l'80% della popolazione, grazie
appunto all'impiego di agenti forestali e cacciatori formati. Tra
l'altro, la novità inserita nel calendario venatorio 2023-2024 è
stata quella di lasciare aperta la caccia al cinghiale fino al mese
di giugno, al fine appunto di prevenire il diffondersi della PSA
nel nostro territorio.
Tornando alla finalità di quest'iniziativa, vorrei evidenziare
che nel mese di aprile tra la Liguria e il Piemonte sono stati
segnalati nuovi casi di PSA, per un totale di 1.400 positività
accertate.
Evidenziato che la malattia può rappresentare un danno economico
per aziende che operano nel settore della zootecnia e nel settore
agroalimentare, già messo in ginocchio dalle molteplici normative
di matrice europea, e il nostro gruppo lo ricorda spesso, il
sottoscritto interpella l'Assessore competente per conoscere: "se
si intenda potenziare l'attenzione sull'introduzione dei prodotti
potenzialmente infetti come carne, salumi di suino nella nostra
regione e in che modo" e "se ad oggi il controllo della spesa del
cinghiale e il prolungamento della caccia abbiano svolto un ruolo
importante al fine di evitare una diffusione della PSA nella nostra
regione".
Presidente -
Risponde l'assessore Marzi.
Marzi (SA) -
Confermiamo innanzitutto che la Valle
d'Aosta è ad oggi indenne dalla peste suina africana. Lo scorso 24
gennaio, a margine dell'incontro del gruppo operativo territoriale,
con il collega Carrel abbiamo incontrato il Commissario
straordinario per la peste suina africana e la Dirigente del
Ministero della salute. In tali circostanze è emerso come tutte le
attività previste dal piano nazionale di contrasto alla diffusione
della peste suina africana siano state regolarmente eseguite, in
particolare riguardo alla sensibilizzazione dei cittadini al
prelievo venatorio programmato dei cinghiali e alla sorveglianza
sul territorio delle carcasse. Tra i punti di forza, con il
Dipartimento dell'ambiente del collega Sapinet, vi sono la sinergia
tra il Corpo forestale, i cacciatori e l'attività di
comunicazione.
Successivamente, per rafforzare l'attenzione sull'introduzione
nella nostra regione di prodotti potenzialmente infetti come carne
e salume di suino, il 6 febbraio scorso si è svolto un incontro del
Gruppo operativo territoriale. Durante l'incontro, insieme alle
competenti strutture di Igiene degli alimenti di origine animale e
di Igiene degli alimenti e della nutrizione dell'Azienda USL, con i
NAS, cioè il Nucleo Antisofisticazione dei Carabinieri, si è
concordato di programmare e coordinare per il 2024 interventi
ispettivi e di tracciabilità dei prodotti alimentari. Questi
controlli sono svolti in maniera congiunta tra i servizi
veterinari, l'Azienda USL e le Forze dell'ordine e si
concentreranno sui diversi canali che possono introdurre merci a
rischio nel nostro territorio. A titolo di esempio: automezzi che
provengono dall'estero con controllo del carico e verifica della
presenza di alimenti di origine animale non tracciati; privati che
importano merci non tracciate; camion frigoriferi che transitano su
strada; arrivi di merci da zone italiane interessate dalla
malattia.
Al momento l'Istituto zooprofilattico del Piemonte, Liguria e
Valle d'Aosta sta svolgendo le puntuali attività di ricerca e
diagnostica in ambito di peste suina africana e non solo. In
prospettiva la Sezione di Aosta dell'Istituto zooprofilattico,
nella nuova sede di Châtillon appena acquisita, potrà implementare
le proprie funzioni in ambito di sanità e benessere dell'animale e
sicurezza alimentare.
Si rammenta che la Sezione territoriale valdostana dell'Istituto
zooprofilattico riveste infatti un ruolo fondamentale a livello
nazionale perché ospita il Centro di referenza nazionale per le
malattie degli animali selvatici. Con la nuova sede di Châtillon,
dopo tanta fatica e con lungimiranza, l'Istituto zooprofilattico
potrà quindi dare maggiore sviluppo all'attività di diagnostica,
ricerca, divulgazione e organizzazione di eventi formativi inerenti
alle malattie della fauna selvatica.
Rispetto al secondo quesito, riportiamo il contributo reso
dall'Assessorato dell'agricoltura e risorse naturali del collega
Carrel, che ringraziamo. Per il piano di depopolamento della specie
cinghiale, dal 2022 è stato incrementato il numero delle uscite del
personale del Corpo forestale per l'attività di controllo, per le
quali è stato chiesto l'aiuto dei cacciatori. Nel 2023, per la
caccia di selezione, è stato prolungato il periodo venatorio nei
mesi di febbraio e marzo. Questo ha portato a un aumento del 10%
del numero dei cinghiali abbattuti tra attività venatoria e di
controllo rispetto al 2022. Ciò ha inoltre determinato un aumento
del 30% del prelievo nelle giurisdizioni forestali di Châtillon,
Verrès e Pont-Saint-Martin in quanto comuni maggiormente esposti al
rischio perché confinanti con il Piemonte. Nel 2024 il periodo
venatorio con la caccia di selezione al cinghiale è stato
ulteriormente prolungato fino al mese di giugno: sarà sospeso
soltanto nei mesi di luglio e agosto per non avere impatti sulla
stagione turistica, mentre l'attività di controllo continuerà anche
nei mesi estivi. Nei primi tre mesi del 2024 è stata ulteriormente
aumentata l'attività di controllo che ha portato a un maggior
numero di abbattimenti rispetto allo stesso periodo dello scorso
anno. Tali attività rimangono assolutamente fondamentali per il
contenimento della specie del cinghiale sul territorio regionale.
Le stesse si riferiscono al piano straordinario di cattura,
abbattimento e smaltimento di cinghiali, ad azioni strategiche per
i piani di eradicazione nelle zone di restrizione della peste suina
africana 2023-2028 sottoscritto dal Commissario straordinario lo
scorso 7 settembre.
Ringraziando per l'iniziativa di questo tipo, cogliamo
l'occasione per fare le felicitazioni alla nuova veterinaria
regionale perché è un ruolo assolutamente centrale e ci abbiamo
messo circa 4 mesi per trovare un sostituto, nel caso specifico una
sostituta, del dottor Ruffier che ringraziamo ancora per l'ottimo
lavoro che ha sempre svolto per la Regione Autonoma Valle
d'Aosta.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta.
Ringrazio anche l'assessore Carrel per aver collaborato insieme
all'assessore Marzi. Non posso che essere contento per la
particolare attenzione che dimostrate nei confronti di questa
problematica. Il Piemonte non è così lontano, lo sapete benissimo
che oltre il confine il cinghiale ha la possibilità di spostarsi
tranquillamente, quindi basta un non nulla affinché un cinghiale
malato possa raggiungere la nostra regione. Per queste ragioni una
prevenzione efficiente può rappresentare un ottimo deterrente e
abbinata a un piano, come ha detto lei, efficiente e di controllo
al cinghiale, può far sì che questa malattia non si diffonda nella
nostra regione. Manteniamo quindi alta la guardia e da parte nostra
continueremo a vigilare su questa tematica. Siamo senza dubbio
appagati che la nostra Regione risulti indenne alla diffusione
della PSA e che esistano gruppi operativi di controllo che operano
al fine di tutelare i nostri cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK