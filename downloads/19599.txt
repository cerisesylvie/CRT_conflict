Consiglio Regionale della Valle d'Aosta - Oggetto del Consiglio n. 2756 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2756 del 25 settembre 2002 - Resoconto
OGGETTO N. 2756/XI Funzionamento del servizio pubblico di
odontoiatria dell'USL. (Interrogazione)
Interrogazione Appreso delle disfunzioni che si sarebbero
verificate nei mesi di giugno e luglio scorsi nel servizio pubblico
di Odontoiatria - sito in via G. Rey - a seguito dell'assenza per
ferie del medico addetto al servizio stesso;
Appreso, altresì, che non sarebbe stata data alcuna risposta
alla segnalazione scritta inviata dalle persone interessate al
Responsabile dell'Ufficio Relazioni pubbliche e per conoscenza al
Direttore generale e al Direttore sanitario dell'USL;
Avendo saputo che il Responsabile del servizio ospedaliero di
Odontoiatria inviterebbe gli utenti a rivolgersi ad uno studio
dentistico privato, fornendo, su carta intestata dell'USL, una rosa
di nominativi di medici dentisti di Aosta;
il sottoscritto Consigliere regionale
Interroga
la Giunta regionale e l'Assessore competente per sapere:
1) se è vero quanto rappresentato in premessa;
2) in base a quali disposizioni il Responsabile del servizio
ospedaliero di Odontoiatria può indicare agli utenti i dentisti
privati a cui rivolgersi per sopperire alle carenze del Servizio
pubblico.
F.to: Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
In riferimento all'interrogazione si
precisa quanto segue. Durante l'estate è pervenuta un'unica
protesta da parte di un solo cittadino che, lamentando dolore ai
denti e alle gengive diffuso, ha richiesto la presa in carico da
parte del servizio sanitario regionale del suo problema. Al
riguardo va evidenziato quanto segue: la problematica lamentata dal
paziente non rientra e non rientrava nei livelli essenziali di
assistenza da garantire da parte del servizio sanitario; in
effetti, ai sensi del DPCM del 29 novembre 2001, tali prestazioni
sono classificate nell'allegato 2B, cioè prestazioni erogabili solo
secondo specifiche indicazioni cliniche. La Regione autonoma Valle
d'Aosta, oltre a quanto previsto dal DPCM, garantisce ancora e
rispetto ad altre regioni con propri fondi prestazioni aggiuntive
odontoiatriche entro i limiti stabiliti dalla delibera di Giunta
regionale n. 58 del 14 gennaio 2002 erogabili da strutture private
e rimborsabili da parte dell'USL.
È chiaro pertanto che il cittadino non avrebbe dovuto essere
preso in carico dal servizio sanitario regionale, ma semmai avrebbe
dovuto rivolgersi al privato e chiedere poi il rimborso se
rientrante nei limiti di reddito. Questa è la premessa, cioè c'è
stato un accesso improprio in una struttura pubblica.
Ciò premesso, si segnala che il cittadino è stato valutato
presso l'ambulatorio odontoiatrico di via Guido Rey, è stato
inviato ad esecuzione di esami strumentali necessari alla
valutazione clinica del problema lamentato, è stato sottoposto in
data 12 giugno a terapia antibiotica e quindi inviato per un
controllo successivo presso l'ambulatorio odontoiatrico ospedaliero
perché l'odontoiatra di via Guido Rey sarebbe stato assente per
ferie.
Il 17 giugno il Dr. Ferrero, cioè il dentista ospedaliero, ha
rivalutato il paziente e ha suggerito l'opportunità di terapia
conservativa del dente non erogabile secondo le modalità richieste
dal cittadino. In tale data su richiesta del cittadino stesso -
così riferisce il Dr. Ferrero - il citato Dr. Ferrero ha fornito,
per pura cortesia, un elenco di cinque odontoiatri privati.
Successivamente, in data 24 giugno 2002, il cittadino ha protestato
presso l'URP dell'azienda USL per la presunta interruzione del
servizio e per il suggerimento ricevuto.
Come sopra ricordato, il giorno 17 giugno le operatrici
dell'URP, a fronte della richiesta verbale dell'interessato di
poter proseguire con urgenza le cure, si sono attivate per
risolvere il suo problema per vie brevi, con una procedura che
definirei informale perché non spetta sicuramente alle operatrici
dell'Ufficio relazioni pubbliche prenotare le visite ambulatoriali,
comunque, accertato che il servizio odontoiatrico presso
l'ambulatorio di via Guido Rey sarebbe stato garantito il giorno 19
dalle 14,00 alle 18,00 da un altro odontoiatra, hanno informato
telefonicamente l'interessato il giorno successivo, il 18 giugno;
hanno fatto inoltre presente all'utente la possibilità di recarsi
nella stessa mattinata presso il poliambulatorio di Châtillon, dove
l'odontoiatra era presente in ambulatorio con accesso diretto dalle
7,30 alle 11,30.
Dopo essere stato prenotato da quest'ultimo per il giorno 2
luglio, l'interessato si è recato nuovamente all'URP per consegnare
la lettera di lamentele. In data 9 luglio, pur prenotato per le ore
9,00 presso l'ambulatorio di via Guido Rey, l'interessato si è
presentato alle ore 14,50 affermando - leggo testualmente -: "
di
essersi dimenticato dell'appuntamento"
, facendo presente che
adesso sarebbe partito in ferie - questo è il livello delle
argomentazioni di cui dobbiamo dibattere in questa assise -, ha
riferito di non aver nessun tipo di dolore al momento e che
pertanto avrebbe ritelefonato al suo rientro per un nuovo
appuntamento.
Allorché era stato preso l'appuntamento per il 9 luglio
l'interessato era stato invitato a comunicare telefonicamente una
sua eventuale impossibilità a presentarsi all'appuntamento in
questione, il che non è avvenuto. Il rapportino dell'ambulatorio
dice questo.
Contrariamente a quanto affermato nelle premesse
dell'interrogazione, in data 10 luglio il Direttore generale
riscontrava al cittadino con nota prot. n. 852 URP che l'erogazione
di prestazione conservativa era a carico del servizio sanitario,
come detto prima, solo limitatamente ai programmi di tutela della
salute odontoiatrica dell'età evolutiva e all'assistenza
odontoiatrica e protesica a determinate categorie di soggetti in
condizioni particolari di vulnerabilità e che pertanto l'operato
del Dr. Ferrero non poteva essere in linea di principio ritenuto
scorretto.
La stessa nota segnalava che la Direzione avrebbe comunque
adottato interventi per migliorare l'organizzazione dei diversi
punti di erogazione delle prestazioni odontoiatriche, segnatamente
in relazione alla modalità di prenotazione delle visite
odontoiatriche e al recepimento della delibera di Giunta regionale
che era appena stata emanata.
Concludo dicendo che personalmente ho dato disposizioni per
biasimare fermamente il comportamento del dentista che non può
assolutamente permettersi di fornire elenchi di colleghi del
settore privato a chicchessia.
Président
La parole au Conseiller Beneforti.
Beneforti (PVA-cU)
È vero che il caso portato
all'attenzione di questo Consiglio può sembrare non importante,
l'Assessore ha detto che soltanto una persona ha presentato un
esposto, ma quante altre persone possono avere subito la stessa
situazione e non aver avuto il coraggio né di scrivere, né di
andare a protestare? Per questo motivo, Assessore, la sua risposta
non mi soddisfa, perché ritengo questo fatto, nel piccolo, un caso
di malasanità. Non è pensabile che un cittadino debba sopportare il
mal di denti fino a quando il dentista pubblico, che lo ha visitato
e gli ha diagnosticato il male, non torna dalle ferie! Non è
pensabile nemmeno che, essendo mancante il servizio in via Guido
Rey, al cittadino venga detto di recarsi in altre strutture senza
per questo poter risolvere i suoi problemi.
Questo significa che c'è una disorganizzazione nel servizio
perché nella struttura di via Guido Rey ci deve essere sempre
qualcuno presente che possa far fronte alle esigenze della gente.
Lei ha richiamato il medico. Non è pensabile che un dentista
ospedaliero non trovi di meglio che predisporre una lista di
dentisti e consigliare il paziente a recarsi presso questi
professionisti!
Questo Signore ha scritto:
"Conservo molto gelosamente quel
documento scritto dal dentista; quella carta intestata con il
vostro logo e la lista di dentisti privati riassume in pochi
centimetri quadrati le contraddizioni e il problema della vostra
azienda"
. Questa è la dimostrazione evidente della
disorganizzazione esistente in questo servizio; inoltre non si può
pensare, come ha detto lei, che non rientrava nei livelli
assistenziali…
(interruzione dell'Assessore Vicquéry, fuori
microfono)
… allora, Assessore, si dice subito
al cittadino, non appena si rivolge al servizio:
"Guarda, noi
non curiamo questo caso, cercati un dentista privato e poi ti
rimborsiamo"
, non lo si fa girare per tre mesi! Alla fine, poi,
gli hanno tolto il dente e gli hanno tolto anche il male.
Ho voluto segnalare questo fatto perché anche nell'USL di Aosta
ci sono aspetti di malasanità che vanno a ricadere sempre sulla
povera gente e su coloro che non hanno sempre i mezzi per
rivolgersi al privato. Questa è la realtà! Noi dobbiamo garantire i
servizi sia nel periodo invernale sia nel periodo feriale, per
trecentosessantacinque giorni all'anno, tenendo presente che c'è
gente che non può curarsi perché non ha le possibilità
economiche.
Ho voluto portare all'attenzione del Consiglio questo fatto per
rilevare la necessità di prendere dei provvedimenti seri e di
andare a rivedere tutte le situazioni esistenti all'interno
dell'Ospedale regionale e dell'USL, altrimenti queste sorprese si
avranno sempre e si verranno a sapere quando il cittadino ha il
coraggio di denunciarle, mentre la povera gente che non ha il
coraggio di denunciarle subisce e questo non è giusto! Noi
spendiamo quasi 400 miliardi per la sanità in Valle d'Aosta e non
devono succedere certi fatti spiacevoli!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK