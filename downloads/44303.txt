Consiglio Regionale della Valle d'Aosta - Oggetto del Consiglio n. 1356 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1356 del 9 marzo 2022 - Resoconto
OGGETTO N. 1356/XVI - Interpellanza: "Strategie per il
corretto rispetto da parte degli Enti locali dei termini per
l'invio ai Ministeri competenti della rendicontazione delle multe
stradali prevista dal decreto legislativo 285/1992".
Bertin (Presidente) -
Punto n. 24 all'ordine del giorno.
Per l'illustrazione la consigliera Foudraz a cui passo la
parola.
Foudraz (LEGA VDA) -
Avuta notizia dagli organi di stampa
e da una trasmissione della televisione di Stato che circa il 30,9
percento delle amministrazioni locali italiane nel 2021, tra le
quali la Valle d'Aosta risulterebbe la peggiore regione italiana
con ben 48 amministrazioni su 74, quindi, pari ad una percentuale
del 64,8 percento, non avrebbero presentato la documentazione entro
i termini al Ministero delle infrastrutture e dei trasporti e al
Ministero dell'interno, relativamente alla rendicontazione delle
multe stradali, ai sensi dell'articolo 142 comma 12quater del
decreto legislativo 30 aprile 92 n. 285, entro e non oltre la data
del 31 maggio di ogni anno, attraverso l'invio di una relazione
relativa al periodo intercorrente tra il primo gennaio e 31
dicembre dell'anno precedente, in cui sono indicati i dati relativi
ai proventi di propria spettanza di cui agli articoli 208 comma 1 e
142 comma 12bis del citato decreto legislativo 285 del 1992.
Evidenziato che il decreto 30 dicembre 2019 del Ministero delle
infrastrutture e dei trasporti all'articolo 1 comma 5 dispone
appunto che la relazione deve essere trasmessa entro il 31 maggio
di ogni anno ed è riferita ai proventi delle sanzioni relative
all'anno precedente, evidenziando l'ammontare complessivo incassato
derivante dai proventi spettanti dagli articoli che ho citato
prima. Gli enti locali devono quindi tenere distinti i proventi:
quelli in generale e quelli derivanti da accertamenti delle
violazioni dei limiti massimi di velocità. Questi ultimi inoltre
devono essere ulteriormente suddivisi tra proventi di intera
spettanza dell'ente locale e proventi derivanti da attività di
accertamento eseguite su strade non di proprietà dell'ente locale,
da cui dipende l'organo accertatore, che devono comunque essere
ripartiti in misura pari al 50 percento ciascuno tra l'ente
proprietario della strada e l'ente da cui dipende l'organo
accertatore.
Considerato quindi che ai sensi del comma 12 bis dell'articolo
142 del Decreto legislativo 285 del 1992 la percentuale dei
proventi spettanti è ridotta del 90 percento annuo nei confronti
dell'ente che non trasmetta la relazione, oppure che utilizzi i
proventi in modo difforme da quanto previsto dalla normativa e le
inadempienze rilevano ai fini della responsabilità disciplinare e
per danno erariale e devono essere segnalate tempestivamente al
Procuratore regionale della Corte dei conti.
Per le motivazioni espresse in premessa, si interpella il
Governo per conoscere: quali siano i Comuni inadempienti, visto che
nell'articolo e nella trasmissione si parlava di quarantotto
amministrazioni locali sul territorio regionale; quale sia la
motivazione per cui tali dati non sono stati trasmessi; se
l'eventuale percentuale dei proventi ridotta del 90 percento annuo
nei confronti dell'ente che non ha trasmesso la relazione abbia
influito sul bilancio regionale ed in quale misura, in termini di
importi in riferimento agli eventuali proventi derivanti da
attività di accertamento eseguito su strade di proprietà regionale,
che quindi devono essere ripartiti nella misura del 50 percento
ciascuno tra gli enti interessati; quali siano le strategie che si
intendano adottare, al fine del corretto rispetto dell'applicazione
delle norme che impongono l'invio della documentazione di cui
trattasi.
Presidente -
Per la risposta il Presidente della
Regione.
Lavevaz (UV) -
Cercherò di fornirle le risposte con i
dati che gli uffici mi hanno preparato. Riguardo alla prima
domanda, quali siano i Comuni inadempienti, va fatta una brevissima
premessa, per dire che i commi 12bis e 12quater dell'articolo 142
del Codice della strada sono stati inseriti nel 2010, ma il
relativo decreto attuativo è stato adottato solo il 30 dicembre
2019, facendo di conseguenza slittare i termini originariamente
previsti per l'inoltro delle relazioni, nello specifico tutte le
scadenze per i proventi introitati dall'anno 2012 all'anno 2019,
che sono stati prorogati al 31 dicembre 2021.
Per quanto riguarda la prima domanda, va evidenziato che
l'inoltro è effettuato direttamente dai Comuni tramite un portale
ministeriale dedicato, per cui risulta impossibile per questa
Presidenza conoscere quali siano i Comuni inadempienti, se non su
specifica segnalazione ministeriale, cosa che è avvenuta nel corso
del 2021 per le relazioni relative ai proventi delle sanzioni
dell'anno 2019. In tale circostanza, su esplicita segnalazione
richiesta dal Ministero dell'interno, la Presidenza della Regione,
nelle sue funzioni prefettizie, ha provveduto a sollecitare gli
enti segnalati dallo stesso Ministero quali inadempienti
relativamente all'invio della relazione. In quell'occasione al
Ministero risultavano inadempienti 26 Comuni e tutte le Unités des
Communes.
La Presidenza della Regione è intervenuta innanzitutto
verificando, con gli enti locali interessati, le segnalazioni
inviate dal Ministero e in seguito sollecitando gli enti
effettivamente inadempienti e verificando il riscontro di quanto
dovuto. L'operazione si è conclusa in data 24 settembre 2021 con
l'invio di una nota di conferma formale al Ministero dell'interno,
nella quale si è evidenziato che tutti gli enti valdostani avevano
inviato la relazione e si segnalava comunque che almeno cinque
Comuni, tra i quali Aosta, anche per conto dei Comuni di Sarre e
Saint-Pierre, pur risultando inadempienti, avevano in realtà già
inviato per tempo i dati richiesti.
Si chiede poi quale sia la motivazione per cui tali dati non
sono stati trasmessi. Per quanto riguarda i motivi, l'esperienza
maturata a seguito dell'attività svolta dalla Presidenza della
Regione in merito alle relazioni relative ai proventi 2019 ha
evidenziato i seguenti aspetti: molti dei Comuni inadempienti sono
risultati tali a causa in generale di difficoltà ad accedere alla
piattaforma ministeriale per l'inserimento dei dati; alcuni enti
locali hanno sottovalutato l'adempimento formale in quanto non
hanno introitato alcun provento; le Unités des Communes non hanno
invece trasmesso i dati richiesti, in quanto non sono proprietari
di strade e non avendo competenze in materia di polizia locale, non
hanno personale che possa elevare sanzioni per violazioni al Codice
della strada.
Per quanto riguarda la terza domanda, va ricordato che la
disciplina in oggetto, per quanto riguarda gli effetti degli
introiti, si limita ai soli proventi derivanti dalle sanzioni per
accertamento delle violazioni dei limiti di velocità, di cui
all'articolo 142 comma 12bis del Codice della strada, ovvero
sanzioni comminate tramite
autovelox
. A oggi, a ogni modo,
considerato quanto detto prima, non è dato conoscere se saranno
adottate delle riduzioni dei proventi nei confronti dei Comuni, che
oltretutto in gran parte hanno omesso di fornire un riscontro
negativo.
Va comunque sottolineato che sono altresì previste dal comma
12quater ulteriori sanzioni, in quanto le inadempienze del Comune
rilevano ai fini della responsabilità disciplinare per danno
erariale dei propri amministratori e devono essere segnalate
tempestivamente al Procuratore regionale della Corte dei conti.
Relativamente alla quarta domanda: quali strategie si intendano
adottare al fine del corretto rispetto dell'applicazione delle
norme che impongono l'invio della documentazione di cui trattasi.
Ribadisco che la Regione, in particolare la Presidenza, è esclusa
dal processo di trasmissione dei dati che si realizza direttamente
tra ogni singolo Comune e il Ministero dell'interno tramite una
piattaforma dedicata. La Presidenza della Regione, nell'esercizio
delle funzioni prefettizie, può pertanto intervenire solo a seguito
di richiesta esplicita del Ministero dell'interno, come già fatto
per gli adempimenti dell'annualità 2019, come abbiamo detto sopra.
Va comunque evidenziato che una recente modifica, apportata al
comma 12quater, ha previsto, a partire dal 2022, l'obbligo di
pubblicazione delle suddette relazioni, per cui sarà possibile
verificare gli adempimenti e intervenire nel processo.
Presidente -
Si è prenotata la consigliera Foudraz, ne ha
facoltà.
Foudraz (LEGA VDA) -
Grazie presidente Lavevaz. La sua
risposta non mi soddisfa, perché comunque mi pare alquanto strano
che non si riesca a risalire a quali siano i Comuni inadempienti.
Comunque prendo atto della risposta che lei mi ha mi ha fornito e
farò ulteriori accertamenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK