Consiglio Regionale della Valle d'Aosta - Oggetto del Consiglio n. 2760 del 23 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2760 del 23 maggio 2017 - Resoconto
OGGETTO N. 2760/XIV - Interpellanza: "Chiarimenti in merito
alle modalità gestionali dell'anagrafe regionale del
bestiame".
Rosset (Presidente) -
Possiamo riprendere i lavori che
avevamo sospeso. Punto n. 16 dell'ordine del giorno. Per
l'illustrazione chiede la parola il collega Cretier, ne ha
facoltà.
Cretier (PD-SIN.VDA) -
Ho proposto questa interpellanza
per il settore agricoltura poiché alcune aziende si lamentano
dell'applicazione, forse troppo restrittiva, della delibera di
Giunta n. 469 e dei richiami ai regolamenti CEE n. 1760 e n. 1825
in merito ai trasferimenti degli animali tra aziende locali e
l'introduzione dei medesimi. Il documento utilizzato è detto
modello 4 ed è usato anche per le monticazioni dei nostri alpeggi e
dei nostri
mayen
. Il problema, seppur banale, riguarda i
rischi legati al ritardo della presentazione agli sportelli della
bonifica sanitaria. Gli allevatori devono presentare il modello 4 e
il passaporto sanitario. Il modello 4 ha dalla sua anche un dato
relativo all'orario del trasporto fatto con un mezzo di trasporto o
semplicemente a piedi, ma va dichiarato. Escludendo le possibili
dimenticanze, la procedura richiede il passaggio presso uno
sportello regionale. Nella normale attività lavorativa, in
particolari periodi come, ad esempio, la fienagione o la vita in
alpeggio, diventa obbligatorio rispettare la scadenza stabilita
dalle norme dei sette giorni, che verosimilmente sono pochi, ma
devono essere rispettati. I sette giorni sono consecutivi e i
giorni festivi infrasettimanali non spostano la scadenza e vi sono
compresi il sabato e la domenica: questo era per chi non è del
settore, per chiarire un po' l'aspetto. Mi sembra quindi opportuno
tentare alla fine di fare un esempio per dare delle date: se il
modello è datato il 1° giugno alle ore 17:00, la scadenza dovrebbe
essere l'8 giugno allo stesso orario, calcolando un giorno solo il
2 alle 17:00 e via così fino all'8 e quindi i sette giorni
consecutivi. Diversamente le notizie che mi portano gli agricoltori
sono che, riferendoci all'esempio, viene già calcolato il 1° giugno
e quindi il giorno 8 si è già in ritardo con i rischi di far
detrarre i punti della condizionalità e dopo tre ritardi si è in
sanzione o sottoposti al controllo.
Io ho letto personalmente i documenti che ho citato prima, ma
non viene precisato altro né riguardo al metodo di calcolo dei
sette giorni, né alla scadenza ultima. Credo che semplicemente vada
chiarito a chi di dovere l'applicazione in modo che gli allevatori
possano organizzarsi al meglio in un momento già molto difficile e,
come sappiamo, perennemente oppressi dalla burocrazia, in cui gli
aspetti sanitari sono un obbligo da rispettare senza applicazioni
elastiche o personali.
Presidente -
Ha chiesto la parola l'Assessore Viérin, ne
ha facoltà.
Viérin (UVP) -
Ringrazio il collega per questa
segnalazione che, nonostante tutte le riunioni che abbiamo avuto
con le associazioni di categoria e, malgrado l'apertura di nuovi
sportelli e dello Sportello agricoltura, non ci è mai giunta. Il
primo invito quindi per l'utenza, visto che abbiamo potenziato i
servizi - arrivo da una riunione di riorganizzazione di tutti gli
sportelli, anche territoriali, unendo la zootecnia allo Sportello
unico dell'agricoltura - è che per qualsiasi segnalazione giusta,
magari anche nella mancata interpretazione, o interpretazione
errata, ci sia subito un passaggio di informazioni affinché non
vengano eventualmente applicate le sanzioni, che sono doverose in
caso di ritardi. Sicuramente quindi la prima cosa che dobbiamo dire
è che esistono delle normative che anche nei contenuti non
dipendono esclusivamente dalla volontà dell'Amministrazione.
Spesso, come lei cita nell'interpellanza, sono normative e
soprattutto, quando ci sono questioni sanitarie, sono normative
stringenti.
Al di là di questo, vorrei ricordare che il manuale per la
gestione dell'anagrafe regionale e nazionale del bestiame non è una
delibera, come richiamato nell'interpellanza, ma un provvedimento
dirigenziale, ma poco cambia, a cui abbiamo lavorato in questi
ultimi mesi tra Assessorato dell'agricoltura, Assessorato della
sanità, USL, AREV e anche i servizi dell'azienda che si occupano di
sanità animale, igiene veterinaria e i servizi competenti
dell'Assessorato. Questo per dire che è stato un manuale concertato
con le categorie, quindi con le aziende, con gli allevatori
affinché potesse essere creato uno strumento consultabile a cura di
tutti gli operatori interessati. Quindi che riportasse le
competenze, i doveri di ogni singolo soggetto responsabile e che
deriva da una volontà da un lato, ma anche da normative sanitarie
nazionali, gestioni che sono in capo sia all'Assessorato
dell'agricoltura che all'Assessorato della sanità sui controlli per
gestire al meglio questa parte di anagrafe regionale del bestiame.
Ricordo che questo provvedimento dirigenziale fa seguito ad una
legge che esiste dal 1993, quindi è dal 1993 che le aziende sanno
che ci sono i sette giorni per comunicare lo spostamento o, in caso
di compravendita, questo espletamento. La particolarità nella
gestione della nostra anagrafe bestiame a livello regionale è che i
compiti sono di competenza degli uffici dell'Assessorato, mentre i
controlli e la gestione diretta dei dati sanitari sono affidati
all'azienda: questo per dire che era necessario avere una sinergia,
un raccordo formalizzato con questo manuale. Dopo aver ricevuto la
sua iniziativa, io ho chiesto agli uffici come venissero
interpretati i sette giorni, che era la prima domanda che mi ero
posto, e mi si dice - ma se lei mi dice che non è così, sarò più
puntuale nel verificarlo - che per i sette giorni sono esclusi i
giorni festivi, quindi sono sette giorni consecutivi lavorativi,
esclusi il sabato e la domenica.
Relativamente alla prima domanda, è interessante capire come
vengono applicate le sanzioni, perché è giusto segnalare le
questioni, ma è anche giusto dire, per quanto concerne la norma
relativa all'anagrafe, che la tempistica è impostata sui sette
giorni e diciamo che siamo per l'applicazione dei sette giorni,
esclusi quelli festivi.
Per quanto concerne la seconda domanda: "se vi è l'intenzione di
non applicare alle aziende che a causa della suddetta diversa
applicazione fossero incappati in sanzioni", bisogna ricordare che
il contravventore è soggetto a una sanzione amministrativa, che è
una cifra con un minimo edittale e un massimo edittale per ogni
capo, ma che nel caso di primo accertamento di violazione non si
applica la sanzione se colui che ha violato o comunque che ha
ottemperato in modo tardivo alla questione regolarizza la
questione. In calce alla posta che quotidianamente esce
dall'Assessorato, quindi nei provvedimenti dirigenziali, esiste
sempre la dicitura: "si segnala che si è ottemperato in modo
tardivo alla...e si è incappati in una irregolarità", ma, fatto
salvo che ci sia la regolarizzazione, non si incorre in una
sanzione. La prima cosa da dire quindi è che sicuramente se
qualcuno ha avuto una sanzione oltre i sette giorni, e non è la
prima volta che gli succede, non può non esserne informato. Altra
cosa, invece, i sette giorni esclusi quelli festivi.
Vi dico anche i dati degli anni 2016 e 2017, un anno e mezzo.
Dai controlli risulta che in un anno e mezzo sono 13 le sanzioni
per le persone, per le aziende che non avessero adempiuto per la
prima volta...quindi non contiamo quelle che dopo la prima volta
hanno regolarizzato, e questi sono i dati che vengono forniti e che
sono a disposizione. Per la maggior parte di queste si è in attesa
anche della definizione dei ricorsi presentati dagli interessati
all'Ufficio sanzioni amministrative della Regione, quindi c'è
ancora una possibilità. Giustamente se ci fosse un'interpretazione
errata, al limite sui singoli casi si può anche segnalare che
vadano direttamente allo sportello per chiarire la posizione, c'è
comunque la possibilità di produrre degli scritti e delle memorie,
comunque una segnalazione per dire che l'interpretazione, secondo
loro, non è esatta.
"Se vi è intenzione di integrare le informative...": noi
crediamo sia importante, al di là di questa disposizione che è una
legge del 1993 - e quindi da allora i 7 giorni sono previsti e dopo
14 anni forse dovremo ricordare di nuovo quali sono le procedure,
anche se la prassi dovrebbe essere diventata consueta - ma visto
che a partire da settembre 2017 ci sarà l'obbligo di compilazione
informatizzata del modello 4, che è quello di trasporto degli
animali, noi crediamo, recependo quello che lei giustamente dice,
che sarebbe interessante - e in questo senso stiamo lavorando con
gli uffici - avere un'informativa attraverso le categorie,
associazioni, ma anche direttamente gli sportelli, magari con un
vademecum
semplice che vada a spiegare, al di là di incontri
puntuali, quali saranno le nuove normative.
In ogni caso, ringrazio il collega per la segnalazione puntuale,
perché tutto aiuta a migliorare e a rendere l'Amministrazione più
performante, soprattutto d'aiuto e di ascolto dell'utenza, che poi
è l'obiettivo che vogliamo perseguire.
Presidente -
Per la replica, chiede la parola il collega
Cretier, ne ha facoltà.
Cretier (PD-SIN.VDA) -
Ringrazio l'Assessore. Siccome ha
citato le riunioni sul territorio, io speravo proprio che gli
agricoltori avessero fatto presente il problema, ma probabilmente
si sono rivolti alla mia persona, quindi io ho fatto da
tramite.
Volevo semplicemente dire che con queste interpellanze...ho
letto un'applicazione che, secondo me, doveva essere chiarita; non
sono alla ricerca di visibilità personale, ma semplicemente volevo
proporre l'argomento. Secondo me, se esiste un problema, per quanto
piccolo sia...mi farò portavoce delle istanze al Consiglio per
migliorare tutto ciò che riguarda le istanze che mi vengono
presentate, chiaramente verificando prima l'esistenza perché, come
ha detto lei, ci sono 13 aziende in possibile sanzione e quindi
chiaramente il problema esiste e se sono ritardi che sono causati
dalle loro inadempienze, non è argomento che mi compete.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK