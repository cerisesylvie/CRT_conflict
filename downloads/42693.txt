Consiglio Regionale della Valle d'Aosta - Oggetto del Consiglio n. 198 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 198 del 13 gennaio 2021 - Resoconto
OGGETTO N. 198/XVI - Interrogazione: "Risoluzione di
problematiche inerenti l'evasione delle richieste di accesso civico
generalizzato".
Bertin (Presidente) -
Punto n. 11 all'ordine del giorno.
Ha chiesto la parola il presidente Lavevaz per la risposta, ne ha
facoltà.
Lavevaz (UV) -
Rispetto alla prima domanda posta
dall'interrogazione, riporto quanto mi è stato segnalato dall'URP e
dagli uffici competenti dell'Assessorato della sanità salute e
politiche sociali.
Relativamente alla richiesta del mese di ottobre 2019, è stato
appurato che la stessa è stata inviata via fax all'URP il 22
ottobre e che per un malfunzionamento dell'apparecchio la stessa è
stata ricevuta ma non è stata stampata. La questione è emersa solo
il 3 dicembre, il giorno successivo l'URP ha trasmesso la
documentazione al competente ufficio del Dipartimento Politiche
sociali, che da quel momento si è interfacciato direttamente con
l'interessato trasmettendo la documentazione richiesta il 27
gennaio 2020 come riportato correttamente nell'interrogazione. Gli
uffici riferiscono al riguardo che la tempistica nella risposta è
dovuta anche alle valutazioni sull'accesso agli atti, che sono
state necessariamente effettuate anche con l'Avvocatura regionale
vista la complessità del caso di specie.
Ancora i competenti uffici del Dipartimento Politiche sociali
riferiscono che la richiesta di accesso agli atti pervenuta in data
8 settembre 2020, è stata inoltrata ai soggetti controinteressati
come previsto dalla normativa vigente e il successivo 21 settembre
2020, e decorsi i dieci giorni di legge, la struttura ha completato
il procedimento inoltrando la documentazione richiesta il 16
ottobre 2020.
Infine, relativamente alla domanda di accesso pervenuta il 26
ottobre 2020, riferita ad aspetti specifici del progetto di
assistenza domiciliare educativa in favore del minore, la struttura
del Dipartimento Politiche sociali riferisce di aver riscontrato la
richiesta in data 4 dicembre 2020.
Per quanto riguarda la richiesta dell'ottobre 2019, quindi vi è
stato in effetti un problema tecnico dovuto a un malfunzionamento
del fax dell'URP. Per le successive richieste invece la struttura
competente del Dipartimento Politiche sociali ha gestito i
procedimenti cercando di contemperare alle tempistiche previste
dalla legge e ai diritti di tutte le parti interessate, anche
perché, rispetto alla seconda domanda, le istanze in argomento,
oltre a riguardare una situazione sicuramente delicata e complessa,
si configurano non come accesso civico generalizzato ma come
accesso documentale disciplinato dall'articolo 40 della legge
regionale n. 19/2007 riconosciuto a chiunque vi abbia interesse per
la tutela di situazioni giuridicamente rilevanti.
È evidente che in entrambi i casi vi sono termini e modalità
previsti dalle norme che devono essere rispettati dagli uffici e
sicuramente è necessario che vi sia attenzione e controllo sui
procedimenti, ma è altrettanto importante che gli interessati
formulino le istanze in modo corretto rispetto ai loro specifici
interessi e diritti, così com'è altrettanto importante che gli
interessati utilizzino gli strumenti di tutela a loro disposizione
quando ritengano di non aver ottenuto ciò a cui hanno diritto.
Presidente -
Per la replica, ha chiesto la parola il
consigliere Manfrin, a cui passo la parola.
Manfrin (LEGA VDA) -
Prendo, come ho preso questa
mattina, con positività le sue parole nell'augurio che lei si
faccia garante del diritto di chi appunto richiede degli atti di
averli al netto di quello che sta accadendo anche con noi
Consiglieri ma non è oggetto di questa interrogazione, perché,
rispetto a questa questione del fax, la trovo un po' al limite
dell'assurdo. Relativamente a quella, però c'è anche da considerare
un'altra cosa: che in relazione a quelle reiterate richieste di
quel fax che lei ci dice non essere mai arrivato o arrivato in
ritardo, o non stampato, non trasmesso, in realtà, da quello che ci
riferisce l'interessato, pare che verso fine dicembre 2019, a
seguito di contatto telefonico dell'Assessorato per sapere in quali
termini avrei ricevuto la lettera in cui mi sarebbe stata spiegata
la procedura corretta per richiedere l'accesso agli atti, una
persona di cui non faccio il nome che fa parte dell'Amministrazione
rispondeva che non avevano nessuna intenzione di rispondere alle
lettere e che l'Assessorato aveva inoltrato la questione
all'Avvocatura della Regione in merito all'accesso agli atti,
perché forse aveva ragione lei Signor "omissis" e avremmo dovuto
consentire l'accesso agli atti, le chiediamo scusa perché sembra
che la stiamo prendendo in giro...
È evidente che ci troviamo di fronte a una situazione
decisamente perigliosa e altrettanto perigliosa è la questione
relativa ai ritardi della trasmissione di questi atti e le voglio
leggere solo l'ultima di queste comunicazioni, che però le sono
state anche trasmesse, io spero che lei abbia avuto modo di vederle
ma metto a conoscenza l'Aula ovviamente espungendo i nomi che si
fanno, riguardo all'accesso del 26 ottobre 2020 dove appunto ad
oggi, cioè 9 dicembre 2020, quando arriva la comunicazione, non
aveva ricevuto alcun riscontro la persona che aveva fatto la
richiesta: "Il totale silenzio dell'Assessorato delle politiche
sociali in merito a questa specifica richiesta di accesso agli atti
mi preoccupa enormemente in quanto le assistenti sociali a
settembre 2020 pretendevano che io firmassi un accordo di
collaborazione finalizzato ad attivare vari progetti educativi
territoriali tra cui uno, quello di migliorare la relazione tra i
due genitori ed evitare quanto più possibile gli atteggiamenti
squalificanti e denigratori e utilizzare un linguaggio più
rispettoso e diminuire i conflitti. In quell'incontro - dice
appunto la persona che ha fatto questa segnalazione - non ho voluto
firmare tale punto dell'accordo perché avrebbe significato
accettare tali accuse, che in realtà sono false. Inoltre ricordo
che le assistenti sociali non hanno mai visto me e la Signora
insieme, quindi non capisco come possano avanzare tali accuse, che
oltretutto vengono trasmesse al Tribunale dei Minori di Torino. Per
avanzare tali accuse gravi e pesanti, le assistenti sociali devono
necessariamente avere della documentazione probatoria che
giustifica l'attivazione di tale progetto di educativa. Pertanto
inoltro richiesta di accesso agli atti ma non ottengo nessuna
risposta. Pretendo pertanto che alla mia richiesta di accesso agli
atti ci sia una risposta da parte dell'Assessorato delle politiche
sociali, ricordo che in gioco c'è la vita di un bambino di appena 3
anni, che rischia di essere allontanato senza alcun motivo dal
padre per essere inserito in una struttura protetta, il tutto sulla
base di relazioni di accuse di assistenti sociali, che né vedono il
mio bambino, né assistono ai rapporti tra me e la Signora".
Qui nessuno vuole dare ragione ad una parte o all'altra, è
normale che, quando c'è una situazione di conflitto, ci sia
sicuramente un conflitto, ma, quando ci troviamo di fronte alla
situazione di un padre a cui vengono mosse delle accuse precise e
specifiche che rischiano di far perdere la patria potestà sul
figlio e che questo figlio venga affidato a una struttura, è
evidente che si deve dare la possibilità a questo padre di poter
avere i documenti per potersi difendere nelle sedi opportune. Ogni
ritardo è chiaro che crea un problema a questa famiglia, a queste
persone ed è sempre più evidente che soprattutto in questi casi il
necessario rispetto delle tempistiche di accesso agli atti è
sicuramente un diritto e un importante dovere che
quest'Amministrazione deve garantire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK