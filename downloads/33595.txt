Consiglio Regionale della Valle d'Aosta - Oggetto del Consiglio n. 1708 del 23 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1708 del 23 marzo 2011 - Resoconto
OGGETTO N. 1708/XIII - Discussione generale della proposta di
legge: "Disposizioni relative all'impiego di organismi
geneticamente modificati (OGM) in agricoltura. Abrogazione della
legge regionale 18 novembre 2005, n. 29".
Presidente
- La parola al relatore, Consigliere
Louvin.
Louvin (ALPE)
- Grazie Presidente.
Un relatore un po' inconsueto, perché siamo in presenza di una
proposta di legge che non ha avuto espressione formale del parere
da parte della commissione, anche se credo sia stata fra le leggi
più discusse e approfondite di questa legislatura e la singolarità
di tale posizione discende anche dal fatto che il nostro gruppo è
stato in quella sede l'unico ad esprimersi favorevolmente sulla
proposta di legge regionale n. 130 e che si sono espressi con
un'astensione i colleghi presenti in commissione. Devo peraltro
ringraziare il Presidente della commissione e i colleghi che hanno
consentito sul piano procedurale, attraverso un piccolo
escamotage
, di portare all'attenzione dell'aula questa
iniziativa sperando di assistere a qualche ripensamento o
rivisitazione da parte dei colleghi delle loro posizioni sul tema.
Se prenderemo un po' di tempo, è perché crediamo, a dispetto del
mancato consenso registrato in seno alla commissione, che si tratta
di un argomento di particolare pregnanza che richiede un livello di
conoscenza elevato da parte di noi tutti, che siamo chiamati a
farci carico dei problemi di salute non solo dell'oggi, ma anche
del medio e lungo termine all'interno della nostra comunità e dei
problemi di natura economica, che sono sottesi a questa
problematica dell'utilizzo degli organismi geneticamente modificati
nell'ambito dell'agricoltura valdostana.
La legge che era stata votata dal Consiglio regionale alla fine
del 2005, la legge n. 29, aveva stabilito delle disposizioni che
consentono la coesistenza fra le colture transgeniche convenzionali
e le biologiche. Aveva in particolare previsto delle procedure
molto elaborate per identificare dei livelli e delle misure di
coesistenza che si riteneva dovevano evitare la commistione con le
coltivazioni convenzionali e biologiche da parte di questi
organismi di nuova e recente introduzione, delle misure che
avrebbero consentito di salvaguardare la tipicità delle produzioni
agro-alimentari locali. Di fatto, questo va detto fin dall'inizio
per chiarezza nel dibattito che andiamo a tenere, questa norma non
ha avuto una concreta applicazione e non si sono registrate in
questi anni sollecitazioni per l'uso di organismi geneticamente
modificati nel territorio regionale, nondimeno è stata attivata una
commissione sul piano tecnico che ha operato e che tuttora sta
operando formalmente per identificare queste modalità di ipotetica
coesistenza.
I promotori di questa iniziativa hanno ritenuto di andare oltre
la linea tracciata nella passata legislatura e hanno ritenuto
necessario che anche la Valle, al pari di molte altre Regioni, che
si stanno pronunciando proprio in queste settimane sul tema, adotti
misure idonee per garantire una protezione più elevata per le
proprie produzioni agro-alimentari rispetto a possibili
contaminazioni dall'impiego di OGM in agricoltura. Su questo punto
le motivazioni sono ben esplicitate già nella relazione del
progetto di legge, che richiamano la particolare natura del
territorio regionale: l'elevata parcellizzazione, il fatto di avere
dei terreni così piccoli dimensionalmente che non consentono linee
e spazi di rispetto particolarmente ampi, la specificità anche
delle condizioni di clima del fondovalle, la forte ventosità, il
rischio costante e molto diffuso di dispersione di pollini e semi e
la natura, tutta nostra, dell'elevata pendenza naturale dei
versanti che li vedono esposti a fenomeni di erosione e di
possibile trasporto a valle anche involontario di materiale
organico verso i terreni sottostanti, anche senza andare ai momenti
di massima criticità ambientale, questo è un fenomeno che si
registra costantemente. L'idea quindi di abbandonare la linea della
coesistenza è dettata dalla necessità di conservare integre le
colture locali, la filiera lattiero-casearia in modo particolare,
che è la colonna vertebrale del settore, oltre alle produzioni
viticole e apicole di qualità che si sono sviluppate in questi
ultimi anni, tutte molto legate al territorio e alla tradizione,
che richiedono la salvaguardia di un habitat eccezionale,
caratterizzato oltretutto da un'ineguagliabile biodiversità e da
una grande ricchezza di risorse floristiche e faunistiche da tenere
in debita considerazione. Questi motivi hanno spinto i proponenti a
richiedere l'introduzione di un divieto assoluto di impiego di
organismi geneticamente modificati, con l'obbligo oltretutto di
rimozione delle coltivazioni eventualmente in atto e l'intervento
sanzionatorio da parte dell'Amministrazione.
Sui contenuti della proposta di legge c'è stata un'ampia
discussione non solo con l'intervento del Governo regionale - di
cui forse darà meglio conto lo stesso Assessore, o qualche collega
della maggioranza, che attivamente ha partecipato alla discussione
-, che ha esplicitato le proprie posizioni che sinteticamente dopo
riassumeremo, ma anche di numerosi altri soggetti che sono
intervenuti.
Questa proposta è ispirata ad un principio di precauzione e
spinta anche da un notevole cambiamento che ha imposto il dibattito
in atto da una decina di anni, soprattutto in seguito alla triste e
nota vicenda della cosiddetta "mucca pazza", che ha riorientato le
richieste dei consumatori rispetto alle scelte legate al territorio
in modo meno insicuro e più tradizionale, favorendo lo sviluppo
della filiera del biologico. Fra i contributi che abbiamo
registrato riteniamo doveroso richiamare quello anzitutto
dell'Associazione regionale degli allevatori, l'AREV, che, dopo
aver ricordato l'intervento di autoregolamentazione del Consorzio
della fontina - su cui tornerò fra breve -, ha sottolineato come la
proposta dovrebbe essere opportunamente affiancata da ulteriori
misure di valorizzazione dei prodotti lattiero-caseari che
compensino o almeno attenuino il differenziale nel costo di
produzione che si registra per il fatto che in Valle d'Aosta il
prodotto fontina è realizzato sulla base di un allevamento che non
deve utilizzare mangimi contraddistinti da OGM. Questa è stata la
precisazione che ha fatto lo stesso Consorzio produttori e tutela
della fontina, che ci ha ricordato come fin dal 2006 essa si sia
dotata di questo regime di autodisciplina operante per tutta la
filiera della fontina, che non può oggi utilizzare mangimi
contenenti OGM. Il Consorzio ha anche illustrato i profili di
vantaggio di tale scelta in termini promozionali. Molto evidente
anche l'utilizzo di questa caratterizzazione "DOP fontina, buona
come sempre e con una garanzia in più, no OGM", utilizzata dal
Consorzio e devo dire che anche lo stesso Consorzio non lesina nel
mettere in evidenza come la bovina valdostana gradisca questa
condizione "no OGM", pensiamo che questo sia stato un punto di
forza negli ultimi anni nello sviluppo commerciale del
prodotto.
La parte distributiva o commerciale della produzione tipica è
stata interpellata nel soggetto della Cooperativa Lo Pan Nër, che
ha ugualmente portato un contributo significativo e anche molto
acuto nel riconoscere che questa scelta per loro è innanzitutto una
scelta di tipo etico e di biosicurezza, ma ha anche una forte
valenza di beneficio per i molti produttori locali, mentre
sull'altro piatto della bilancia non c'è nessun danno nei confronti
di altri soggetti, in quanto nessuno verrebbe pregiudicato oggi
dalla possibilità di sviluppare le sue coltivazioni in atto, non
essendoci al momento nessun coltivatore di mais transgenico, di
patata transgenica o di altri alimenti simili.
L'Institut agricole régional, per sua competenza, ha fornito un
apporto particolarmente qualificato e ha indicato l'esistenza di un
fondato rischio che si introducano coltivazioni surrettizie o in
qualche caso anche involontarie di OGM, con un possibile danno per
l'agricoltura valdostana e ha espresso l'auspicio che si eviti
questo pericolo, ritenendo benvenuta un'iniziativa che vada nella
direzione del provvedimento proposto. L'opinione dell'Institut
agricole régional, attraverso il tecnico che l'ha formulata a nome
dell'Institut, è stata molto significativa:
"è vero che non c'è
bisogno di stoppare niente, ma non c'è neanche l'esigenza di
consentire nulla"
. Con questa formula, che ho citato
testualmente, ha riassunto la posizione dell'Institut.
In ultimo darei conto dell'articolato e documentato apporto di
idee fornito dalla Coldiretti, che ha consegnato un dossier molto
"robusto" sull'argomento richiamando la campagna lanciata dalla
stessa nel 2004 contro gli OGM su scala nazionale e ricordando come
la legge n. 29/2005 - legge di cui oggi si propone l'abrogazione e
il superamento - fosse stata avviata sulla base dell'intendimento
di vietare l'utilizzo degli OGM, intendimento poi parzialmente
smentito en
cours de route
e sfociato invece
nell'approvazione di una legge tutto sommato ibrida.
L'organizzazione ha espresso apprezzamento per la chiarezza e la
semplicità della proposta, che consente di superare definitivamente
i rischi di contaminazione accidentale e perfino involontaria.
Riferisco incidentalmente un'opinione non espressa in dibattito
di commissione, ma espressa poche settimane fa dal Presidente
nazionale della Coldiretti, che ha affermato:
"le iniziative
legislative "salva territorio"
- nel cui filone si innesta
anche questa proposta analogamente a quella già approvata dalla
Provincia di Bolzano alcune settimane fa e a delle altre che sono
in discussione in Regioni come la Toscana, quella friulana è già
legge, ed altre -
adottate per difendere le campagne dalle
contaminazioni del transgenico rappresentano un impegno concreto
per la valorizzazione delle realtà produttive locali, ma anche un
monito nei confronti dei crimini ambientali reali o solo
annunciati
- i termini sono forti, sto citando testualmente,
non credo che la Coldiretti possa essere qualificata come un
soggetto che opera sul piano del terrorismo ambientale -,
sui
quali chiediamo alle autorità responsabili di intervenire per
evitare, come purtroppo già avvenuto, danni irreparabili"
.
Riprendendo la sollecitazione dell'esponente della Coldiretti,
che è stato ascoltato in commissione, abbiamo ricostruito il
percorso storico della legge n. 29/2005 e chiarito come all'origine
della stessa ci fosse la volontà di intervenire con una legge "no
OGM", come risulta dalla stessa corrispondenza intercorsa da parte
del Presidente della commissione dell'epoca, Fedele Borre, che,
esprimendo il proprio compiacimento per la posizione assunta dai
promotori - si trattava della Coldiretti -, annunciava con
soddisfazione l'istituzione in Consiglio regionale di un gruppo di
lavoro con il compito di - cito -
"redigere una proposta di
legge sul divieto di utilizzo degli OGM nella nostra regione"
,
invece qui si è assistito all'edulcorazione di questa proposta e
all'attestamento sulla linea della cosiddetta "coesistenza". Oggi
il quadro è cambiato, la Giunta ha espresso una posizione
attendista - poi l'Assessore Isabellon avrà la cortesia di
esplicitarne i contenuti -, ritenendo opportuno aspettare
indicazioni puntuali dal Governo italiano e la formalizzazione di
un nuovo regolamento comunitario. Spero di aver riassunto
correttamente, ma non c'è malizia se così non è. Essa non ha
considerato - almeno negli atti della commissione - sufficiente, al
fine di questa innovazione legislativa sulla quale non pareva
pregiudizialmente contraria, la raccomandazione del 2010 della
Commissione europea con cui viene riconosciuto in capo agli Stati
membri un elevato grado di flessibilità nell'adozione di misure
nazionali per ridurre i rischi da contaminazione. Di opposta
opinione - ripeto - sono i sottoscrittori della proposta di legge
n. 130, che ritengono necessaria l'adozione di queste misure per
un'adeguata protezione e che ricordano come stia prendendo piede
fra le Regioni italiane un vasto movimento, assolutamente
trasversale - se sarà ritenuto utile, si richiameranno più
puntualmente posizioni di varie Regioni, dal Veneto alla Toscana,
per citare due poli molto distinti fra loro sul piano della
collocazione politica -, che vorrebbe portare l'Unione europea a
mettere al bando gli organismi geneticamente modificati, posizione
di fronte alla quale il Governo italiano ha scelto di rallentare le
proprie determinazioni.
L'insieme di queste considerazioni porta il relatore, a titolo
individuale e in disaccordo con il voto di astensione espresso in
commissione, a ritenere utile e preziosa l'approvazione della
proposta, alla luce soprattutto della sua valenza chiarificatrice
rispetto alla realtà agricola valdostana e al tempo stesso foriera
di un rafforzamento qualitativo del prodotto, con l'aggiunta della
possibilità di valorizzare commercialmente l'assenza di OGM sul
suolo regionale.
Vi rubo un istante ancora per un accenno a due emendamenti che
sono stati presentati stamani dai colleghi, ma non sono una novità
per i membri della commissione che hanno già avuto modo di
interloquire sulla questione: uno contiene una precisazione
rispetto al divieto di impiego degli organismi geneticamente
modificati e introdurrebbe una dizione più allargata, sollecitata
dagli interventi effettuati in commissione dalle rappresentanze di
categoria, per cui su tutto il territorio regionale sarebbero
vietate la coltivazione e l'impiego in ambito agricolo di organismi
geneticamente modificati; il secondo invece è molto importante
perché introduce la possibilità di dotare la Regione di un
contrassegno di qualità che garantisca una corretta informazione
del consumatore sui prodotti coltivati nel proprio territorio e con
l'intento di sostenere promozionalmente i produttori locali di
alimenti, mangimi e sementi non geneticamente modificati, queste
caratteristiche del contrassegno di qualità, il suo procedimento
quindi sarebbero rimessi ad una deliberazione del Governo
regionale, da adottare con il previo parere della commissione
competente.
Questa è la relazione - chiedo scusa per la lunghezza, ma il
contenuto dell'iniziativa credo meritasse il dovuto approfondimento
- che riassume l'operato della commissione, la quale ha
approfondito la proposta di legge n. 130 e sul quale questa volta,
parlo a titolo di rappresentante del gruppo ALPE, chiediamo a tale
Consiglio l'espressione di un voto favorevole. Grazie
Presidente.
Presidente
- Ricordo che la proposta è stata iscritta per
decorrenza dei termini e che sono stati presentati due emendamenti
dal gruppo ALPE. Dichiaro aperta la discussione generale.
La parola al Consigliere Prola.
Prola (UV)
- Grazie Presidente.
La proposta di legge che ha presentato il gruppo ALPE ha acceso
i riflettori su un argomento che è di estrema sensibilità nel mondo
agricolo, ma anche e soprattutto verso i consumatori. Permettetemi,
prima di affrontare l'argomento, di fare una piccola premessa per
una valutazione, se possibile di ordine generale, per affrontare
l'argomento cercando di essere più laico possibile. L'Italia
importa dal Brasile e dall'Argentina oltre 4.000.000 di tonnellate
annue di semi di soia derivati, che sono transgenici fra il 50 e il
100 percento, a cui vanno aggiunti 2.500.000 di tonnellate di mais,
anch'essi transgenici in parte. Senza di essa l'agricoltura e
l'industria mangimistica non riuscirebbero a produrre gli
integratori alimentari che sono necessari anche per la nostra
zootecnia. Attualmente nel mondo ci sono 114.000.000 di ettari
rispetto a 1.500.000.000 di terre agricole che sono coltivate ad
OGM, 15.000.000 di coltivatori usano il transgenico e oltre il 90
percento di questi sono contadini poveri dei Paesi in via di
sviluppo; questo a testimonianza dei benefici che tale pratica
colturale esprime.
D'altra parte l'opinione pubblica è attenta e vuole avere delle
risposte alla domanda: se è sicuro il cibo che deriva da OGM. Per
onestà intellettuale, bisogna dire che 10 anni di sperimentazione
non hanno assolutamente mai evidenziato un possibile danno causato
da questi alimenti e neanche una semplice ipotesi che suggerisca un
possibile danno da alimenti provenienti da OGM. Le piante e gli
alimenti transgenici sono testati prima di essere commercializzati,
differentemente da quanto accade per una nuova varietà ottenuta con
tecniche convenzionali. Vi sono effetti decisamente positivi
utilizzando sementi OGM, che permettono di avere piante di grano
resistenti ad infezioni fungine ed evitano contaminazioni da
microtossine decisamente cancerogene, vi sono alcune tipologie
colturali dove assistiamo ad una forte resistenza a patologie
distruttive: per la coltivazione di varietà di mais, resistenti
alla piralide, frutti come la papaia che hanno sementi che
resistono ad un virus per loro devastante e che hanno ormai 10 anni
di sperimentazione, o l'olio derivato da una pianta di colza
modificata che possiede meno acido erucico garantendo un cibo più
sano e non cancerogeno. Purtroppo sia il fatto che la spinta a
proporre OGM è in mano alle multinazionali, che chiaramente hanno
come primo obiettivo l'utile di impresa e fanno i propri interessi,
ad esempio ricercano esclusivamente sementi resistenti ai loro
erbicidi, per poter vendere erbicidi, aumentando la chimica...
dall'altra parte, l'immagine che è stata finora trasmessa
all'opinione pubblica con allarmi a volte fantasiosi e
ingiustificati è così negativa che sono consapevole che questo è un
argomento facilmente strumentalizzabile per creare allarmismi,
discussioni e posizioni schematiche e ideologiche. Sono d'accordo
che un sano principio di precauzione è necessario, ma bisognerebbe
avere una valutazione laica sui vantaggi e sugli svantaggi degli
OGM, non vorrei che anche qui nella nostra situazione qualcuno
abbia la voglia di mettersi un distintivo per dire:
"noi sì e
voi no"
.
La raccomandazione europea del 13 luglio 2010 indica la
possibilità agli Stati membri di stabilire misure per evitare la
presenza involontaria di OGM nelle colture convenzionali e
biologiche e, di conseguenza, gli orientamenti ci limitano a
tracciare principi generali per la definizione delle misure di
coesistenza; riconosce la possibilità agli Stati membri della
flessibilità necessaria per tener conto di specificità ed esigenze
locali, riconosce inoltre il principio agli agricoltori di
scegliere liberamente quale tipo di coltura praticare: biologica,
convenzionale o OGM; ricorda di valutare tutti gli aspetti
intrinseci ad una possibile diversa scelta: produzione costosa per
i biologici e prezzi alti per i consumatori, esigenze di
separazione difficile e costosa in determinate situazioni a causa
dei vari vincoli, aspetti scientifici legati alla ricerca e alla
valutazione ambientale, la variabilità dei sistemi di produzione e
dei metodi colturali e le condizioni naturali. La Commissione
europea quindi demanda allo Stato di stabilire le misure che devono
essere proporzionali all'obiettivo perseguito e infine dà la
possibilità di escludere la coltivazione OGM da vaste zone del loro
territorio.
Concordiamo con quanto dice la raccomandazione, credo che anche
nella nostra regione sia necessario procedere ad una seria
valutazione che permetta di analizzare la problematica in tutti i
suoi aspetti, compresa la valorizzazione dei cibi "OGM Free" o dei
prodotti "OGM Free", che è una domanda che ho posto in ripetute
situazioni in commissione, ma a cui non mi è stata mai data
risposta.
Per ora abbiamo quindi un forte orientamento della Commissione
europea, ma al momento questa è una raccomandazione e non è un
regolamento. Il quadro giuridico è in continua evoluzione, abbiamo
ripetute sentenze che trattano il problema e, a fronte di eventuali
ricorsi, le leggi che vietano gli OGM sul proprio territorio non
sono per niente garantite dalla giurisprudenza attuale. Leggo:
"la Commissione europea
- questo è del mese di marzo -
deferisce la Polonia alla Corte di Giustizia per il bando di
mangimi biotech"
. Nessun Paese al momento attuale può opporsi
alla coltivazione sul proprio territorio di specie geneticamente
modificate, già autorizzate alla coltivazione, invocando
l'applicazione di norme europee. L'articolo 26bis della direttiva
2001/18 della CE, a cui si ispira la proposta di legge del gruppo
ALPE, è decisamente sibillino e al comma 2 parla delle informazioni
e delle osservazioni che pervengono dagli Stati membri... dello
sviluppo e degli orientamenti sulla coesistenza delle colture OGM.
Fa riferimento quindi a misure di coesistenza e non alla
possibilità di vietare in modo assoluto la coltivazione di OGM.
Quest'ultimo aspetto si deduce anche dal documento redatto
dall'Ufficio rapporti con l'Unione europea della Camera dei
deputati del 4 ottobre 2010, in linea con l'articolo 26 bis della
direttiva 2001/18
"gli Stati membri possono adottare nelle zone
in cui sono coltivati gli OGM misure opportune cosiddette di
coesistenza, per evitare la presenza accidentale di OGM in altri
prodotti"
. La possibilità di invocare aspetti particolari di
tipo economico, naturale, agricolo, così come fatto nel disegno di
legge di ALPE, riguarda al momento unicamente l'adozione di misure
nazionali in materia di coesistenza fra colture OGM convenzionali e
biologiche e non il divieto assoluto di coltivazione di OGM. Vi
leggo ancora un articoletto uscito su
La Stampa
di domenica:
"Non c'è intesa nell'UE sull'autorizzazione delle coltivazioni
di organismi geneticamente modificati, i Ministri europei
dell'ambiente non hanno trovato un accordo sulle regole troppo
morbide per giustificare il divieto di coltivazione"
, quindi
sono ancora a livello di discussione e hanno fatto una riunione la
settimana scorsa. La possibilità per gli Stati membri, previa
comunicazione alla Commissione a fini informativi, di adottare
misure che limitano in tutto il territorio o in parte di esso la
coltivazione di tutti o determinati OGM autorizzati, invocando
motivazioni diverse da quelle legate alla valutazione degli effetti
negativi sulla salute e sull'ambiente è invece subordinata
all'approvazione del regolamento di modifica della direttiva
2001/18 attraverso l'inserimento nella stessa dell'articolo 26ter,
come proposto dalla comunicazione 375/2010; a questo punto avremo
le garanzie giuridiche necessarie. Siamo convinti che la questione
verrà risolta, visti gli orientamenti che sono in discussione a
livello europeo e all'estrema sensibilità che viene avvertita fra i
consumatori, ma al momento nessuna legge regionale o provinciale è
stata notificata, perché? Il motivo è evidente: perché al momento
le certezze giuridiche su questo aspetto non ci sono.
La nostra legge n. 29/2005 già disciplina in modo equilibrato la
coesistenza e tutela in maniera efficace la separazione delle
filiere. La scelta non è imposta a tutti gli agricoltori, che
quindi sono liberi di decidere cosa coltivare. Al momento nessuna
istanza è stata presentata e, cerchiamo anche di essere realisti,
non credo che neanche in futuro avremo qualche agricoltore che
voglia coltivare mais, colza, cotone, grano OGM in Valle d'Aosta;
le nostre condizioni territoriali sono talmente particolari che le
tipologie colturali possibili si riducono drasticamente, quindi
siamo di fronte ad un falso problema. Oggi le varietà consentite e
autorizzate sono sole due: il mais e la patata, il mais non è una
produzione tipica e soprattutto mancano le condizioni territoriali
per praticarne la coltura estensiva; la patata amflora non è
commestibile e viene utilizzata per produrre collanti e anch'essa,
per essere redditizia, deve avere superfici di colture estensive.
In Valle d'Aosta abbiamo una legge che traccia perfettamente i
confini della coesistenza, evitiamo quindi di dipingere questi
argomenti con mentalità da tifo di stadio e cerchiamo di assumere
le scelte più ponderate e razionali. In questo momento la
possibilità di una coltura OGM in Valle è pari a zero e vorremmo
evitare di avere in questo momento chi solleva la discussione sotto
un profilo ideologico, anziché soffermarsi sul problema reale.
Tutte le nostre filiere tipiche tradizionali sono garantite dai
labelli europei: DOC, DOP, IGP; concordiamo con quanto è stato
detto sia in sede di commissione, sia dal relatore: è un problema
di immagine e quindi confermiamo la nostra volontà di valutare in
seguito la possibilità di procedere: quando avremo la certezza
giuridica necessaria di analizzare la possibilità di dichiarare il
nostro territorio "OGM Free". Attualmente siamo tutelati e, nel
momento in cui avremo qualcuno che abbia la minima intenzione di
chiedere un'autorizzazione per una coltivazione OGM con le attuali
norme di coesistenza, con la situazione particellare delle nostre
proprietà, con le condizioni climatiche, non sarà possibile avere
l'autorizzazione. Siamo di fronte, quindi, ad un problema di cui
potremo discutere con le dovute certezze.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Sarò breve specialmente dopo la relazione e le dichiarazioni del
collega Prola, che è entrato nel merito dimostrando una buona
conoscenza della questione. Anch'io devo esprimere valutazione
positiva sulla proposta di legge n. 130, in quanto ha il merito di
aver sollevato l'attenzione su un tema che tocca in particolare i
consumatori sulla questione dell'alimentazione e riguarda la salute
dei cittadini. Bene, questa è una questione che si discute a
livello mondiale da parecchi anni e anche su questa, come su
problemi importanti che toccano le persone, vi sono delle scuole di
pensiero che sono in antitesi. C'è una scuola di pensiero che
ritiene che sia una follia ideologica rinunciare agli OGM, che
possono essere una grandissima risorsa per il nostro mondo
sovraffollato e con un continuo aumento di popolazione. Prola ha
dato prima i dati delle coltivazioni, l'America, il Brasile,
l'Argentina e l'India, che sono i principali Stati... l'America ha
64.000.000 di ettari di coltivazione transgenica, il Brasile 21,
21.000.000 di ettari l'Argentina e 8.000.000 e qualcosa l'India e
il Canada. Questi, fra l'altro, sono considerati comunque, come
sottolineato dal collega Prola, non creare nessun pericolo per la
salute umana, così come avviene ormai da anni dove milioni di
persone si nutrono di cibi geneticamente modificati e questo non ha
mai provocato danni all'esistenza umana; questo è stato dichiarato
anche da una persona illustrissima, quale Umberto Veronesi. Le
specie vegetali sono un'evoluzione dovuta ad ibridazioni naturali
od opere di manipolazione dell'uomo: ad esempio, il mais, se non
fosse stato manipolato, sarebbe una pianta che produce minuscole
pannocchie assolutamente immangiabili; altra considerazione a
favore dell'OGM è il fatto che non si possono abbandonare le
sperimentazioni genetiche in campo, che possano permettere una
ricerca sempre più avanzata. L'altra scuola di pensiero esprime che
i prodotti OGM sono meno salutari rispetto a quelli tradizionali e
che questi rischiano un'omologazione mettendo a forte rischio la
tipicità dei prodotti e le biodiversità, rischio inoltre di una
forte contaminazione soprattutto nei territori a dimensioni molto
limitate.
Tornando adesso sul nostro territorio, ho letto la relazione del
collega Louvin; lui dice che ci sono molte altre Regioni che si
stanno pronunciando in questo momento al riguardo. Ho fatto una
ricerca e devo dire che ci sono effettivamente otto Regioni che
hanno dichiarato "no" agli OGM, alcune Regioni hanno delle
posizioni intermedie e nove Regioni sono posizionate come la Valle
d'Aosta. Louvin sottolinea che questo è necessario in quanto serve
a preservare integre le colture locali, ma allora mi sono detto: ci
sono state in questi anni delle politiche agricole che hanno
tentato di svalorizzare i prodotti locali? Assolutamente no, anzi i
4 DOP, la ricerca di migliorare la qualità dei vini e dei prodotti
valdostani dimostrano come vi sia in noi la consapevolezza del
nostro patrimonio unico e che noi vogliamo migliorare per
raggiungere livelli qualitativi sempre più alti.
Nelle audizioni come sono state elencate dal collega Louvin,
dove ha riportato in maniera sintetica i pregevoli contributi, devo
dire che forse sono state tralasciate alcune considerazioni, perché
tutti i soggetti, le associazioni che abbiamo sentito hanno tutti
dichiarato che in termini concreti finora sul nostro territorio si
sta parlando del nulla, non vi sono né richieste, né proposte. La
nostra quindi è una posizione molto chiara, non è assolutamente una
posizione attendista come ha sottolineato il collega Louvin, ma è
una posizione rispettosa di norme nazionali, in modo particolare di
norme europee. L'ho già detto in commissione: io ho sentito il
responsabile della Provincia di Bolzano, il quale ha detto:
"noi
abbiamo preso questa posizione, ma non possiamo notificarla in
quanto può essere impugnata"
e mi fa specie che un candidato,
anzi più che candidato sappiamo che diventerà quanto prima un
parlamentare europeo, presenti una proposta di legge quando sa che
questa è contro le norme europee contenute nel regolamento 2001. Vi
è una raccomandazione della Commissione, ma come è stato
sottolineato dal collega Prola, vi è una predisposizione del nuovo
regolamento che dovrebbe recepire la raccomandazione. Riteniamo
pertanto che dobbiamo aspettare la nuova proposta di regolamento e
certamente auspichiamo che, a seguito del nuovo regolamento, ci sia
una discussione e una convergenza di tutte le forze politiche su
una questione così importante.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
francamente non ho potuto seguire questo interessante dibattito in
commissione e sono quindi profondamente mortificato e deluso da
quanto sento oggi, perché pensavo che su questa materia una volta
tanto la nostra Regione avesse qualcosa da dire di suo e
ritrovassimo la nostra ragione di essere veramente Regione autonoma
e non ormai Regione allineata sul berlusconismo e quindi su tutte
le scelte nazionali di Berlusconi; pertanto siccome il Governo
nazionale non prende posizione...
(interruzione del Consigliere Agostino, fuori
microfono)
...ma c'è una cosa più grave... collega Agostino, stia
tranquillo che argomenterò e lei avrà modo di replicare se quanto
dico non risponde al vero! Argomenterò e si renderà conto di quanto
è grave sottovalutare questo argomento oggi per noi per la nostra
autonomia regionale!
Per quanto attiene al Partito Democratico, abbiamo visto con
favore che qualcuno si occupava di tale questione, perché da due
anni il partito se ne stava occupando in convegni, vi leggo un
passaggio conclusivo di uno dei nostri documenti nazionali, in cui
si dice:
"per quanto riguarda l'impiego degli OGM in Italia in
un quadro di incertezza sull'impatto ambientale e per la salute
umana, riteniamo che non ci siano le condizioni strutturali per
l'ingresso di colture geneticamente modificate e quindi la nostra
opzione va chiaramente e senza dubbi a condividere il principio di
precauzione e a favore della coltivazione biologica e
convenzionale"
. Mi sembra una posizione chiara e non ambigua
rispetto a quanti alle volte cercano sempre di gettare confusione,
una posizione costruita con il contributo delle Regioni e questo
per iniziare a chiarire quale sarà il nostro atteggiamento al
riguardo. Siccome qualcuno ha cercato di creare confusione citando
un dibattito vecchio che risale al 2003-2004, ha citato il
problema...
"questa sarà una straordinaria opportunità per la
lotta alla fame nel mondo"
, eccetera e mi ha molto sorpreso
oggi - ma si vede che in quest'aria di destra anche la Stella
Alpina perde il suo collegamento con la Chiesa cattolica - che la
Stella Alpina non citasse le posizioni della Chiesa cattolica su
questo argomento. Le voglio allora ricordare io agli amici della
Stella Alpina, ormai entrati a pieno titolo in questo clima di
destra in Valle d'Aosta: la Chiesa cattolica nel 2004 fece una
forte apertura alla questione degli OGM, perché riteneva
importante, siccome il dibattito era ed è ancora aperto, trovare
delle soluzioni alla fame nel mondo, ma vi leggo cosa pensa
sull'
Osservatore romano
il massimo responsabile della Chiesa
cattolica nel 2010:
"appena preso possesso del nuovo incarico
come Presidente del Pontificio Consiglio per la giustizia e la
pace, il Cardinale ghanese Peter Kodwo Appia Turkson ha espresso
chiaramente il suo pensiero sull'utilizzazione degli OGM. Per
Turkson proporre, come soluzione ai problemi della fame nel mondo e
delle carestie, tecniche che non tengono conto della biodiversità
delle coltivazioni africane o prevedono l'uso di organismi
geneticamente modificati non può che suscitare sospetti sulle reali
intenzioni. Un contadino africano che utilizza semi di mais
conservati dal raccolto dell'anno precedente forse avrà una resa
leggermente più modesta di quella ottenuta con gli OGM, sicuramente
però non dovrà sborsare alcuna somma di denaro per l'acquisto di
semi e soprattutto la sua attività non dipenderà da fattori esterni
condizionanti, come la capacità e la volontà produttiva delle
aziende multinazionali"
. Come dire... la Chiesa cattolica in
questi anni ha fatto dei passi indietro sul via libera agli OGM e
ha preso una posizione estremamente prudente, che non è contro, ma
che è estremamente prudente...
(interruzione del Consigliere Comé, fuori microfono)
...lei lo ha letto e io lo cito in Consiglio. Lo stesso Papa
aveva spiegato alla FAO che, quando si dice:
"OGM biotech",
bisogna pensare all'impatto socio-politico che le scelte
occidentali in campo agroalimentare hanno sulle fragili strutture
di Paesi che in teoria, grazie agli OGM, si vorrebbe aiutare. Se
c'è una cosa che abbiamo in Valle d'Aosta, è un fragile e delicato
sistema di produzione, come quello dei Paesi africani. Non abbiamo
immense pianure da coltivare a cotone geneticamente modificato come
nel Texas, qui siamo in una realtà piccolissima, delicata e
preziosa, perché abbiamo in ogni dove un parco naturalistico che
protegge delle specie biologiche naturali, quindi siamo in un
territorio sensibile. La nostra amata Valle d'Aosta è un territorio
fragile e delicato, non è una pianura uniforme, dove posso decidere
di ritagliare dei quadretti per fare delle esperienze.
Ma c'è un'aggiunta, e vengo alla questione regionalistica, che è
dovuta al fatto che l'interpretazione che diamo noi alla direttiva
europea non è quella estensiva, che è stata qui rappresentata, ma è
un'interpretazione che dice che gli Stati possono anche decidere di
dire "no". Noi siamo un Paese che va verso il federalismo, cari
colleghi, proprio io devo dire questo? Non è quindi lo Stato
italiano che deve dire "no" all'OGM, non dobbiamo aspettare - anche
perché aspetteremmo invano il "Governo Berlusconi", perché prima
che prenda una decisione... come ha fatto con Gheddafi... chissà
quando ce la dirà sugli OGM! - lo Stato, devono essere le Regioni a
pronunciarsi e noi, che siamo Regione autonoma, perché non lo
facciamo con una legge? Abbiamo paura di disturbare i manovratori
del Governo nazionale? Siamo diventati timidi nella nostra
autonomia da non poterci fare una legge che è nel nostro diritto e
dire come la pensiamo? Eh no, perché il Governo nazionale potrebbe
essere magari infastidito... Infastidito a tal punto che una
deputata democratica, la Deputata Cenni, ha detto che nella
circolare ministeriale si parla di esercizio del potere sostitutivo
dello Stato nei confronti delle Regioni per superare lo stallo che
da mesi vede contrapposto Ministro da un lato e Governatori
dall'altro. Non so se ci rendiamo conto noi valdostani, ossia
potere sostitutivo dello Stato, ossia lo Stato vuol decidere lui
sugli OGM? Ma io dico che questa decisione spetta alle Regioni come
abbiamo fatto per il nucleare, dove senza esitazione... ma
probabilmente oggi l'assenza del Presidente sta generando un po' di
confusione nel dibattito... allora, come il Presidente Rollandin ha
detto sulla questione del nucleare:
"nessuna esitazione
,
diciamo che in Valle d'Aosta non si può fare il nucleare"
,
leggo con estrema positività la legge proposta dai colleghi di
ALPE, che dice "no" agli OGM in Valle d'Aosta, se li facciano nella
pianura padana! Personalmente sono contrario anche a farli nella
pianura padana, ma intanto comincio a dire il "no" della Valle
d'Aosta chiaro, fermo, preciso. Il Ministro Galan decida poi lui
nei pochi mesi che gli rimangono da Ministro dell'agricoltura, non
si sa se andrà a fare cultura dopo agricoltura, non si sa che
balletto ci sarà... ma nel frattempo gli diciamo:
"in Valle
d'Aosta queste cose non ci interessano, perché a noi che interessa
il prodotto di qualità"
, cosa aspettiamo? Dobbiamo dire che con
una legge regionale... e non mi interessa che l'abbia fatta ALPE e
che abbia la primogenitura l'ALPE, mi accodo tranquillamente, se
una cosa è intelligente, non è importante chi è "il primo gallo che
canta", è una cosa intelligente e basta! O una cosa è giusta, o non
è giusta, quindi su questo tema sarebbe importantissimo che da
alcune Regioni... e perché non capofila la Valle d'Aosta, visto che
ci sono queste scritte che guidano il Consiglio regionale, a
segnalare all'Europa che ci sono piccole regioni alpine che dicono
"no" agli OGM. Cominciamo a dare il nostro messaggio, non è che
dobbiamo aspettare di avere il Deputato europeo fra 5 anni o fra 1
anno per dire all'Europa che siamo contrari, lo diciamo dal
Consiglio regionale. Diciamo che nelle nostre piccole realtà siamo
in questo momento storico e, visto che le leggi si cambiano ogni
2-3 mesi, qua è successo più di una volta, in questo momento
storico, con l'incertezza che c'è in campo scientifico, noi diciamo
"no".
Fra due anni, se la scienza ci dimostra che abbiamo sbagliato,
non avremo alcun problema a dire:
"modifichiamo questa legge
regionale"
, come ne modifichiamo a centinaia, ma si può capire
questa ottusità che c'è in questo momento a dire:
"qui in Valle
d'Aosta, secondo la normativa attuale, ci sarebbe la possibilità di
iniziare, seguendo delle procedure burocratiche, la coltura degli
OGM"
, perché non possiamo dire subito "no" e togliamo ogni
dubbio? E se per caso a qualcuno gli viene il pallino di inventarsi
qualcosa diciamo:
"non perdere tempo, investi sulla produzione
della fontina o del buon vino di montagna, non perdere tempo ad
andare a cercare scorciatoie con gli OGM, te lo consigliamo
noi!"
. Non si vuol fare questo, c'è timidezza in questo senso?
Noi non ce l'abbiamo e quindi sosterremo tale norma.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Intervengo per fare solo qualche considerazione, visto che la
proposta che abbiamo presentato è, a mio avviso, molto chiara e la
relazione molto ben dettagliata ed esplicita. Capiamo che il
posizionamento di ALPE non è ideologico, ho seguito tutti i lavori
in III Commissione attentamente, ma sicuramente questo nostro
posizionamento vorrebbe - utilizzo ancora il condizionale -
veramente dare un segnale. Ho ascoltato attentamente gli interventi
dei colleghi, parliamo del nulla, è un falso problema.
Con il collega Prola abbiamo partecipato la scorsa settimana al
dibattito nella trasmissione
Il Rosso e il Nero
su quale
domani per l'agricoltura in montagna, abbiamo parlato di
disciplinare della fontina, abbiamo parlato di punti di forza e di
debolezza, abbiamo parlato dei nostri piccoli numeri. Io non ho
tutta quella competenza tecnica che ha il collega, ma conosciamo la
nostra piccolissima realtà, i nostri numeri sono molto piccoli, il
prodotto più importante che in questi decenni stiamo producendo, il
prodotto fontina, ha dei numeri piccolissimi: 350.000 forme. Il
Consorzio cinque anni fa si è posizionato in maniera chiara e
diretta, lungimirante a mio avviso, e, proprio nel consiglio di
amministrazione, in autodisciplina ha vietato l'utilizzo di mangimi
per i quali in etichetta non sia riportato nessun alimento
proveniente da coltivazione geneticamente modificata. Sappiamo però
che tutto questo non è legato solo alla produzione, ma in questo
momento forse la difficoltà maggiore è la commercializzazione dei
nostri prodotti, commercializzazione legata però ad un prezzo
dignitoso che in questo momento i nostri prodotti non hanno. È un
prodotto a latte crudo che ha dei costi altissimi, è un prodotto
che viene lavorato due volte al giorno, per il quale dobbiamo
creare nuovi mercati per commercializzarlo fuori dalla Valle
d'Aosta. Penso, ma tranquillamente, senza posizionamenti
ideologici, che ci siano tutte le potenzialità dal punto di vista
turistico, oltre a tutto quello che è stato detto oggi in aula per
posizionarci dal punto di vista anche di immagine agroalimentare in
un territorio che è importantissimo proprio dal punto di vista di
immagine, pubblicitario e non solo, valorizzando la sua tipicità,
anche perché, come è stato ribadito, questi prodotti sono
trasformati proprio con una garanzia in più, che è quella dei "no
OGM". Su questo dobbiamo fare chiarezza, l'Assessore dopo
interverrà sicuramente, ma io dico che forse non avremo tutte
quelle garanzie giuridiche necessarie, non lo so se ci sono o non
ci sono, ma posizioniamoci con chiarezza e semplicità. Ce lo
chiedono i produttori, ce lo chiede il mondo agricolo, ce lo ha
chiesto una settimana fa il mondo agricolo che era presente a quel
dibattito, tranquillamente... anzi andiamo ad integrare se
possiamo, a modificare, ma pensiamo a tutta la filiera: dalla
produzione alla vendita. Mi ricordo che il dibattito è nato proprio
su quello, forse c'è qualcosa che
cloche
nella parte finale
di questa filiera, la parte di vendita che non valorizza il
prodotto di ottima qualità che abbiamo. Forse lì possiamo
intervenire e non sarebbe bello se in questo momento uscisse dal
punto di vista di immagine la Valle d'Aosta "OGM Free", i prodotti
Valle d'Aosta "OGM Free"? Questi nostri piccoli numeri... penso che
possano uscire fuori dai nostri confini, quindi nessun "attenti al
lupo", nessun posizionamento ideologico, ma entriamo nel dettaglio
dei nostri 4 prodotti che abbiamo, non aspettiamo, e poi aspettiamo
chi e che cosa? Posizioniamoci e poi, se dovremo modificarla, la
modificheremo - concordo con il collega Donzel - fra tre mesi o fra
sei mesi, ma che ci sia un posizionamento chiaro, la Provincia di
Bolzano lo ha fatto a gennaio 2011, la Toscana lo ha già fatto, il
Friuli lo sta facendo, altre Regioni lo stanno facendo!
L'Amministrazione regionale aveva deciso un percorso neanche
alternativo, diverso nel 2005, adesso abbiamo una possibilità in
più, perché forse ci siamo dimenticati che nel luglio 2010 comunque
la Comunità europea ci ha raccomandato... quindi la possibilità in
più rispetto al 2005 c'è, allora affrontiamola! Il mondo agricolo e
i consumatori ce lo chiedono, ce lo chiedono i consorzi, le
cooperative, pensiamo alla filiera finale, quella della
commercializzazione, perché in questo momento è forse lì che
possiamo con pochi sforzi e con qualche idea, con poche risorse
pubbliche riuscire a rivalorizzare meglio questo nostro prodotto a
latte crudo, che in questo momento viene messo sul mercato a dei
prezzi che sono al di sotto delle sue reali potenzialità. Ritengo
sia una nuova era anche per andare oltre, poi, se dovremo
modificarla fra quattro mesi, la modificheremo; penso alla
chiarezza di posizionarci tranquillamente e, a maggior ragione se
per qualcuno questo problema non esiste, questo è il momento
corretto e aspettare non paga mai. A mio avviso, anche dal punto di
vista turistico e promozionale, in questo momento aspettare non
paga. Grazie.
Presidente
- È pervenuta all'Ufficio di Presidenza una
risoluzione sulla questione del nucleare firmata dai gruppi ALPE e
Partito Democratico. Se nessuno chiede di intervenire, dichiaro
chiusa la discussione generale. C'è la proposta da parte
dell'Assessore di rinviare al pomeriggio l'effettuazione della sua
replica e di quella dei proponenti, per poi procedere alla
votazione dell'articolato. Siete d'accordo? Dichiaro chiusi allora
i lavori per questa mattinata, i lavori riprenderanno alle ore
quindici e trenta con la discussione del progetto di legge in
esame.
La seduta è tolta.
---
La seduta termina alle ore 12,43.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK