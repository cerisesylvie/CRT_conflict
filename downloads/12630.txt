Consiglio Regionale della Valle d'Aosta - Oggetto del Consiglio n. 3566 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3566 del 8 luglio 1992 - Resoconto
OGGETTO N. 3566/IX Iniziative per contribuire ad una chiusura
definitiva della centrale nucleare di Creys-Malville.
(Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza E' in corso, in queste settimane, in Francia e
nella zona di Ginevra, un'ampia mobilitazione contro la riapertura
di Superphénix, il reattore al plutonio di Creys-Malville.
Il Superphénix rappresenta un grave pericolo anche per la Valle
d'Aosta; si tratta di un reattore che può esplodere disseminando
per migliaia di chilometri quadrati sostanze fortemente
radioattive.
I continui incidenti che si sono verificati dal 14 gennaio 1986,
data in cui è entrato in funzione il Superphénix, sono la
dimostrazione più evidente del grado di insicurezza di tale
reattore.
Occorre che anche la Valle d'Aosta esprima la propria
preoccupazione e chieda la chiusura definitiva dell'impianto.
Tutto ciò premesso, il sottoscritto Consigliere regionale del
Gruppo Verde Alternativo
interpella
il Presidente della Giunta regionale per sapere:
1) quali iniziative sono state prese dalla Giunta regionale per
far pervenire alle competenti autorità francesi, nonché ai
Presidenti dell'ENEL e dell'E.D.F., la richiesta valdostana di non
riattivare il Superphénix;
2) quali iniziative si intendono assumere per contribuire ad una
chiusura definitiva della centrale nucleare di Creys-Malville.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Volevo anche chiedere al Presidente del
Consiglio, relativamente al punto rinviato, l'oggetto 22, che sia
inserito in un ordine del giorno suppletivo per il prossimo
Consiglio, in modo che possa essere discusso al Consiglio del 16
c.m.
Presidente
Per quanto riguarda il rinvio, è automatica
l'iscrizione al Consiglio successivo.
Riccarand (VA)
Sì, ma il Consiglio successivo è già
stato convocato e abbiamo già ricevuto l'ordine del giorno.
Presidente
Diamo atto che la porteremo al Consiglio
successivo, va bene?
Riccarand (VA)
Va bene.
Presidente
Vorrei solo eccepire sulla forma
dell'interpellanza che è un po' anodina.
Alla richiesta di una serie di punti si configura di più
l'interrogazione con risposta scritta, in questa tipologia.
Comunque l'Assessore l'ha accettata e quindi verrà discussa al
prossimo Consiglio.
Riccarand (VA)
D'accordo.
Presidente
Siamo quindi al punto 24. Ha chiesto la
parola il Consigliere Riccarand, ne ha facoltà.
Riccarand (VA)
Per quanto riguarda il punto 24, è
un'interpellanza che affronta il problema della centrale nucleare
di Creys-Malville.
Un argomento che già in passato avevamo affrontato in questo
Consiglio, perché il reattore Superphénix di Creys-Malville
rappresenta un elemento di potenziale grave pericolo per la Regione
Valle d'Aosta.
Si tratta infatti, come ben sappiamo, di una centrale diversa da
quelle normalmente conosciute, di una centrale nucleare
sperimentale che funziona non con l'uranio, ma con il plutonio e
che ha un indice di pericolosità notevolmente superiore.
L'interpellanza è stata presentata perché entro il 3 luglio del
1992, il Governo francese e l'E.D.F. dovevano prendere una
decisione in merito al ripristino del funzionamento del
Superphénix.
Era quindi necessario, attraverso una mobilitazione
internazionale, non solo quindi da parte degli oppositori francesi,
ma anche da altri Paesi direttamente interessati, in particolare la
zona di Ginevra della Svizzera, la Valle d'Aosta e il Piemonte,
riuscire ad esprimere una volontà di non riapertura di questa
centrale. Quindi, lo scopo dell'interpellanza era di sapere se, da
parte della Giunta regionale della Valle d'Aosta, erano state
assunte delle iniziative, per esprimere al Governo francese e alle
autorità competenti dell'ENEL e dell'E.D.F. le preoccupazioni
valdostane in merito alla riattivazione di questa centrale.
Come poi sappiamo, nei giorni scorsi il Governo francese ha
negato l'autorizzazione alla riapertura e quindi per il momento il
pericolo è scongiurato. Esiste tuttavia il rischio che questa
centrale venga comunque, nei prossimi anni, riattivata.
Non nell'arco di pochissimo tempo, perché le procedure a questo
punto diventano complesse, ma comunque la prospettiva di
riattivarla esiste.
Nel contempo quindi, noi riteniamo si debba mettere in moto
un'iniziativa, a livello internazionale, per trasformare quella che
è una chiusura provvisoria in una chiusura definitiva.
C'è fra l'altro un'iniziativa, assunta dalla città di Ginevra e
da numerosi comuni francesi e della Svizzera, anche in sede
giudiziaria, anche davanti al TAR di Grenoble, per bloccare
qualsiasi possibilità di nuove autorizzazioni per riavviare la
centrale di Superphénix.
In passato, la richiesta di aggiungere anche la regione Valle
d'Aosta agli Enti promotori di questo ricorso non è passata, non è
stata approvata da questo Consiglio.
Volevo sapere se da parte della Giunta regionale, della nuova
Giunta, c'è l'intenzione di contribuire in modo concreto
all'iniziativa a livello internazionale. E ricordo anche, ultimo
elemento, che alcuni anni fa si è svolto un referendum in Italia,
sulla partecipazione dell'ENEL a progetti nucleari a livello
internazionale, che ha deciso nel senso di impedire questa
partecipazione dell'ENEL, e quindi avrebbe dovuto comportare anche
un'uscita della stessa dal progetto Superphénix, in cui è presente
con il 33 percento.
Questa uscita dell'ENEL non c'è stata, perché si è interpretato
che il referendum non poteva avere effetto retroattivo rispetto
agli impegni già in precedenza assunti.
Rimane comunque il fatto che la volontà della popolazione
italiana, e dell'80 percento degli elettori valdostani che allora
si espressero, era comunque di non partecipare più a questa
operazione del Superphénix.
Questi sono dunque gli elementi.
Presidente
Ha chiesto la parola l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Superphénix e Creys-Malville dovevano
essere un polo, un punto di riferimento per quanto riguarda
l'industria francese degli anni 2000.
Nel 1980, l'allora Presidente francese Valéry Giscard d'Estaing,
asseriva che questa centrale sarebbe stata
une reserve d'énergie
comparable à celle de l'Arabie Saudite
.
Sappiamo come sono andate le cose a causa dei diversi incidenti:
nell'86 una fuga di sodio ha condotto ad un primo arresto della
centrale, con chiusura temporanea per ben due anni.
Il secondo incidente, anche più grave, nel luglio del 1990,
ancora per la questione del sodio. Da allora è rimasta bloccata, in
attesa di una decisione del Governo.
Ci sono state discussioni e polemiche soprattutto sul fatto che
sia una centrale cosiddetta di surgenerazione, cioè la cui
caratteristica è di produrre più combustibile di quanto non ne
consumi, grazie alla creazione di plutonio. Ora sappiamo che il
plutonio è forse ancor più pericoloso dello stesso uranio.
Come ha già ricordato il Consigliere Riccarand, l'Ente francese
della sicurezza aveva proposto una riattivazione limitata di questa
centrale, limitata al 30 percento di potenza e per un periodo
limitato.
In realtà poi, il Governo francese ha fatto un passo in più, ha
fatto sospendere questa prevista riattivazione e soprattutto ne ha
con-dizionato il ritorno in funzione ad una ulteriore inchiesta.
Ora, in questo quadro, noi siamo interamente d'accordo con ogni
iniziativa che possa portare ad una chiusura definitiva di questa
centrale. Quindi c'è la disponibilità della Giunta a concordare con
tutti quanti le iniziative necessarie per raggiungere questo
obiettivo.
Si tratta di vedere assieme in quali forme questa nostra
iniziativa può realizzarsi.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Prendo atto con soddisfazione della
dichiarazione dell'Assessore che esprime una disponibilità rispetto
ad un'azione internazionale, per arrivare ad una chiusura
definitiva della centrale nucleare di Creys-Malville.
Esistono e sono state attivate delle procedure a livello
internazionale, esiste un organismo di collegamento tra comuni e
associazioni che si stanno impegnando in questo settore.
Mi farò evidentemente promotore anche di una proposta alla
Giunta, rispetto ai collegamenti che si possono prendere e le
iniziative concrete che si possono assumere. Credo che comunque, il
fatto che il Governo francese abbia impedito la riattivazione di
questa centrale, sia un momento già molto positivo perché adesso,
come dicevo prima, tutte le procedure dovranno essere rifatte.
E' chiaro che c'è il tempo, a questo punto, per concordare,
anche a livello di regioni alpine, possibilmente anche a livello
della
communauté de Travail des Alpes Occidentales
, a
livello di COTRAO, una iniziativa concreta perché, attraverso una
pressione delle comunità internazionali, si giunga ad una chiusura
definitiva di questa centrale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK