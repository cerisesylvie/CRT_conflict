Consiglio Regionale della Valle d'Aosta - Oggetto del Consiglio n. 2099 del 5 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2099 del 5 dicembre 2011 - Resoconto
OGGETTO N. 2099/XIII - Interpellanza: "Effettuazione di
ulteriori lavori per la definitiva messa in sicurezza della
frazione di Entrèves in comune di Courmayeur".
Interpellanza
Constatata l'ultimazione delle operazioni di disgaggio che
hanno riguardato il versante orientale del Mont de La Saxe a
Courmayeur e la riapertura al traffico della viabilità ordinaria
nella località;
Ricordati i consistenti disagi patiti dalla popolazione
locale, soprattutto per quanto riguarda lo svolgimento delle
attività economiche;
i sottoscritti Consiglieri regionali
Interpellano
la Giunta regionale per sapere:
1) se la riapertura abbia carattere definitivo o se si
prevedano ulteriori possibili disagi;
2) se si intendano eventualmente porre in essere ulteriori
lavori per assicurare la definitiva messa in sicurezza della
frazione e della viabilità ed in caso affermativo quali;
3) dove siano state accolte le famiglie durante il periodo di
chiusura della circolazione, secondo quali procedure siano stati
individuati i ricoveri e chi abbia sostenuto i relativi
oneri.
F.to: Louvin - Patrizia Morelli - Bertin - Chatrian -
Giuseppe Cerise
Presidente
- Invito tutti i colleghi a trattenersi, a
rispondere quando viene il loro turno, e di non parlare
direttamente onde evitare problemi ai lavori consiliari.
La parola al Consigliere Louvin.
Louvin (ALPE)
- Grazie Presidente.
Avevamo già portato all'attenzione del Consiglio - e lo
rifacciamo, anche se con minore urgenza e criticità rispetto a
qualche settimana fa, quando sollevammo la questione - la
problematica della riapertura al traffico della viabilità in
Courmayeur, in conseguenza della frana del Mont de la Saxe. La
frana ha impegnato in questi mesi moltissimo le maestranze tecniche
che operano sulla località ed abbiamo potuto apprezzare anche un
grande impegno, una grande determinazione nel contenimento del
problema, nell'eliminazione che speriamo sia quanto più possibile
radicale dei pericoli connessi con la fragilità di questo versante
orientale della montagna.
Siamo adesso interessati - credo che questa interpellanza cada
opportuna, vista la contemporanea adozione di misure di definitiva
riapertura della viabilità da parte dell'ANAS - a fare il punto
della situazione e chiedere in particolare lumi all'Assessorato
delle opere pubbliche sulla definitività o meno di questo
intervento, per come è stato condotto - credo che l'Assessore avrà
la gentilezza di darci un quadro complessivo della situazione - e
se vi siano preventivati o da programmare ulteriori lavori, perché
la frazione sia definitivamente messa al riparo da ulteriori
problemi e pericoli. Abbiamo colto però anche l'occasione di questa
interpellanza per chiedere delucidazioni sulla problematica
dell'accoglimento delle famiglie, non tanto delle attività che
abbiamo visto essere state delocalizzate temporaneamente, ma delle
famiglie che durante il periodo di chiusura del traffico della
località sono state costrette a risiedere fuori dalla frazione. Mi
pare che su questa questione fosse diretta competenza del Comune
intervenire. Ci premerebbe sapere, per avere un quadro completo
della situazione, anche sapendo che si tratta purtroppo di
situazioni che ogni tanto si possono presentare, come si è svolto
questo movimento e, in particolare, dove siano state accolte
durante questo periodo le famiglie, con quali oneri, e soprattutto
in che modo siano stati individuati i ricoveri per le numerose
persone che hanno dovuto in questo periodo trovare alloggio fuori
dalla località.
Credo di aver riassunto brevemente l'oggetto di questa
interpellanza, che speriamo ci permetta di chiudere il cerchio
rispetto ad una vicenda che ha visto nel 2011 severamente impegnato
anche l'Assessorato, per far fronte alle necessità. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio il
collega Louvin per avere riconosciuto l'attività proficua che
l'Assessorato ha svolto supportato soprattutto dai tecnici della
struttura; quindi, su un intervento molto delicato, lo hanno
ricordato tutti, siamo riusciti a rispettare i tempi, che è una
cosa importantissima poiché con le norme che ci sono oggi non è
sempre facile, e soprattutto, permettere all'ANAS di riaprire a
breve il tratto della statale 26.
Sul primo quesito ricordo che la riapertura della strada compete
ad ANAS, che valuta i risultati degli interventi effettuati in
parete sulla base della relazione tecnica fornita dai tecnici della
Regione, verifica che le condizioni della sede viabile siano idonee
al traffico e decide quindi quando riaprire. È un impegno che, come
abbiamo comunicato nei giorni scorsi, ANAS si è presa per l'8
dicembre; noi abbiamo finito tutti i lavori già da domenica 4
dicembre, anche quelli di pulizia, ed abbiamo riconsegnato il
tratto ad ANAS pronto all'uso. I tecnici regionali ritengono che le
operazioni di disgaggio effettuate siano quanto di meglio si
potesse tecnicamente fare, al fine di consentire una riduzione del
rischio in tempi celeri e consentire ad ANAS di valutare la
riapertura della strada, secondo le modalità operative di gestione
di tale tipologia di evento, stabilite dalla delibera di Giunta n.
1934/2011 di approvazione del piano pluriennale di interventi per
la realizzazione di opere di protezione da frane ed inondazioni, ai
sensi dell'articolo 19 della legge n. 40/2010.
Con riferimento al secondo quesito, i tecnici ritengono che sia
possibile un'ulteriore riduzione del rischio, intervenendo sulle
instabilità al momento tralasciate perché considerate, sempre dai
tecnici, di non imminente crollo o pericolosità, ma comunque
caratterizzate da un'elevata fratturazione e scarso collegamento
con il versante. Sempre i tecnici stanno valutando possibili futuri
interventi, quali legature, chiodature e fasciature con pannelli di
rete. Rispetto invece alla possibilità che si riformino accumuli di
elementi semplicemente appoggiati sul versante e particolarmente
esposti al dissesto a causa di animali e delle valanghe che
percorrono parte di questi canaloni, che adesso sono stati
praticamente eliminati nell'area bonificata - perché tutto questo è
stato tolto ad oggi -, si sta valutando di posare alcune tratte di
barriere paramassi, le cui dimensioni devono essere viste anche in
relazione agli interventi da realizzarsi sulla strada da parte di
ANAS. ANAS ha infine già avviato la progettazione ed il
prolungamento dell'attuale galleria paramassi nei due lati; è
evidente che la realizzazione di tali interventi nel futuro potrà
determinare ulteriori disagi, solo alla viabilità e non più alle
abitazioni della frazione, ma le tempistiche di realizzazione non
sono al momento ancora definite da parte di ANAS, che solleciteremo
appena la strada sarà riaperta.
Con riferimento al terzo quesito, sono state richieste le
informazioni necessarie al Comune di Courmayeur, che ha curato
operativamente la realizzazione delle operazioni di evacuazione. La
risposta avuta dal Comune è la seguente (cito):
"L'Amministrazione comunale ha preventivamente censito tutti i
cittadini domiciliati o comunque occupanti stabilmente gli
immobili, ai quali le operazioni di disgaggio della parte del Mont
de la Saxe avrebbero potuto causare gravi danni, individuando le
famiglie che nel periodo di evacuazione potevano autonomamente
trovare delle alternative abitative in cui alloggiare e quelle per
le quali, invece, era necessario che l'Amministrazione comunale
reperisse unità abitative in cui ricoverarle. Per queste ultime la
Giunta comunale, con deliberazione n. 157/2011, ha fissato le
caratteristiche ritenute necessarie nella situazione data degli
immobili da reperire. I quattro punti che l'Amministrazione ha
fissato sono i seguenti: essere situate in complessi costituiti da
almeno sette unità abitative, disporre di un annesso angolo
cottura, essere ubicate nel comune di Courmayeur o nel limitrofo
comune di Pré-Saint-Didier, ma ad una distanza stradale non
superiore ad un chilometro dal confine del primo, non essere
ubicate in zone interessate dalla chiusura di strade per
l'intervento di bonifica di cui trattasi. Con successiva
determinazione del Segretario comunale di Courmayeur si è
provveduto ad invitare tutte le strutture che, dai dati agli atti
degli uffici comunali, risultavano avere le caratteristiche
individuate con la citata deliberazione di Giunta. In particolare,
si sono invitate a formalizzare le offerte di prezzo per ogni
giorno di posto letto occupato e per ogni giorno di messa a
disposizione dell'intera struttura, vuoto per pieno, n. 4 residence
turistico-alberghieri, n. 3 case appartamento vacanze. Hanno
risposto all'invito n. 3 strutture: Le Grand Chalet, Le Talus, la
società Alga S.a.s., con la precisazione da parte di una di esse
(le Talus) che la disponibilità decorreva solo dal 9 ottobre 2011,
in quanto già prenotata per il periodo precedente. Per tale ragione
l'Amministrazione comunale non ha potuto prendere in considerazione
l'offerta presentata dal residence Le Talus, in quanto non
risultava disponibile a partire dal giorno 2 ottobre 2011, data di
inizio delle operazioni di evacuazione, ed ha affidato il servizio
alle altre due strutture che hanno presentato la loro offerta, più
precisamente Le Grand Chalet e Alga S.a.s.. I relativi oneri sono
stati sostenuti dall'Amministrazione comunale, che ha inoltrato
richiesta di rimborso all'Amministrazione regionale ai sensi della
legge n. 5".
Questo per chiarezza totale, onde evitare disguidi e per
ribadire che ognuno deve fare il suo e, visto che la richiesta è
stata presentata al Consiglio regionale, ci siamo permessi di
chiamare il Comune di Courmayeur per farci dare una risposta
puntuale su come hanno agito.
Presidente
- La parola al Consigliere Louvin.
Louvin (ALPE)
- Grazie Presidente.
Sicuramente apprezziamo che si sia operato nel senso di fare,
come ha detto l'Assessore, quanto di meglio si poteva fare;
naturalmente l'impegno è stato rilevante dal punto di vista
finanziario e tecnico, credo che si siano rispettati i tempi che si
erano prefissati, e questo è un dato molto positivo. Vediamo in
prospettiva la problematica del prolungamento del paramassi come
una soluzione che potrebbe dare un respiro più definitivo non solo
alla località, ma alla viabilità sulla strada statale; da questo
punto di vista crediamo che si possa fare tesoro anche dei problemi
e delle difficoltà delle mancanze di comunicazione che ci sono
state con la popolazione locale, per procedere nel prossimo futuro
in modo diverso, evitando rischi e tensioni che ci sono state e che
hanno esacerbato gli animi. Se ANAS si deciderà in questo senso,
non sappiamo quali saranno le possibilità, visti i tempi di magra a
cui andiamo incontro, ma crediamo che l'intervento sia
assolutamente necessario e sul quale forse sarà indispensabile che
la Regione negozi eventualmente con ANAS una collaborazione. Non è
escluso che questo avvenga. Quindi la ringraziamo per questi
chiarimenti ed auspichiamo che la decisione di ANAS sia di
riapertura, se verranno constatati come presenti tutti i canoni di
sicurezza.
Sull'altra vicenda ho ascoltato con attenzione quanto lei ci ha
riferito da parte del Comune; non siamo in grado di valutare se
effettivamente la procedura seguita abbia quei caratteri di
trasparenza e di pubblicità che abbiano consentito a tutti di
mettere sul tavolo delle offerte alternative, o se siano stati dei
requisiti particolarmente restrittivi che abbiano condizionato la
scelta delle strutture sulle quali appoggiarsi. Vero è che, siccome
la Regione è ente pagatore, ha comunque anche un dovere di verifica
che siano mantenute larghe le maglie e che si possa ricorrere a
strutture varie; questo ha rappresentato anche una fonte di reddito
per chi ha dato queste disponibilità, non credo che sia stato a
puro costo, naturalmente in una stagione come questa è interessante
poter offrire questo tipo di servizi alle amministrazioni.
Chiediamo che ci sia sempre uno sguardo particolare perché
vengano consentite queste opportunità di concorrere solidalmente,
ma anche remunerativamente, a queste iniziative della pubblica
amministrazione. Mi rimane solo oscuro il dato del quanto, con
quali oneri, ma questo forse è glissato e gentilmente l'Assessore
poi me lo farà sapere. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK