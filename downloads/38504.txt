Consiglio Regionale della Valle d'Aosta - Oggetto del Consiglio n. 2026 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2026 del 20 aprile 2016 - Resoconto
OGGETTO N. 2026/XIV - Interpellanza: "Accantonamento del
progetto di valorizzazione del secondo tratto di strada romana
delle Gallie in comune di Donnas".
Rosset (Presidente) -
Punto n. 23 dell'ordine del giorno.
Per l'illustrazione chiede la parola il Consigliere Bertschy; ne ha
facoltà.
Bertschy (UVP) -
L'interpellanza è per ricordare
l'importanza di completare un progetto, una visione politica nata
grazie alla grande idea del Forte di Bard intorno al Forte di Bard.
Questo è un richiamo puntuale ad un intervento non realizzato, ma
il senso è completare l'idea del microsistema che avrebbe dovuto
valorizzare completamente gli interventi e gli ingenti investimenti
fatti al forte. Il forte oggi è una bella carta di presentazione
della Valle d'Aosta ed è un'attività che sta dando al territorio
notevoli soddisfazioni, perché diciamo che la Bassa Valle, grazie a
questo investimento, ha sicuramente cominciato a cambiare la sua
connotazione. È sempre più importante che la gente che visita il
forte trovi qualche cosa fuori dal forte per completare la sua
visita e per prolungare la sua permanenza.
Uno dei problemi degli ultimi anni è sicuramente quello della
strada romana. Questa interpellanza aggiunge alle nostre azioni
politiche fatte qui, in Consiglio, un'altra azione a ricordo di
quello che era stato pensato all'interno del microsistema. Era
stato trovato un ulteriore tratto di antica strada delle Gallie,
valorizzato attraverso una progettazione, erano stati pensati degli
investimenti da fare per dare valore anche a questo tratto di
strada delle Gallie. A distanza di tempo, Finbard ha completato la
sua missione. Immaginiamo e speriamo che i progetti allora pagati e
sostenuti possano ancora essere oggetto di attenzione, anche perché
altrimenti si tratterebbe di sprechi dei quali non c'è bisogno.
L'interpellanza serve per ricordare che c'è stato questo lavoro
di approfondimento, di conoscenza e di progettazione. Vorremmo
capire se c'è l'interesse di dare importanza a questo progetto e se
c'è anche l'interesse di ragionare sulla zona, soprattutto oggi che
c'è un valore importante a bilancio, i 50 milioni di euro pensati
per dare valore a tutta una serie di azioni di recupero del nostro
patrimonio. Lì c'è necessità (ogni tanto lo ricordo all'Assessore
Baccega), rispetto all'investimento sulla galleria, di non perdere
occasioni per completare i lavori da fare intorno al Forte di Bard.
In particolare tra Donnas e Bard, dove ci sono le difficoltà di
collegamento pedonale, la strada romana era un posto che, oltre a
permettere la valorizzazione di un luogo così importante,
permetteva anche il collegamento pedonale tra i due paesi, e da
tempo è chiusa. Sarebbe importante, oltre a ricordare che c'è il
pericolo (e sappiamo bene quali sono le situazioni di pericolo che
stanno alla base della chiusura ormai da tanti anni), fare qualche
cosa. In qualche maniera bisogna impegnarsi, perché in ogni caso lì
sotto continuano a passare e a lavorare delle persone, persone che
frequentano anche attività e manifestazioni sportive di una certa
importanza. Da un lato conosciamo il problema, dall'altro non
possiamo completamente fermare la vivibilità dei luoghi.
È pertanto importante che la politica un po' alla volta rimetta
qualche denaro per riaprire la strada e valorizzare quello che in
passato è già stato progettato.
Presidente
- Per la risposta ha chiesto la parola
l'Assessore Rini; ne ha facoltà.
Rini (UV) -
Parliamo di un tema molto importante, molto
delicato. Innanzitutto faccio una premessa. Ovviamente noi
condividiamo appieno il ragionamento puntuale che lei ha fatto in
merito all'importanza di questo sito e di questa criticità che
esiste e va a completare un luogo che ricopre una particolare
importanza per tutto il territorio regionale. L'interesse di questa
Amministrazione e di questo Governo è altissima su questa zona,
proprio perché siamo veramente consapevoli di quanto questo luogo
possa diventare traino per l'intero indotto turistico e culturale
della nostra regione. Abbiamo visto come negli anni l'interesse di
coloro che si approcciano e che frequentano la nostra regione sia
cambiato; abbiamo parlato diverse volte del turismo enogastronomico
e termale, ma anche e soprattutto del turismo culturale. Abbiamo
qui un patrimonio immenso e stiamo cercando, con il piano approvato
nell'ultimo bilancio regionale e che lei ha ricordato, di andare
proprio in questa direzione.
Vengo alle risposte puntuali: "i costi di progettazione
sostenuti", si comunica che per quanto riguarda il progetto a cui
lei ha fatto riferimento, il microsistema
Bard/Donnas/Pont-Saint-Martin, i tecnici dell'allora Direzione
restauro e valorizzazione, quindi della struttura dell'Assessorato,
si sono occupati esclusivamente della direzione scientifica e della
tutela delle strutture dei piani di frequentazione messi in luce
durante le indagini archeologiche effettuate in sito. La parte
tecnico-amministrativa e contabile è stata invece seguita
direttamente dai tecnici dell'allora Finbard S.p.A., e pertanto
negli archivi dell'attuale struttura dirigenziale Patrimonio
archeologico non è presente la documentazione puntuale relativa ai
costi di progettazione sostenuti e soprattutto alla contabilità dei
lavori. Al momento non si è pertanto in grado di fornire tali
informazioni, ma ci si riserva comunque di comunicargliele non
appena reperite all'interno dell'archivio di Finbard, custodito e
conservato presso il Forte di Bard.
Per quanto riguarda la seconda richiesta: "i motivi per i quali
il progetto sia stato accantonato", nel corso di questi sondaggi
archeologici lungo proprio la strada di collegamento tra Donnas e
Bard - luogo peraltro più volte oggetto della nostra attenzione in
quest'aula - si sono verificati una serie di crolli che hanno
evidenziato l'instabilità dell'intero versante e che hanno
determinato la chiusura definitiva di tale accesso a Bard. La
mancanza degli indispensabili
standard
minimi di sicurezza
ha portato pertanto all'accantonamento provvisorio del progetto che
in origine prevedeva proprio il collegamento tra i due comuni.
Veniamo all'ultima risposta. In parte le ho già risposto nella
mia premessa, confermando quanto sia alta l'attenzione su questo
progetto, su quest'area e su questo luogo. L'idea progettuale è
riconsiderata, ovviamente il lavoro è un pochino più complesso e va
al di là di questo progetto che lei ricordava, poiché deve
forzatamente inglobare anche tutta la parte di messa in sicurezza
del versante posto alla sinistra orografica della Dora. So che il
Forte di Bard sta andando in questa direzione, perché siamo davvero
consci dell'importanza che riveste questo luogo non solo per quella
zona, ma per tutta la Regione Valle d'Aosta. In questa
interpellanza si fa riferimento al progetto specifico di
valorizzazione del sito;
a latere
di ciò si è però reso
necessario nel tempo un progetto più ampio che prevedesse la messa
in sicurezza di una zona che ricopre una superficie abbastanza
importante. Si sta quindi cercando di andare in questa
direzione.
Presidente
- Chiede la parola il Consigliere Bertschy, ne
ha facoltà.
Bertschy (UVP) -
La prima parte della risposta direi che
è molto formale. Ho capito che non abbiamo la progettazione come
Assessorato e che ce l'ha Finbard, ma possiamo fare un piccolo
sforzo, magari insieme, per farci dare i documenti che sono
comunque utili all'Amministrazione regionale per continuare a
ragionare sul tema. Mi fa però piacere che, oltre ormai a conoscere
tutti noi e in particolare chi abita in quei luoghi il pericolo che
c'è a monte della strada, ci sia un impegno ad andare nella
direzione di fare qualche cosa, perché altrimenti continuiamo solo
a parlarne e quello che è un luogo estremamente importante e di
valore, per tutte le cose che conosciamo, continua ad essere un
luogo chiuso, anche mal tenuto. Credo poi che il Presidente abbia
avuto anche modo di vedere che oggi non viene proprio più
considerato. L'attenzione politica verso l'antica strada delle
Gallie e quello che potrà eventualmente ancora essere portato
avanti spero che ci sia e che diventi più concreta, nel senso che
vi dedichiamo delle risorse.
Se ho capito bene, sul forte si sta facendo un ragionamento che
non conosco, quindi non intervengo anche per non dire cose che non
si conoscono. Avendo fatto un ragionamento serio in fase di
bilancio, avendo chiesto di utilizzare la parte degli investimenti
legati all'ospedale in un mutuo per la cultura, a noi interessa che
si diano risposte importanti ai luoghi come questi per non
disperdere questo mutuo in troppi rivoli, ma per dare delle
risposte dove già la gente c'è e frequenta, come ha ricordato anche
lei, dove c'è un valore aggiunto dato da investimenti del passato
che va ancora potenziato. Seguiremo nei prossimi mesi le cose che
si intenderanno fare.
Sarebbe interessante a questo punto un'audizione definitiva
magari in commissione tra Assessorati e rappresentanti del forte
per vedere il tipo di sinergia e se intendiamo in maniera
trasversale sostenere la necessità di riaprire la strada, anche
perché altrimenti una volta la risposta è sulla sicurezza, una
volta sulla cultura, un'altra volta è di un altro tipo e il
problema rimane sul tavolo. L'interpellanza raggiunge il risultato
di riportare a valore il lavoro da fare. Vi chiederemo di venire in
commissione per provare a costruire un programma e un percorso per
andare avanti, coinvolgendo chiaramente anche i Sindaci dei due
Comuni che hanno sulle spalle la responsabilità di questo momento,
e speriamo che vogliano condurre con noi un'iniziativa al riguardo,
anche impegnando le poche risorse che sono rimaste negli enti
locali. Intervenire in quella zona è un valore aggiunto per il
territorio nel suo complesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK