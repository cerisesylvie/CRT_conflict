Consiglio Regionale della Valle d'Aosta - Oggetto del Consiglio n. 2752 del 23 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2752 del 23 maggio 2017 - Resoconto
OGGETTO N. 2752/XIV - Interpellanza: "Condivisione
dell'indirizzo politico di realizzazione della scuola in Regione
Tzamberlet del Comune di Aosta".
Rosset (Presidente) -
Punto n. 9 dell'ordine del giorno.
Per l'illustrazione, chiede la parola il collega Baccega, ne ha
facoltà.
Baccega (EPAV) -
Prima di iniziare a parlare di questa
interpellanza, pregherei di verificare il numero legale perché lo
stiamo tenendo in piedi noi, quindi se gentilmente fa in modo che
tutti i colleghi possano accomodarsi per garantire voi come
maggioranza il numero legale, sarebbe l'ideale.
Presidente -
Chiedo al collega Segretario di procedere
all'appello.
Verifica del numero legale per appello nominale.
Presidente -
Mi dispiace, sono 17 Consiglieri presenti,
18 con Fosson...quindi il numero legale non c'è. Fuori non è
dentro, scusate! Se è dentro, è dentro. Se è fuori, è fuori!
Considerata la non presenza della maggioranza dei Consiglieri in
aula, il Presidente, come previsto dall'articolo 40, rinvia la
seduta ad altra ora dello stesso giorno oppure può toglierla, a sua
discrezione, quindi rinvio la seduta fra un'ora di tempo. La seduta
è sospesa.
La seduta è sospesa dalle ore 10:14 alle ore 11:00
.
Rosset (Presidente) -
Chiedo al collega Segretario di
procedere all'appello.
Appello nominale
Rosset (Presidente) -
Con 19 Consiglieri presenti il
numero è legale, possiamo proseguire con i lavori. Ha chiesto la
parola il collega Baccega, ne ha facoltà. Chiederei per favore un
po' di silenzio, grazie!
Baccega (EPAV) -
Non si arrabbi. L'argomento che andiamo
a trattare adesso inevitabilmente aveva bisogno di avere
un'importante rappresentanza dei Consiglieri in Consiglio perché
parliamo di edilizia scolastica, un tema che noi abbiamo affrontato
l'anno passato, nel 2016, con grande determinazione e con la
collaborazione attiva della collega Rini, del sottoscritto e di
tutta la Giunta per andare a definire dei percorsi che
inevitabilmente abbiamo ritenuto percorsi virtuosi tenuto conto
dello stato delle cose.
Credo che l'interpellanza sia sufficientemente chiara e diciamo
che è un percorso che si è avviato all'interno della minoranza. I
colleghi prima con la loro interrogazione...il collega Guichardaz
ha chiesto informazioni di carattere tecnico rispetto ai percorsi
che si sono valutati, che si sono intrapresi nella realizzazione
della scuola di Tzamberlet. Io con questa interpellanza chiedo, dal
punto di vista politico, se la delibera di Giunta n. 572/2016 che
abbiamo votato è ancora in essere, ha ancora una sua validità
rispetto ad una serie di nuove sollecitazioni che sono pervenute in
questi mesi. Siamo in presenza di forzature piuttosto eclatanti,
dal punto di vista mediatico, ma anche di sostanza: la prima
riguarda l'ennesima petizione di 350 firme dell'Istituto tecnico
Manzetti che chiede di non essere collocato nella scuola di
Tzamberlet, nella nuova scuola e la risposta ce la darà
l'Assessore, altrimenti la daremo noi; la seconda più di impatto
riguarda la richiesta di indizione di un referendum che è stata
presentata dal Capogruppo Consigliere comunale dell'ALPE al Comune
di Aosta, che ha dato origine al Comitato del sì, Comitato formato
per una grossa percentuale da politici per chiedere alla
popolazione quanto segue. Vi leggo il quesito perché è davvero
imbarazzante: "volete voi che l'area a servizi individuata nel
piano regolatore generale di Aosta, denominata SP3, localizzata
nella sottozona FA01 (area sportiva Tzamberlet) destinata allo
sport e al tempo libero mantenga tale destinazione?". Questo è il
quesito referendario a cui saranno sottoposte le persone che,
qualora venga accolto dalla commissione che si è costituita, dovrà
coinvolgere i cittadini ad una risposta. Devo dire che è parecchio
strano che al sopraggiungere di tornate elettorali importanti, come
le politiche regionali, casualmente arriva un referendum al quale
si deve sottostare, ma su questo poi saremo anche pronti a dire la
nostra. Vedremo quindi se sarà ammesso.
Io devo ritornare, Consigliere Cognetta, anche un po' indietro,
perché qualche volta indietro bisogna tornarci tenuto conto che le
scelte fatte dalle Amministrazioni passate, parlo delle
Amministrazioni regionali e delle Amministrazioni comunali
coinvolte, che hanno siglato due accordi di programma: il primo
riguardante la realizzazione della scuola, chiamato "accordo di
programma Tzamberlet", che prevede poi anche tutta una serie di
opere di un urbanizzazione a favore della città di Aosta e di
quella zona che è la zona di Tzamberlet, che spesso è coinvolta dal
punto di vista del precariato soprattutto quando piove
parecchio...il secondo accordo è quello del PRUSST, del parcheggio
in via di ultimazione che a breve sarà inaugurato, per la
ricollocazione del maneggio comunale. Sono due accordi di programma
approvati dalla Giunta regionale nel 2011 e sono stati presentati
dagli allora Assessori alle opere pubbliche Marco Viérin e alla
pubblica istruzione Laurent Viérin per una spesa di 17,92 milioni
di euro.
Chiediamo quindi al Presidente se la maggioranza che si è
insediata dopo il ribaltone intende mantenere questi impegni,
intende dare corpo e fiato a un percorso che noi avevamo
individuato: percorso virtuoso e che abbiamo più volte chiamato
"scuola sicura". Sappiamo, leggiamo, ci confrontiamo e valutiamo
che all'interno della sua Giunta dalle dichiarazioni fatte ai
giornali, e mi riferisco a quelle virgolettate ovviamente, dove
l'Assessore Borrello è abbastanza attendista, non decide, non
sceglie e ovviamente, perché l'ha sostenuto nella maggioranza
comunale al Comune di Aosta come Assessore all'urbanistica, l'ha
sostenuto nella maggioranza dell'anno passato questo processo,
diventa anche difficile riscontrare l'esatto contrario. Come
Consiglieri regionali rileviamo invece che l'Assessora Certan
vorrebbe rivoluzionare il percorso, non realizzare la scuola di
Tzamberlet e, come al solito, non si capisce bene che cosa vorrebbe
fare. Presidente Marquis, quindi chiedo a lei quali sono gli
intendimenti politici che vengono assunti dalla vostra Giunta
rispetto all'edilizia scolastica nella nostra regione, tenuto conto
che, proprio per quanto riguarda la scuola di Tzamberlet, i lavori
sono già stati affidati al Consorzio valdostano Eco-École con un
ribasso d'asta del 7,417 percento, che determina l'importo dei
lavori - ce lo ha appena confermato l'Assessore Borrello - di 21,8
milioni di euro, quindi non sono i 25 che qualcuno dice in giro per
la città. A seguito della sentenza del TAR si potrebbe dare il via
alla realizzazione dell'opera della scuola e del nuovo maneggio
comunale, con tutti gli interventi che si dovranno fare. È
sicuramente per noi una scelta ragionevole, una scelta seria che
nasce dall'esigenza di attuare una strategia di interventi degli
edifici scolastici nata dalla collaborazione con la collega Rini e
di tutta la Giunta e che nasce anche e soprattutto dal fatto che si
era avviato un approfondito confronto su quello che doveva essere
il percorso di ricollocazione e di risistemazione di tutti gli
istituti scolastici di secondo grado della città di Aosta. Sappiamo
che lo stato dell'arte era che 5 istituzioni scolastiche su 12
erano disposte in 12 sedi differenti, generando numerose
problematiche dal punto di vista didattico e soprattutto dal punto
di vista della programmazione degli interventi di messa a norma e
di ristrutturazione. Il Liceo linguistico scientifico Bérard 19
classi richiede un intervento di ristrutturazione significativo che
è programmato per il 2018, mentre da quest'anno si stanno
effettuando gli interventi di carattere statico. Il Convitto
regionale, che ospita 14 classi dello Scientifico, ha necessità di
entrare in possesso dei suoi spazi, in quanto ha l'esigenza di
essere ampliato considerato anche l'incremento della richiesta di
posti di convittori e semiconvittori. Il Liceo classico, artistico
e musicale ha la necessità di una sede definitiva e il Comune di
Aosta, che ospita 11 classi del liceo in Piazza San Francesco, ha
bisogno anch'esso degli spazi. Altrettante classi dell'ISICAM sono
collocate al piccolo seminario con un costo in termini di affitti
passivi piuttosto pesante ed è sulla base di questa importante
riorganizzazione che si era dato corpo a quell'importante delibera
n. 572.
Presidente, quindi la scelta a lei che aveva condiviso con la
sua Giunta, nella Giunta precedente: dico questo perché c'è molta
preoccupazione rispetto alle informazioni che vengono dall'esterno,
insegnanti, alunni, docenti e non docenti. Attendo la sua
risposta.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Il tema portato in aula è un tema su cui
si è già dibattuto anche in un punto all'ordine del giorno
precedente, è un tema di grande attualità sia all'interno del
Consiglio e sia anche all'interno del confronto e del dibattito
nell'opinione pubblica.
Nel 2016, con la deliberazione della Giunta regionale n. 572,
erano stati approvati gli indirizzi che hanno delineato gli
interventi da effettuare in un orizzonte temporale decennale per la
riorganizzazione e la riqualificazione degli edifici scolastici di
istruzione secondaria di secondo grado. Tutto questo per migliorare
la sicurezza degli stabili, per migliorare l'offerta formativa, per
ospitare un numero crescente di popolazione scolastica e anche per
razionalizzare la gestione degli immobili pubblici e quindi la
riduzione dei costi ordinari. Tra questi interventi figurava la
realizzazione della scuola in Regione Tzamberlet, per il quale si è
proceduto - com'è già stato evidenziato - all'individuazione
dell'operatore economico per la sua realizzazione. Tuttavia i
ricorsi al TAR che sono stati presentati successivamente hanno
congelato direi il procedimento, creato una pausa sotto il profilo
dell'operatività e questo è stato un momento in cui nell'opinione
pubblica si sono avviate delle riflessioni su questo argomento,
arrivando poi alla proposta di un referendum presentato al Comune
di Aosta in merito alla realizzazione o meno di questo edificio
scolastico.
Io credo che il percorso individuato sia un percorso che, alla
luce anche di quello che è avvenuto a livello di confronto
ultimamente dell'opinione pubblica, avrebbe probabilmente meritato
un maggiore coinvolgimento all'epoca della popolazione, perché la
popolazione è sempre molto sensibile su argomenti come questi, che
hanno del riverbero sulla vita economica e sociale anche
all'interno di una città, perché queste sono pianificazioni che
portano anche a definire strategie che vanno anche valutate sotto
il profilo urbanistico.
Detto questo, nelle more della pronuncia della sentenza del TAR,
che dovrà avvenire tra non molto, credo che non si possano
ravvisare delle condizioni politico-amministrative per riorientare
le scelte che sono state fatte e questo per senso di
responsabilità. Tuttavia la delibera è un piano di carattere
generale e, come tutti i piani, possono essere nel tempo oggetto di
revisioni che devono tenere conto delle obbligazioni che sono già
contratte, ma che possono comunque permettere alla pubblica
amministrazione di poter fare delle valutazioni alla luce di nuove
esigenze volte a soddisfare le richieste della comunità. Allo stato
attuale quindi non ci sono le condizioni per pensare a delle
modificazioni, perché siamo in attesa della sentenza del TAR, e non
è così com'è stato evidenziato nel testo dell'interpellanza: noi
non abbiamo la sicurezza che i lavori potranno essere intrapresi
all'atto della pronuncia del TAR, non siamo in grado di predire la
sentenza, quindi attendiamo che il Tribunale amministrativo si
esprima sull'argomento per poi prendere tutte le valutazioni del
caso.
Presidente -
Per la replica, chiede la parola il collega
Baccega, ne ha facoltà.
Baccega (EPAV) -
Come al solito, non mi ha risposto. Come
al solito, lei è riuscito a dire delle cose: certo che il TAR dovrà
esprimersi, al TAR non c'è un confronto tra pubblica
amministrazione e impresa, al TAR c'è un dibattito tra imprese, tra
la prima, la seconda e la terza. Io quindi credo che se il TAR si
esprimerà in modo positivo, l'opera dovrà proseguire o potrà
proseguire: questo era il concetto, perché non è la pubblica
amministrazione che è in difetto.
Io devo dire che il suo non è un senso di responsabilità: è un
senso di irresponsabilità. Noi abbiamo lavorato nella direzione di
avere delle scuole sicure, delle scuole efficienti, delle scuole
moderne, delle scuole che potessero dare delle risposte ai nostri
studenti, delle risposte importanti in termini di spazi. Io ricordo
la polemica prima dello spostamento del Corrado Gex in via
Chavanne: tutti gli alunni, gli insegnanti preoccupati del Maria
Adelaide che dovevano andare a via Chavanne. Dopo un mese, un
attento confronto con molti insegnanti, con molti alunni, alcuni
dei quali anche direttamente collegati dal punto di vista parentale
con me, hanno detto: "finalmente siamo in una scuola che funziona,
finalmente siamo in una scuola che ha delle lavagne, che ha degli
spazi di un certo tipo, che ha dei laboratori". Questo è il senso
che abbiamo voluto dare ai nostri provvedimenti. Se ancora, dal
punto di vista politico, questa Giunta non sa, non ha capito, non
sa se vuole dare agli studenti della Valle d'Aosta delle scuole
sicure, delle scuole di questo tipo, la cosa ci preoccupa non poco
e ovviamente saremo pronti a fare tutte quelle azioni che vanno
nella direzione di sostenere questo percorso politico.
Lei aveva anche un'occasione per dare una risposta ai 350 che
hanno presentato il quesito dell'Istituto tecnico Manzetti: il
quesito per non essere spostati a Tzamberlet. La delibera lo dice
chiaramente che nel corso dell'anno alcune modifiche possono essere
fatte e nel confronto avvenuto con il Maria Adelaide chiaramente si
era sottolineata l'esigenza di avere un altro liceo a Tzamberlet. E
io con una lettera che avevo inviato all'epoca, era l'11 novembre,
avevo espresso al Sovrintendente, all'Assessore e al Presidente
della Regione che questa poteva essere una motivazione, e di questo
credo che si possa e si voglia tenere conto per il futuro. A volte
quindi non servono le petizioni, perché in qualche modo si è già
andati avanti rispetto a scelte che si sono fatte in passato.
Saremo molto attenti, Presidente, su queste questioni. Anche lei,
Assessore, saremo molto attenti sui vostri percorsi e vigileremo
affinché le cose vadano nella direzione giusta per i nostri
studenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK