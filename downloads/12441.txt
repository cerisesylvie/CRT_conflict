Consiglio Regionale della Valle d'Aosta - Oggetto del Consiglio n. 3357 del 6 maggio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3357 del 6 maggio 1992 - Resoconto
OGGETTO N. 3357/IX Applicazione della legge regionale 6
settembre 1991, n. 62: "Disciplina della gratuità dei trasporti,
delle tariffe preferenziali e agevolate e dei servizi integrativi
di trasporto".
(Interpellanza)
Presidente Do lettura dell'interpellanza in oggetto.
Interpellanza Ricordato che la legge regionale 6 settembre
1991, n. 62 "Disciplina della gratuità dei trasporti, delle tariffe
preferenziali e agevolate e dei servizi integrativi di trasporto"
prevede, all'articolo 1, comma 2, il trasporto gratuito per le
persone con più di 60 anni e per gli invalidi sulle linee
ferroviarie locali, secondo modalità, condizioni e convenzioni con
l'Ente Ferrovie dello Stato approvate con deliberazione della
Giunta regionale, sentita la competente Commissione
consiliare;
Ricordato altresì che la citata legge regionale prevede uno
sconto del 60 per cento sulle spese di trasporto ferroviario degli
studenti universitari;
Evidenziata la necessità di una piena applicazione della legge
sia per le finalità sociali del provvedimento, sia per incentivare
l'uso del trasporto ferroviario;
Ricordato che l'Assessore all'ambiente, territorio e trasporti
aveva assicurato che entro la fine del mese di febbraio 1992
sarebbe stato portato all'esame della competente Commissione
consiliare la proposta di Convenzione fra Regione e Ferrovie dello
Stato;
Ricordato altresì che, con un comunicato stampa del 24 gennaio
1992, l'Assessorato all'ambiente, territorio e trasporti aveva
affermato che entro la fine del mese di febbraio 1992 sarebbero
stati distribuiti agli studenti universitari i titoli di viaggio
per le agevolazioni tariffarie;
il sottoscritto Consigliere regionale del gruppo verde
alternativo
interpella
l'Assessore regionale all'ambiente, territorio e trasporti per
sapere:
1) a che punto sono le intese fra Regione e Ferrovie dello Stato
per le necessarie convenzioni relative ai trasporti agevolati;
2) quando verranno distribuiti, alle persone con più di 60 anni
ed agli invalidi, i titoli di viaggio per il trasporto
gratuito;
3) quando verranno consegnati agli studenti universitari i
titoli di viaggio per le agevolazioni tariffarie sul trasporto
ferroviario.
Presidente
La parola al Consigliere Riccarand.
Riccarand (VA)
E' un argomento che già più volte è
stato portato all'attenzione del Consiglio regionale, in
particolare chiedendo all'Assessore ai trasporti di sapere a che
punto erano le procedure e quando si sarebbe potuto attivare quanto
previsto dalla legge regionale 6 settembre 91, n. 62.
Ricordo brevemente che gli aspetti importanti sono due, da una
parte la legge del settembre 91 prevede l'estensione della gratuità
dei servizi di trasporto per le persone con più di 60 anni e per
gli invalidi anche sulle linee ferroviarie locali. In particolare
questo interessa la linea Pré-Saint-Didier - Aosta e
Aosta-Torino.
Questo deve avvenire secondo modalità, condizioni, convenzioni
fra Regione e Ferrovie dello Stato stabilite con deliberazione
della Giunta regionale sentita la competente Commissione
consiliare.
L'altro aspetto previsto dalla legge è una tariffa agevolata,
del 60 per cento, che poi può diventare anche del 90 per cento se
cumulata con la "Carta Giovani", per quanto riguarda gli studenti
universitari.
Purtroppo già precedentemente avevo più volte sottolineato come
questa normativa tardi ad entrare in vigore, in particolare per
quanto riguarda le riduzioni per gli studenti universitari; ancora
prima della legge già c'erano stati dei provvedimenti della Giunta
regionale, dei comunicati-stampa, degli avvisi, con cui si
annunciava questo tipo di agevolazione ed erano invitati anche gli
universitari a fare domanda - e credo che un gran numero l'abbia
fatto - dopodiché non è stato attivato, fino ad oggi, questo
servizio e ci troviamo sostanzialmente alla fine di un altro anno
accademico e quindi gli studenti universitari si chiedono quando
mai entrerà in funzione questa normativa e se potranno mai
usufruirne prima di poter concludere gli studi universitari.
Questi sono i motivi per cui chiediamo nuovamente con questa
interpellanza di sapere, in particolare, a che punto sono le intese
fra la Regione e le Ferrovie dello Stato per quanto riguarda le
convenzioni, sia per gli anziani che per gli universitari.
Chiediamo in particolare se è possibile sapere quando verranno
distribuiti i titoli di viaggio per il trasporto gratuito per le
persone con più di 60 anni e quando verranno consegnati agli
studenti universitari che ne hanno fatto domanda i titoli di
viaggio per le riduzioni e le agevolazioni tariffarie previste
dalla legge.
Presidente
La parola all'Assessore dell'ambiente,
territorio e trasporti, Limonet.
Limonet (DC)
A proposito del punto 1
dell'interpellanza, abbiamo in esame al servizio trasporti una
bozza di convenzione trasmessaci dalla Divisione passeggeri -
servizio vendita - delle Ferrovie dello Stato.
Quanto prima verrà trasmessa alla Commissione consiliare
competente poi approvata dalla Giunta.
Ricordo solo che per l'acquisto degli scontrini necessari a
riscuotere i relativi biglietti dovrà essere rifinanziata la legge
poiché il costo complessivo dell'operazione sarà di circa 1.800
milioni, o comunque si dovrà provvedere con altre operazioni
finanziarie per provvedere all'acquisto di questi biglietti.
A proposito del secondo punto dell'interpellanza, la stessa
convenzione prevede l'estensione dei benefici anche alle persone
con più di 60 anni ed agli invalidi. Per quanto riguarda la
tempistica per la consegna dei titoli di viaggio per detta
agevolazione, direi che è legata ad una pronta approvazione di
questa convenzione e anche al reperimento dei finanziamenti di cui
parlavo sopra.
L'Assessorato farà quanto possibile per accelerare i tempi, ma
non ritiene di poter fissare date precise, questo anche per non
creare ulteriori aspettative che poi non si riescono a
soddisfare.
Presidente La parola al Consigliere Riccarand.
Riccarand (VA)
Io non posso dichiararmi assolutamente
soddisfatto della risposta dell'Assessore perché, ripeto, qui ci
troviamo di fronte ad un impegno del Governo regionale, che è
precedente alla legge, che risale alla fine del 1990, quindi sono
due anni che è stato preannunciato, in particolare per gli studenti
universitari, questo tipo di agevolazione e sono due anni che
aspettiamo che venga definita questa convenzione.
L'Assessore ci dice che è pronta una bozza di convenzione però
non ci dà nessuna garanzia rispetto ai tempi in cui possa essere
esaminata dalla Commissione e possa essere varata e diventare
applicativa.
Da parte nostra non possiamo che dare un giudizio negativo sui
ritardi con cui viene data applicazione a questa normativa la cui
base, ripeto, risale indietro, già alla legge che aveva previsto i
principi per quanto riguarda gli studenti universitari e quindi c'è
una forte attesa dell'applicazione di questa normativa.
Io mi dichiaro insoddisfatto della risposta e preannuncio che
insisterò anche nei successivi Consigli perché si arrivi al più
presto a varare questa normativa e chiedo all'Assessore di
accelerare i tempi, di portare questa bozza di convenzione
all'esame della Commissione entro questo mese, in modo che si possa
vedere quello che c'è, a predisporre, se necessario, anche un
disegno di legge di rifinanziamento della legge in modo che
nell'arco di pochi mesi finalmente si possa dare attuazione ad un
principio che ritengo sia positivo e che debba trovare una sua
concreta e piena applicazione.
Presidente
Se i consiglieri sono d'accordo potremmo
riprendere il punto 16, che è l'interpellanza del Consigliere Bich,
altrimenti vista l'ora sospendiamo.
Allora il Consiglio è sospeso per questa mattina, riprenderà
alle ore 16 di questo pomeriggio.
La seduta è tolta.
La seduta termina alle ore 12,47
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK