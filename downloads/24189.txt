Consiglio Regionale della Valle d'Aosta - Oggetto del Consiglio n. 3168 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NORME DI ATTUAZIONE
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3168 del 19 dicembre 2007 - Resoconto
OGGETTO N. 3168/XII - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste recante trasferimento di
funzioni esercitate da uffici periferici del Ministero della sanità
in materia di controlli veterinari.
Il Consiglio
Considerato che l'articolo 48 bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che, con nota in data 8 novembre 2007, il Ministro
per gli Affari regionali ha trasmesso, ai fini dell'acquisizione
del parere di cui all'articolo 48 bis dello Statuto speciale, lo
schema di norme di attuazione concernente il trasferimento di
funzioni esercitate da uffici periferici del Ministero della Sanità
in materia di controlli veterinari, approvato dalla Commissione
paritetica in data 17 ottobre 2007;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo
concernente norme di attuazione dello Statuto speciale della
Regione Valle d'Aosta/Vallée d'Aoste recante trasferimento di
funzioni esercitate da uffici periferici del Ministero della Sanità
in materia di controlli veterinari.
Allegato
(Omissis)
Presidente
- Colleghi, in data 8 novembre 2007 il
Ministro per gli affari regionali ha trasmesso, ai fini
dell'acquisizione del parere di cui all'articolo 48bis dello
Statuto speciale, lo schema di norme di attuazione recante
trasferimento di funzioni esercitate da uffici periferici del
Ministero della sanità in materia di controlli veterinari approvato
dalla Commissione paritetica in data 17 ottobre 2007. Ricordo che a
questo proposito la I Commissione ha espresso parere favorevole
all'unanimità. Dichiaro aperta la discussione generale.
La parola al Presidente della Regione, Caveri.
Caveri (UV)
- Come ha già ricordato il Presidente, lo
schema in questione ha per oggetto il trasferimento alla Regione
delle funzioni degli uffici periferici del Ministero della salute
che si occupano di controlli veterinari e che sono la conseguenza
dell'abolizione dei controlli alle frontiere fra i Paesi membri
della CE dopo l'attuazione del mercato unico. Sono il PIF (posto di
ispezione frontaliera) e l'UVAC (Ufficio veterinario per gli
adempimenti degli obblighi comunitari). I posti di ispezione
frontaliera sono abilitati ad effettuare i controlli veterinari su
animali vivi, prodotti di origine animale, mangimi destinati agli
animali provenienti da Paesi terzi e destinati al mercato
comunitario in transito verso altri Paesi terzi. Gli uffici
veterinari per gli adempimenti degli obblighi comunitari (UVAC)
assicurano la corretta applicazione della legislazione veterinaria
e zootecnica mediante controlli a destino sulle merci di
provenienza comunitaria. Attualmente in Valle d'Aosta tutte le
attività di controllo sono svolte presso l'autoporto di Pollein in
collaborazione con l'USL della Valle d'Aosta. La struttura ha un
costo/beneficio in passivo in quanto l'operatività è limitata a
pochissimi controlli. Con la presente proposta adempiamo al comma
661 della legge finanziaria del 2007, dove si dice che le Regioni a
statuto speciale concorrono al riequilibrio della finanza pubblica
e possono contribuire con l'assunzione dell'esercizio di funzioni
statali attraverso l'emanazione di specifiche norme di attuazione,
ciò anche in riscontro all'invito del Ministro per gli affari
regionali e per le autonomie locali che aveva esortato la
Paritetica a dare priorità a schemi normativi che si ponessero in
ottemperanza a questa disposizione finanziaria. Si tratta, sotto il
profilo della valutazione politica, di una misura particolarmente
significativa laddove si consideri che lo Stato affida alla Regione
funzioni relative alla "frontiera" ed agli obblighi comunitari,
normalmente sono funzioni che vengono conservate gelosamente in
capo allo Stato medesimo in quanto "guardiano" della sovranità
territoriale. A conferma di tale importanza, sebbene
prevalentemente simbolica, si rileva come nemmeno la Provincia
autonoma di Bolzano sia ancora titolare delle funzioni in oggetto,
risultando quindi la nostra la prima esperienza del genere in
Italia.
Presidente
- La parola al Consigliere Frassy.
Frassy (CdL)
- Abbiamo letto con attenzione la relazione
di accompagnamento alla sintetica norma di attuazione che ci
apprestiamo a votare e abbiamo ascoltato anche la relazione del
Presidente Caveri, sintetica e chiara, rispetto alle funzioni di
tipo amministrativo che vengono svolte da queste 2 strutture, che
oggi sono strutture statali e a libro paga dello Stato, sono
funzioni meramente tecniche. A conclusione della sua illustrazione
poi ha fatto una breve valutazione politica e ha espresso un parere
positivo a questa norma di attuazione in virtù del fatto che
funzioni di frontiera che lei ha definito gelosamente custodite
dallo Stato vengono trasferite alla nostra Regione.
Vorrei fare alcune considerazioni su questa norma di attuazione,
perché le norme di attuazione sono norme che trasferiscono
competenze alla nostra Regione, spesso sono competenze che hanno
dei riflessi concreti nella gestione di certe procedure
amministrative. Da un certo punto di vista, il trasferimento di
queste funzioni poco consente in termini di autonomia di manovra
gestionale amministrativa alla Regione Valle d'Aosta, perché, come
correttamente scritto nella relazione di accompagnamento alla norma
di attuazione, tutto ciò che viene fatto da questi 2 uffici di
frontiera sta scritto in regolamenti comunitari e di conseguenza
quello facevano e quello continueranno a fare. È citata la norma
della finanziaria 2007, che dice che lo Stato può trasferire alle
Regioni a statuto speciale e alle Regioni in generale ulteriori
funzioni a condizione che esse determinino un risparmio per lo
Stato e i colleghi che avranno avuto modo di leggere la relazione
vedranno che il risparmio per lo Stato è quantificato in circa
167mila euro, cifra di tutto rispetto in considerazione di quanto
rappresenti la cifra stessa. Riteniamo che la motivazione politica,
ossia il fatto di dire che siamo i primi ad assumerci l'onere e
l'onore di queste funzioni, sia relativamente poca cosa, perché è
evidente che, a fronte di quello che è un risparmio dello Stato,
non vi è nessun vantaggio per la Regione che si andrà ad
accollare... e su questo chiedo a lei, Presidente, o all'Assessore
Marguerettaz di integrare i dati forniti, perché vorremmo capire
questo maggior risparmio dello Stato in quali maggior costi per la
Regione si sostanzia. Nei costi così indicati nella relazione di
accompagnamento si fa riferimento alla locazione di un immobile, a
1 veterinario e a 3 amministrativi, vorremmo capire come verrà
gestito il passaggio, immaginiamo che questi funzionari
transiteranno nei ruoli regionali e che di conseguenza la maggior
parte di tali oneri verranno trasferiti in capo all'Amministrazione
regionale. Ecco allora che la nostra considerazione politica è
difforme dalla sua. Non sarebbe stato il caso di utilizzare questo
tipo di accollo di oneri... perché non abbiamo né un interesse
politico, né un interesse amministrativo a gestire questo tipo di
servizio... che fosse stato oggetto di qualche ragionamento su
materie per le quali abbiamo dei contenziosi? Mi riferisco ai tagli
paradossali che dobbiamo subire per l'Università della Valle
d'Aosta pur essendo completamente a carico del nostro bilancio. Non
sarebbe stato il caso che nell'ambito dei "pourparlers" vi fosse
l'accordo politico... che non necessariamente doveva essere
recepito nella norma di attuazione, perché ci rendiamo conto che
gli argomenti sono completamente distinti... ma di avere una
liberatoria sulla possibilità di investire risorse regionali
sull'Università della Valle d'Aosta, facendola uscire da quella
norma che la scorsa finanziaria ha penalizzato equiparandola alle
università dello Stato. Vorremmo capire se ragionamenti di questo
tipo non potrebbero compensare tali maggiori oneri che ci
accolliamo a tutto vantaggio dello Stato. Ecco perché esprimiamo
qualche perplessità sulla valutazione politica, perché la
valutazione politica di dire: "abbiamo un veterinario che sta a
presidiare il confine e lo paga la Regione" non ci sembra sia un
grande investimento in termini politici e sicuramente meno ancora
in termini amministrativi e finanziari. Prima di esprimere una
valutazione complessiva su questo provvedimento perciò vorremmo
avere un quadro dei costi per la Regione di tali nuove funzioni e
capire se il Presidente ritenga che questo tipo di contrattazione
in termini politici possa essere avviato in contrappeso a tale
norma, che ci trasferisce esclusivamente degli oneri.
Presidente
- La parola al Presidente della Regione,
Caveri.
Caveri (UV)
- Lei ha scelto un esempio sbagliato, che è
quello dell'Università, deve essersi perso qualche puntata, nel
senso che, come lei sa, nella legge finanziaria dello Stato che
dovrebbe essere votata fra oggi e domani l'Università rientra
pienamente nel Patto di stabilità che la Regione dovrà stipulare
con lo Stato. A meno di fatti stupefacenti, quindi tale questione è
stata risolta, restano alcune questioni irrisolte di applicazione
del decreto della cosiddetta "legge Bersani", ma, rispetto alla
situazione funerea dei mesi passati, va riconosciuto che la
questione dell'Università è risolta.
Quanto è stato "chiffré" questo risparmio per lo Stato... sono
circa 167mila euro annui, che vuol dire la locazione di un
immobile: circa 21mila euro, 1 veterinario e 3 amministrativi:
140mila euro, 6mila euro per le spese di missione di dirigente e
ragioniere, ma queste verranno meno perché non ci saranno più tali
trasferte; quindi sono circa 160mila euro, naturalmente noi però
tali servizi li ottimizzeremo all'interno delle strutture già
esistenti dell'USL, dunque in realtà a noi costerà meno.
Ora, se sia una norma decisiva per l'autonomia della Valle
d'Aosta, non sono così stupido da dire che questa è una svolta
epocale. Sa che il lavoro della Paritetica, avendolo voi
indirizzato per alcuni mesi nel periodo più "basso" del lavoro
della Paritetica quando non è sortita nessuna norma di attuazione,
se non in limine della legislatura... e devo dire che almeno 2 dei
membri della Paritetica - uno è disponibile anche a dirlo
pubblicamente - mi hanno detto di aver dato le dimissioni dalla
Paritetica perché erano stufi dei "diktat" di "Forza Italia", che
intendeva frapporre degli ostacoli alla concretizzazione delle
norme di attuazione; quindi, se volete, lo porto "per un orecchio"
a testimoniare questo. Voglio dire... è chiaro che le norme di
attuazione importanti sono altre e sono attualmente in fase di
discussione; vi chiederei di votare favorevolmente a questa norma
di attuazione, che, pur non essendo storica o epocale, per la prima
volta pone per una serie di controlli di tipo comunitario e
internazionale - quindi non solo sul confine comunitario, ma anche
sul confine con la Svizzera - in capo alla Regione delle funzioni
che hanno un valore concreto basso, ma hanno un valore simbolico
significativo.
Presidente
- La parola al Consigliere Sandri.
Sandri (PD)
- Solo per annunciare il voto positivo del
gruppo "Partito Democratico", che condivide l'importanza su questi
temi di ottenere il massimo dei risultati nella concertazione con
lo Stato... ma dell'attribuzione di più importanti compiti per
quanto riguarda tutto ciò che può essere attuato attraverso le
norme di attuazione. Sfrutto l'occasione per richiamare il
Presidente della I Commissione ad attuare quella audizione dei
membri della Paritetica, perché su questi temi vorremmo essere più
informati, richiesta giacente da un "momentino", per varie cause
non è stata fatta, non certo per sua cattiva volontà, ma peroriamo
ancora la causa di poter avere quanto prima un'audizione dei membri
valdostani della Paritetica in Commissione.
Presidente
- La parola al Consigliere Frassy.
Frassy (CdL)
- Penso che si imponga una breve replica
alla provocazione del Presidente Caveri, perché non potremmo
definire diversamente la sua affermazione come una provocazione per
certi versi gratuita. Non so se lei, Presidente, ha mai avuto
occasione di monitorare l'andamento delle riunioni delle
Commissioni paritetiche negli anni, io le dico che ci sono stati
degli anni in cui la Commissione paritetica non ha lavorato per
nulla e non sono sicuramente gli anni nei quali è stata presieduta
dalla parte governativa che rappresentava la nostra parte politica.
Le ricordo che si è lavorato in quel periodo che è durato dal
febbraio-maggio 2002 fino al 2005, è stato messo in piedi lo schema
di attuazione sulla Corte dei Conti, è stato definito lo schema sui
beni culturali che non è stato approvato, è stato discusso, non
approvato lo schema sul catasto, sono state invece approvate le
norme sulla previdenza complementare, sono state approvate le norme
sul foro competente per quanto riguarda i contenziosi, poi sono
state approvate altre norme di cui in questo momento non ho gli
appunti, ma le posso garantire che non è stata quella la fase meno
produttiva dei lavori della Paritetica.
Prendiamo atto di quanto lei ci ha riferito, non saremo
sicuramente noi a disconoscere tale norma di attuazione, nella
consapevolezza che non è una di quelle norme di attuazione che
possa scrivere la storia dell'autonomia politica e amministrativa
di questa Regione. Prendiamo atto che il "somaro" dell'autonomia si
fa carico di ulteriori costi ed oneri e speriamo che, dopo gli
oneri e i carichi del "somaro", vi siano anche maggiori
considerazioni che possano dare una maggiore concretezza ed
attuazione a problematiche che afferiscono ad una più piena
gestione dell'autonomia in termini politici, ma soprattutto
amministrativi. In particolar modo le facciamo i nostri più
convinti auguri per la riunione del Consiglio dei ministri di
venerdì, dove lei ha l'onere di rappresentare l'impegno che questa
aula le ha conferito in materia di schema di attuazione sulla
gestione degli archivi storici. Questo Consiglio ha votato dandole
mandato di portare a casa ulteriori competenze in materia di
trasferimento di quella parte di archivi che afferiscono a vicende
valdostane, ma che, avendo un interesse nazionale, rischiano con
quella norma di prendere altre strade.
Presidente
- Pongo in votazione l'atto in questione:
Consiglieri presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK