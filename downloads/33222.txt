Consiglio Regionale della Valle d'Aosta - Oggetto del Consiglio n. 1653 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1653 del 23 febbraio 2011 - Resoconto
OGGETTO N. 1653/XIII - Interpellanza: "Problematiche relative
alla certificazione on-line della malattia".
Interpellanza
Preso atto delle novità introdotte dal decreto del 26
febbraio 2010 in merito alla certificazione on-line della
malattia;
Constatato che la connessione al sito dell'INPS non sempre è
funzionale e i vari tentativi si traducono in una perdita di tempo
che si ripercuote sui pazienti in attesa;
Appurato che dal 1° febbraio 2011 il Ministro Brunetta ha
tenuto a precisare che entrano in vigore le sanzioni per i medici,
nonostante il non funzionamento della procedura informatizzata del
sito INPS;
il sottoscritto Consigliere regionale
Interpella
l'Assessore competente per conoscere:
1) se intenda sostenere i medici valdostani nella loro
iniziativa di rinviare le sanzioni fino al corretto funzionamento
delle procedure informatiche;
2) se intenda proporre delle misure per attenuare gli eccessi
burocratici della certificazione della malattia.
F.to: Donzel
Président
- La parole au Conseiller Donzel.
Donzel (PD)
- Grazie Presidente.
Cari colleghi, anche se mi occupo di sanità, in realtà
l'obiettivo non è tanto una questione sanitaria che i miei colleghi
trattano con molta più competenza di me: è una questione che
riguarda soprattutto la burocrazia e quel famigerato "decreto
Brunetta" che è stato accolto con qualche simpatia qui in Valle
d'Aosta e che invece rivela spesso in sede applicativa tutte le sue
limitazioni. Alla propaganda facile del "semplifichiamo la
burocrazia", la propaganda facile del dire "noi siamo per
l'efficienza", poi la constatazione del non seguire l'applicazione
pratica di certe scelte legislative ci porta anche a gravi
disguidi.
Avendo appreso dagli organi di stampa che esisteva un serio
problema di trasmissione telematica dei dati da parte dei nostri
medici di base, abbiamo sollecitato con questa interpellanza
l'Assessore per capire se rispetto ad una cosa che è apparentemente
burocratica... ma poi spero lei ci dirà che ha anche delle
ricadute, perché, se i medici passano il loro tempo ad inviare più
volte i certificati dal punto di vista telematico, non possono
certo dedicarsi ai pazienti... alle volte fanno aspettare a lungo
un paziente perché questa cosa possa risolversi, quindi il non
funzionamento della procedura può produrre qualche disagio
all'utenza, oltre che al medico in questione. La cosa più
antipatica è che, rispetto alla non trasmissione, poi vengano
erogate delle sanzioni e, da questo punto di vista, il 1° febbraio
2011 il Ministro Brunetta ha tenuto a precisare che le sanzioni per
i medici entravano in vigore nonostante il non funzionamento della
procedura informatizzata. Certo è una dichiarazione un po'
strampalata, perché è compito del Governo quello di far funzionare
in modo efficiente la procedura. Ci siamo chiesti cosa ne pensa
l'Assessore, abbiamo appreso dai giornali che lei ha dimostrato
subito attenzione a tale problema e questa è la sede per capire
meglio in cosa consiste tale attenzione che lei molto positivamente
ha subito mostrato verso questo problema. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio il Consigliere
Donzel, che mi permette di specificare alcuni punti in merito ad
una questione che da parte della categoria dei medici di medicina
generale è particolarmente sentita, non direi più medici di base
non perché lo ha detto lei, ma perché era un termine brutto già
prima e adesso è stato superato dai vari contratti, anche se è una
terminologia ancora in uso negli ambienti medici.
In merito alla prima domanda:
"se intenda sostenere i medici
valdostani nella loro iniziativa..."
, partendo dai passi che
sono stati fatti, il Presidente della Conferenza Stato-Regioni e
delle Province autonome, con lettera protocollo n. 613/2011
indirizzata all'Onorevole Fitto, Ministro per i rapporti con le
Regioni, riportando i lavori del tavolo tecnico congiunto delle
Amministrazioni centrali interessate e le Regioni, riunitesi a Roma
l'8 febbraio 2011 al fine di accelerare il processo in corso
relativo alla trasmissione per via telematica dei certificati di
malattia, ha sottolineato come allo stato attuale, poiché il nuovo
sistema presenta ancora numerose criticità in fase di attuazione,
andrebbe valutata la possibilità di una proroga per l'applicazione
delle sanzioni disciplinari. La nota tecnica predisposta dalle
Regioni sinteticamente evidenzia quanto segue. Nella fase
transitoria, si ritiene opportuno mantenere le attuali procedure in
essere relativamente al rilascio dell'attestato di dimissione
cartaceo congiuntamente al certificato di malattia da parte dei
medici ospedalieri. Non è ancora previsto quando saranno
disponibili le specifiche ufficiali e complete per l'integrazione
del
software
a livello di pronto soccorso ad esempio;
"non è specificato come avviene la comunicazione del
malfunzionamento alle aziende da parte dei medici"
, non è
ancora chiaro il funzionamento del cruscotto di monitoraggio.
"Il call center nella fase operativa ha rilevato, soprattutto in
situazioni di malfunzionamento del sistema on-line, gravi
difficoltà sia dal punto di vista dei tempi di risposta che del
completamento dei certificati. È stato improvvisamente introdotto
un nuovo contact center a livello di INPS (specifico per i
certificati di invalidità), che però prevede l'uso di differenti
credenziali per l'accesso..."
rispetto a quelle che erano state
consegnate. Manca un ambiente di test dove poter fare le verifiche,
non è del tutto chiaro il problema della preimpostazione della data
del certificato, non è chiaro quindi qual è il soggetto che
rilascia le credenziali ai liberi professionisti. Il sistema ha
evidenziato malfunzionamenti in diverse occasioni e lo stesso non
ha alcun presidio attivo di controllo, ma viene ripristinato solo a
seguito di segnalazioni. Tutte queste problematiche tecniche che
sono state segnalate quindi sono state ufficialmente trasmesse al
Ministro competente da parte delle Regioni.
Le Regioni, a seguito dell'analisi congiunta effettuata l'8
febbraio 2011 all'incontro tecnico sopracitato, e dove era presente
anche la nostra Regione, hanno ritenuto che non sia possibile ad
oggi applicare ai medici le sanzioni, in quanto non sono
disponibili tutti gli strumenti utili per la loro applicabilità e
hanno proposto di proseguire le attività con il tavolo di
monitoraggio istituito a livello nazionale, avviando un piano
lavori che prevede il completamento dell'attività entro fine 2011.
Il Ministro della pubblica amministrazione ha dichiarato
l'intenzione di emanare in tempi brevi una nuova circolare
esplicativa, che tenga conto delle indicazioni fornite dalle
Regioni nell'incontro sopracitato. Dalle informazioni in nostro
possesso, i contenuti di questa circolare esplicativa sarebbero:
l'applicazione delle sanzioni dovrà avvenire in base ai criteri di
gradualità e proporzionalità previsti dagli accordi, poi
riconoscere la necessità che le Regioni forniscano a tutti i medici
i fattori di produzione... e viene poi accettato il principio che,
prima di aprire i procedimenti disciplinari comunque gestiti
nell'ambito dei contratti e convenzioni, si devono definire
gradualità e proporzionalità nelle sanzioni anche attraverso un
adeguamento degli accordi collettivi.
Lo scrivente ha già illustrato compiutamente la posizione
regionale nelle organizzazioni sindacali rappresentative della
medicina generale nel corso di un incontro svoltosi il 18 febbraio
presso l'Assessorato, assicurando che la Regione Valle d'Aosta
proseguirà fattivamente il percorso avviato in collaborazione con
le stesse organizzazioni e con tutti gli attori coinvolti in tale
processo e seguirà attentamente l'evolversi delle problematiche a
livello nazionale, ribadendo la volontà di applicare il sistema
eventualmente quando saranno emerse tutte le criticità risolte e
saranno disponibili tutte le informazioni necessarie. L'Assessorato
si è già attivato in tal senso, nella nostra regione alcune
criticità riscontrate in altre realtà sono risolte in quanto ai
medici di famiglia sono stati forniti supporti tecnici adeguati e
si lavora per l'adeguamento informatico degli applicativi
utilizzati in ambito ospedaliero ma, come evidenziato nel documento
tecnico redatto dalle Regioni, ciò sarà possibile solo dopo la
predisposizione di un piano di lavoro ben dettagliato. Grazie anche
alla massiccia informatizzazione degli studi di medicina generale,
praticamente quasi tutti i medici di famiglia hanno portato avanti
quello che era previsto, ossia hanno attivato la certificazione
on-line
, quindi, rispetto ad altre Regioni, c'è stato un
impegno particolare da parte della categoria.
Il sistema di per sé, soprattutto quando sarà a regime,
rappresenterà un'attenuazione degli eccessi burocratici con
riduzione degli spostamenti del cittadino fra studi medici e
uffici, ma bisogna risolvere problemi tecnici ancora presenti. Ho
più volte dichiarato la mia perplessità verso questo sistema
sanzionatorio
tout court
, soprattutto perché sono
perfettamente a conoscenza del lavoro del medico di medicina
generale quando si trova con 40 persone ad aspettare e, quando si
inceppa il meccanismo, si creano dei malumori, ma questa non è la
sola posizione della Regione, ma anche di moltissimi altri
Assessori. Seguiremo attentamente l'evolversi di quello che
deciderà il Ministero della funzione pubblica, soprattutto
aspettiamo questa circolare esplicativa che da altre indiscrezioni
darebbe anche una certa discrezionalità alle Regioni di vedere
quali sono i settori ospedalieri dove si applica la certificazione
on-line
, piuttosto che altri, quindi se la Regione vede che
ci sono delle criticità nell'ambito del sistema del soccorso,
piuttosto che ambulatoriale, è a discrezione della Regione vedere
quali siano le applicazioni, ma questo è ancora tutto da vedere e
stiamo aspettando ancora precisazioni dal Ministero. Grazie.
Président
- La parole au Conseiller Donzel.
Donzel (PD)
- Ringrazio l'Assessore per la risposta
veramente ampia ed esaustiva, che non ha sottaciuto tutte quelle
problematiche emerse da quel modo che non esito a definire facilone
di fare una politica di slogan senza avere nessun rapporto con la
realtà. Facile a parole dire:
"sburocratizziamo"
, poi nel
contesto vediamo che il "Governo Berlusconi" si rivela molto
distratto nell'applicazione concreta, quindi è facile fare la
politica sui giornali con lo slogan facile, ma nel concreto non si
riesce ad andare. Questa circolare che lei annuncia quindi sarà la
mille e una proroga di questo Governo che, quando non riesce a fare
le cose, comincia a dilatare i tempi. La cosa assolutamente grave
però rimane il fatto che si persiste, nonostante queste difficoltà,
a dire che ci devono essere procedure sanzionatorie e adesso
apprendiamo che le sanzioni saranno regionalizzate. Mi consenta di
dire, sapendo che lei ha dimostrato grande attenzione, che saranno
regionalizzate in modo tale che Regioni serie e puntuali, dove
magari è stato fatto il lavoro che è stato fatto qui e dove i
medici di medicina generale - mi scuso per aver usato prima
l'espressione di base - stanno già operando in tal senso, finiranno
per qualche errore a pagare una sanzione e, mentre sapremo già che
altrove si chiuderanno anche tutti e due gli occhi, perché
l'importante è incassare qualche parlamentare per tenere in piedi
una maggioranza che non c'è più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK