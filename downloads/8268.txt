Consiglio Regionale della Valle d'Aosta - Oggetto del Consiglio n. 2749 del 1° aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2749 del 1° aprile 1987 - Resoconto
OGGETTO N. 2749/VIII - CONCORSO PUBBLICO, PER TITOLI ED
ESAMI, PER LA NOMINA AL POSTO DI BIBLIOTECARIO CAPO SERVIZIO
NELL'AMBITO DEI SERVIZI CULTURALI DELL'ASSESSORATO DELLA PUBBLICA
ISTRUZIONE. - APPROVAZIONE DEL BANDO E DELEGA ALLA GIUNTA.
PRESIDENTE:
Do lettura della delibera in oggetto:
IL CONSIGLIO
- richiamato l'art. 23 della legge regionale 30 aprile 1980,
n. 18 e successive modificazioni;
DELIBERA
1°) di approvare il sottoriportato bando di concorso per
l'espletamento del nuovo concorso pubblico, per titoli ed esami,
per la nomina al posto di Bibliotecario capo servizio nell'ambito
dei servizi culturali dell'Assessorato della Pubblica Istruzione,
stabilendo che il termine di pubblicazione sia ridotto a 45 giorni
ai sensi dell'articolo 84 della legge regionale 28 luglio 1956, n.
3;
2°) di delegare alla Giunta regionale gli atti necessari
all'espletamento del concorso di cui trattasi, ivi compresa
l'approvazione della graduatoria finale e la nomina del
vincitore;
3°) di annullare il precedente bando di concorso datato 9
giugno 1977 e scaduto il 25 luglio 1977.
BANDO DI CONCORSO
(...omissis...)
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Finalmente rivediamo in Consiglio questo
bando di concorso, perché su questo argomento abbiamo discusso
innumerevoli volte nei Consigli precedenti! Avevamo già avuto modo
di avanzare delle osservazioni sul funzionamento delle biblioteche
quando era Assessore alla Pubblica Istruzione la prof.ssa
Viglino.
Vogliamo solo ricordare che questo concorso, già bandito nel
1976, non è mai stato espletato. Abbiamo addirittura accertato che
tale concorso, pur bandito, non è mai stato pubblicato sul
Bollettino Ufficiale, eppure erano state presentate delle richieste
in tal senso da parte dei candidati interessati alla partecipazione
a quel concorso. Ci siamo sempre stupiti del fatto che quel
concorso non sia mai stato espletato a suo tempo e saremmo ben
felici se qualcuno ce ne volesse spiegare le ragioni.
Finalmente ora si potrà espletare questo concorso con alcune
variazioni nei titoli richiesti, anche se più o meno ricalcano
quelli precedenti. Però all'articolo 12 del nuovo bando di concorso
vengono previste le prove scritte che seguono:
"- Storia (inquadrata nel contesto Europeo), geografia e antichi
ordinamenti (fino al Sec. XVIII) della Valle d'Aosta;
- Legislazione bibliotecaria, con particolare riferimento al
sistema bibliotecario regionale;
- Ordinamento della Regione Valle d'Aosta".
Nel vecchio concorso, invece, le prove scritte vertevano più che
altro sulla cultura generale, con particolare riferimento alla
realtà valdostana, sul diritto costituzionale e amministrativo e
sull'ordinamento della Regione Autonoma Valle d'Aosta.
Perché si è limitato il campo su cui può vertere la prova
scritta? Invece della cultura generale, che dovrebbe interessare in
modo più appropriato le competenze di un bibliotecario, si fa
riferimento a "ordinamenti (fino al Sec. XVIII)". Noi riteniamo che
la cultura di un capo servizio addetto al servizio biblioteche non
debba essere specifica, ma molto vasta. Nelle biblioteche, infatti,
ci sono libri di ogni tipo che possono spaziare dai problemi della
salute e dell'AIDS a quelli che interessano non solo le popolazioni
europee, ma quelle del mondo intero.
Pertanto, poiché il Consiglio è chiamato a decidere, chiederemmo
di modificare il contenuto di tale prova, specificando che la prova
scritta "deve vertere sulla cultura generale, con particolare
riferimento alla realtà valdostana", senza entrare troppo
puntualmente nel tema specifico, perché la circostanza ci
indurrebbe a sospettare che ciò potrebbe eventualmente favorire
qualche candidato che si sia preparato in modo specifico su degli
argomenti che, pur attendendo alla Valle d'Aosta, sono molto
specifici e limitati.
Pensiamo anche che, oltre alla legislazione bibliotecaria, con
particolare riferimento al sistema bibliotecario in Valle d'Aosta,
si potrebbe aggiungere la "biblioteconomia", perché riteniamo che
si tratti di una materia che i candidati a ricoprire quel posto
dovrebbero conoscere molto bene. Pertanto chiediamo al Presidente
della Giunta se è sufficiente la richiesta di un emendamento fatta
a voce, oppure se dobbiamo presentare un emendamento scritto.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io voglio solo ribadire in modo forse
più energico la richiesta che ha fatto il Consigliere Cout. Voglio
chiedere alla Giunta perché un concorso bandito il 9 giugno del
1977, per il quale erano state raccolte delle domande, non è stato
espletato nei dieci anni successivi e poi viene addirittura
sostituito da un nuovo bando di concorso.
Mi pare che la legislazione inerente i concorsi assegni alla
Giunta dei compiti ben specifici, pertanto, o si può giustificare
con risposte plausibili una simile procedura, altrimenti la stessa
risulterebbe del tutto incomprensibile: si bandisce un concorso, si
raccolgono le domande, non si hanno più notizie in merito, ma dopo
10 anni si presenta un bando anche se lievemente modificato, come
diceva il Consigliere Cout. Noi vorremmo capire il perché di tutto
questo.
PRESIDENTE:
Ha chiesto la parola l'Assessore alla
Pubblica Istruzione, Faval; ne ha facoltà.
FAVAL (U.V.):
En ce qui concerne la période entre '77 et
'83, je ne suis pas à même de répondre, M. Mafrica. Je peux dire
néanmoins que le concours a été publié et ouvert aujourd'hui pour
la simple raison que nous avons établi ici au Conseil régional,
lors de la révision globale de l'organigramme régional,
d'introduire dans ce service, deux dirigeants. Avant, il n'y en
avait qu'un.
Nous avons même discuté en commission de la nécessité de
procéder à un partage au sein de la bibliothèque et ce, sur la base
de l'expérience effectuée jusqu'ici et qui avait révélé la
nécessité de prévoir un dirigeant pour la partie plus technique et
un autre pour l'activité promotionnelle de la bibliothèque.
Or, M. Cout sait très bien que ce matin nous avons débuté avec
le concours de dirigeant pour les activités promotionnelles et nous
demandons au Conseil régional de pouvoir également effectuer
l'autre.
Si la question se rapporte aussi au temps que nous avons mis,
vous savez bien que dès 85, date où le nouvel organigramme a été
votés, de nombreux concours ont été voté, de nombreux concours ont
été ouverts et le bureau du personnel a établi un calendrier. Les
conseillers ici présents savent très bien qu'il s'agit d'un
calendrier très lourd: toutes les semaines et, pour mon compte, 3
cette semaine.
La partie concernant les matières: c'est la conséquence du
partage des responsabilités au sein de la Bibliothèque. Ce n'est
qu'une conséquence directe du choix que le Conseil régional a fait
pour l'organisation interne de ce service.
PRESIDENTE:
Ha chiesto la parola per dichiarazione di
voto il Consigliere Cout; ne ha facoltà.
COUT (P.C.I.):
Sì, per dichiarazione di voto, però avevo
chiesto al Presidente della Giunta se i nostri emendamenti potevano
essere accettati, anche se presentati solo verbalmente, oppure se
dovevano essere presentati per iscritto.
Se siamo alle dichiarazioni di voto... O non lo siamo
ancora?
PRESIDENTE:
Come no? Prima che prendesse la parola
l'Assessore Faval, che con il suo intervento evidentemente ha
chiuso la discussione generale, avevo chiesto se qualcuno voleva
ancora prendere la parola. Poiché l'Assessore ha già parlato, ci
troviamo ora in fase di dichiarazione di voto.
COUT (P.C.I.):
Non lo so, comunque io pensavo che fosse
necessario replicare in qualche modo a quanto è stato detto
dall'Assessore Faval. Se siamo in fase di dichiarazione di voto
dico solo che le risposte dell'Assessore Faval non sono state per
niente convincenti, per ciò che riguarda la divisione dei compiti e
quindi delle materie sulle quali dovrebbe vertere la prova scritta,
per cui noi ci terremmo a presentare comunque i nostri
emendamenti.
Le parole dell'Assessore sono state poco convincenti soprattutto
per ciò che concerne il passato e cioè le Giunte che hanno
preceduto quella attuale. Io penso che una Giunta possa ereditare
comunque, non solo ciò che di buono è stato fatto dalla Giunta
precedente, ma anche qualche cosa che, come in questo caso, non ha
funzionato per il verso giusto ed ha dato adito a qualche errore.
Questa Giunta, per esempio, sarebbe potuta intervenire con più
sollecitudine e tempestività, perlomeno, per sanare gli eventuali
errori, senza dover attendere l'anno 1987 prima di bandire un nuovo
concorso, visto e considerato che governa questa Regione da diversi
anni.
Nel merito della questione, poi, non ci è stata data alcuna
risposta, tant'è che non siamo riusciti a capire perché non è stato
espletato questo concorso che pure era stato bandito e per
sostenere il quale erano state anche presentate delle domande.
Tutta la questione ci lascia dei grossi dubbi che non ci sono
stati chiariti nel modo più assoluto né ora e tanto meno negli anni
passati.
PRESIDENTE:
Se nessuno chiede la parola, pongo in
votazione la delibera in oggetto:
ESITO DELLA VOTAZIONE
Presenti: 25
Votanti: 18
Favorevoli: 18
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK