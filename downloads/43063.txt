Consiglio Regionale della Valle d'Aosta - Oggetto del Consiglio n. 509 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 509 del 21 aprile 2021 - Resoconto
OGGETTO N. 509/XVI - Interrogazione: "Esistenza di vincoli
sulla struttura dello stadio Puchoz".
Bertin (Presidente)
- L'interrogazione iscritta al punto
n. 21 dell'ordine del giorno verrà discussa con quella iscritta al
punto n. 41, come anticipato questa mattina e come deciso dalla
Conferenza dei Capigruppo, quindi passiamo all'interrogazione
iscritta al punto n. 22. Per la risposta, la parola all'assessore
Jean-Pierre Guichardaz.
Guichardaz J. (PCP) -
Gli interroganti chiedono di
conoscere se la struttura dello stadio Puchoz o parte di essa sia
sottoposta a qualche vincolo da parte della Soprintendenza per i
beni e le attività culturali.
Lo stadio Mario Puchoz, identificato al catasto al foglio 38,
mappale n. 9, ricade in un'area di interesse archeologico
individuata ai sensi della legge regionale n. 56 del 10 giugno
1983: "Misure urgenti per la tutela dei beni culturali" e in
un'area tutelata di interesse paesaggistico ai sensi dell'articolo
142, comma 1, lettera m), del decreto legislativo n. 42 del 22
gennaio 2004 (Codice dei beni culturali e del paesaggio) in quanto
zona di interesse archeologico. Alla luce di tali vincoli quindi
qualsiasi intervento deve essere autorizzato dalla Soprintendenza
per i beni e le attività culturali previa effettuazione di sondaggi
archeologici esplorativi a carico del soggetto proponente. Risulta
particolarmente importante quindi procedere allo studio dell'area
qualunque cosa si intenda fare in quest'area, in quanto la stessa
non è mai stata adeguatamente indagata e potrebbero pertanto
emergere ritrovamenti archeologici in analogia con quanto avvenuto
in occasione degli scavi effettuati in Piazza Mazzini, dove nella
parte nord-ovest sono state rinvenute strutture murarie risalenti
all'età romana e tardo antica probabilmente relative a un
insediamento di tipo rurale.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta. La
nostra interrogazione era finalizzata a fare un po' di chiarezza
sul futuro dello stadio Puchoz di Aosta, una costruzione storica,
un simbolo per la città custode di anni di storia del calcio
valdostano. Ad oggi lo stadio risulta pressoché inutilizzato poiché
le tribune e gli spogliatoi presentano problemi di agibilità e a
causa di questo è in corso un dibattito a livello politico sulla
sua destinazione. C'è chi vorrebbe cambiare completamente la sua
destinazione d'uso trasformandolo in un parco cittadino e ancora
c'è chi sta valutando di abbattere la tribuna storica per costruire
al suo posto due palestre.
Detto questo, oltre al fatto che, come lei ha detto, le tribune
sono sotto la tutela della Sovrintendenza, pare che ci sia anche un
vincolo di destinazione legato alla sua donazione al Comune, un
documento della donazione dell'area datato 1935 di cui occorrerà
appurare la sua validità. Bisogna tenere conto inoltre che circa 60
mila euro sono stati destinati al rifacimento degli accessi agli
spogliatoi e al tunnel di uscita degli atleti. Inoltre altri 18
mila euro sono stati spesi per l'installazione di una rete di
protezione sul lato dello stadio che si affaccia sulla via
Garibaldi. Negli ultimi tempi inoltre lo stadio veniva utilizzato
al mattino dalle scuole limitrofe e nel pomeriggio circa duecento
ragazzi della scuola calcio lo utilizzavano per gli allenamenti. È
per questa ragione che noi, come gruppo Lega, crediamo che lo
stadio Puchoz debba mantenere la sua destinazione a uso sportivo e
debba tornare a essere quel tempio del calcio valdostano che è
stato per moltissimi anni. Ricordiamo inoltre che ad oggi sono
state raccolte circa mille firme affinché lo stadio resti a
disposizione degli appassionati del calcio valdostano.
Presidente -
Per i restanti tre minuti, la parola al
consigliere Distort.
Distort (LEGA VDA) -
Mi complimento, Assessore, per la
capacità che ha avuto di dribblare un tema delicato, perché lei ha
parlato del cosiddetto" rischio archeologico" e non ha toccato il
tema delicato relativo alla tutela e valorizzazione delle tribune,
che effettivamente è un tema delicato perché diventa difficile
gestire questo tema nell'inquadramento della tutela dei beni
culturali e nella corretta progettualità. Io allora mi permetto,
sempre nella linea del rapporto che ormai sta contraddistinguendo
il dialogo tra me e lei, di precisare che la tutela e la
valorizzazione di un oggetto edilizio non presuppone la
restaurazione dell'uso passato
sic et simpliciter
,
ma
è altrettanto chiaro che se si perde questo filo di Arianna con il
proprio passato, si svuotano gli oggetti edilizi del valore che
sconfina nel tempo e che costituisce proprio l'identità e la
ricchezza. Il progetto dell'area quindi dovrà comunque tener conto
di questi elementi, è un suggerimento che le do caldamente,
Assessore, perché un buon progetto di riuso tanto in architettura,
come in urbanistica, come in politica presuppone la capacità
sapiente di andare a ripercorrere il tratto semantico, tutta la
fase formativa e generativa di un oggetto edilizio, che non è un
semplice contenitore neutro di funzione. La facciata su Piazza
Mazzini così come la biglietteria, gli spogliatoi, le tribune vanno
concepiti come oggetti edilizi depositari di espressione sociale,
costituiscono quel patrimonio edificato che va letto come capitale
sociale, in particolare quelle tribune hanno accolto decenni di
emozioni dei cittadini e rappresentano l'eredità di progetti, non
solo progetti edilizi ma progetti di società, hanno creato
comunità. L'architettura parla e queste sono le voci che trasmette
da una generazione all'altra. Qui si gioca la differenza tra un
progetto pertinente e il capriccio, quindi è in questa linea che
bisogna procedere, è estremamente importante, bisogna che la città
sia colta come sistema di vita di una comunità, con le sue
relazioni con il territorio e la regola aurea rimane sempre questa:
esprimere una città che parli di sé e riallacciare il
fil
rouge
con il passato.
Mi permetta di rafforzare questo suggerimento, Assessore, di
questo si faccia portavoce nei rapporti con il Comune perché è
estremamente importante e qui si gioca la capacità o meno di una
governance
di gestire un progetto di rigenerazione
urbana.
Presidente -
La parola all'assessore Jean-Pierre
Guichardaz per un minuto soltanto per integrare la risposta che non
era completa. Un minuto Assessore, non tre.
Guichardaz J. (PCP) -
Proprio in virtù di questo rapporto
di correttezza anche che abbiamo instaurato, io non volevo
dribblare proprio niente, ma ho risposto esattamente alla questione
posta. Lei poi sa meglio di me che esiste una parte originaria del
1936 e poi nel 1954 sono state rifatte con un intervento
trasformativo le tribune, come diceva lei, quindi si approssimano i
70 anni dalla costruzione e quindi in ogni caso, come disposto dal
decreto legislativo n. 42/2004, probabilmente anche la stessa
struttura sarà sottoposta alle disposizioni di tutela. Risulterà
pertanto probabilmente opportuno procedere, visti anche i tempi
prospettati, visto che siamo al limitare dei famosi 70 anni,
proprio alla verifica dell'interesse culturale. Io quindi ho
risposto solo alla prima parte se esistevano vincoli, ci stiamo
avvicinando anche al settantesimo anno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK