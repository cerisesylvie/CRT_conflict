Consiglio Regionale della Valle d'Aosta - Oggetto del Consiglio n. 2453 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2453 del 6 giugno 2012 - Resoconto
OGGETTO N. 2453/XIII - Interpellanza: "Iniziative per
garantire l'applicazione della procedura prevista dal Codice dei
contratti pubblici nella fase di attuazione del piano regionale
operativo dei lavori pubblici per l'anno 2012".
Interpellanza
Analizzata la difficile situazione finanziaria che perdura da
tempo e che si sta vivendo anche nella nostra regione;
Vista l'approvazione con la Deliberazione n. 1070 del 18
maggio 2012 del "Piano regionale operativo dei lavori pubblici
2012";
Richiamato l'art. 2 comma 1 del Decreto legislativo 12 aprile
2006, n. 163 che recita "L'affidamento e l'esecuzione di opere e
lavori pubblici, servizi e forniture, ai sensi del presente codice,
deve garantire la qualità delle prestazioni e svolgersi nel
rispetto dei principi di economicità, efficacia, tempestività e
correttezza; l'affidamento deve altresì rispettare i principi di
libera concorrenza, parità di trattamento, non discriminazione,
trasparenza, proporzionalità, nonché quello di pubblicità con le
modalità indicate nel presente codice";
Vista l'importanza per l'economia dell'intera Regione, nonché
per l'occupazione nelle numerose aziende che riveste il settore
edilizio;
i sottoscritti Consiglieri regionali
Interpellano
l'Assessore regionale competente per sapere:
1) come intende l'Amministrazione regionale nella sua
organizzazione garantire comunque quanto previsto dall'articolo del
codice in premessa citato, anche a fronte delle soglie per le quali
è prevista una procedura ristretta;
2) quali e quante gare hanno avuto evidenza pubblica nel
corso degli anni 2011 e 2012, a fronte di quelle espletate con
procedura ristretta;
3) se è intenzione elaborare delle linee guida operative per
il rispetto dei principi di non discriminazione, parità di
trattamento, proporzionalità e trasparenza.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
L'obiettivo di questa iniziativa è quello di fare lo stato
dell'arte per quanto riguarda la situazione di affidamento che
l'Assessorato competente in questi anni sta amministrando e
mettendo in campo. Partirei dall'approvazione del piano regionale
operativo dei lavori pubblici 2012, più asciutto rispetto ai piani
operativi degli anni scorsi; l'Assessore Viérin ha già risposto
chiarendo le motivazioni che hanno portato a restringere il piano
operativo. Il nostro obiettivo non verte sulle singole opere, ma è
di ordine generale e vuole affrontare il discorso della procedura
ristretta, più volte da noi auspicata in senso contrario, più volte
da noi proposta a livello di emendamenti. A dicembre non abbiamo
condiviso l'innalzamento di soglia da 500.000 euro a 1.000.000 di
euro per ovvie ragioni, quindi l'obiettivo di questa iniziativa è
fare il punto della situazione, perché è una criticità forte e
sentita, perché tali soglie restringono il campo.
La possibilità normativa che la maggioranza a dicembre ha deciso
crea le condizioni all'Assessorato per procedere con procedure
ristrette, quindi non tutti vengono invitati agli appalti. La legge
votata dal Consiglio dà la possibilità fino a 1.000.000 di euro di
muoversi non ad evidenza pubblica totale, con magari dei tempi più
lunghi e più volte abbiamo affrontato il tema in Consiglio. Il
primo quesito quindi è:
"come intende l'Amministrazione
regionale nella sua organizzazione garantire comunque quanto
previsto dall'articolo del codice in premessa..."
, ossia
garantire le prestazioni, garantire trasparenza, concorrenza,
trattamento di non discriminazione, proporzionalità e soprattutto
pubblicità, anche a fronte delle soglie per le quali è prevista una
procedura ristretta. Il quesito quindi è: se si decide di andare
sulla procedura ristretta, com'è organizzata la nostra
amministrazione?
Secondo quesito:
"quali...
- ma soprattutto -
e quante
gare hanno avuto evidenza pubblica nel corso degli anni 2011 e
2012..."
, perché è sempre una scelta dell'Amministrazione, è
sotto soglia, la norma ti dà la possibilità di seguire il percorso
della procedura ristretta, ma ci può anche essere che la volontà è
quella dell'evidenza pubblica, quindi non chiudersi nella procedura
ristretta, ma dare ampio respiro e maggiori opportunità e a fronte
di quelle espletate con procedura ristretta. Il quesito quindi è:
quante gare ad evidenza pubblica totale e quante gare invece sono
state messe in campo con procedura ristretta.
Infine
"se è intenzione
- del suo Assessorato -
elaborare delle linee guida operative per il rispetto dei
principi di non discriminazione, parità di trattamento,
proporzionalità e trasparenza"
, per garantire quella evidenza
pubblica che a noi sta molto a cuore. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Ci vorrebbe una giornata per fare un ragionamento completo, nel
senso che con il collega Chatrian abbiamo affrontato più volte
l'argomento. Come giustamente diceva, nel momento in cui il
Consiglio ha portato il limite a 1.000.000, andando a recepire la
direttiva comunitaria, abbiamo preferito recepirla, perché permette
di dare maggiori opportunità al territorio.
Sul primo quesito in premessa si ritiene doveroso fare chiarezza
su alcune terminologie utilizzate, in particolare con il termine
"procedura ristretta", definita dal codice all'articolo 55, gli
interpellanti intendono individuare più propriamente la procedura
negoziata, con la quale viene invitato un numero ristretto di
concorrenti. Fatta questa premessa, l'organizzazione
dell'Amministrazione regionale prevede che le procedure di
aggiudicazione dei contratti ad evidenza pubblica, così come gli
affidamenti con gara ufficiosa, o se del caso diretti, facciano
capo ai dirigenti, che sono tenuti all'applicazione del Codice dei
contratti - ripeto: questa è una competenza di tipo amministrativo
e non politico - e limitatamente ai lavori pubblici di importo
inferiore alla soglia comunitaria, all'applicazione della legge
regionale n. 12/1996.
Secondo quesito: anche qui è opportuno premettere che le
aggiudicazioni dei lavori con importo maggiore o uguale ad
1.000.000 di euro di lavori (escluse IVA, spese tecniche,
eccetera), ancorché quelle di servizi e forniture con importo
superiore alla soglia comunitaria (200.000 euro), hanno luogo di
norma con il ricorso alla procedura aperta ad evidenza pubblica e
solo nei casi di somma urgenza con procedura negoziata. Al di sotto
di tale limite per i lavori sono applicabili le seguenti
disposizioni: per importi di soli lavori inferiori a 1.000.000 di
euro, è ammesso il ricorso alla procedura negoziata, ai sensi
dell'articolo 122, comma 7, del Codice dei contratti, ovvero ai
sensi dell'articolo 27 della legge regionale n. 12/1996; per
importi di soli lavori inferiori a 300.000 euro, è ammessa
l'esecuzione in economia, procedura più razionale e conveniente per
l'Amministrazione, ai sensi dell'articolo 15bis della legge n.
12/1996. Si fa rilevare che 10 interventi d'importo inferiore a
1.000.000 di euro per lavori non particolarmente urgenti sono stati
affidati con procedura aperta. Questa è una risposta importante per
le sue aspettative, perché 10 interventi sotto al milione sono
stati affidati con procedura aperta; quindi non è che quando
abbiamo discusso in Consiglio che tutti i lavori i dirigenti li
avrebbero fatti a procedura negoziata...questo è a dimostrazione
che una parte dei lavori al di sotto del milione sono stati
affidati a procedura aperta. Se vuole, le posso dare una tabella in
modo che non sto ad elencarglieli.
Premesso quanto sopra, l'attività di verifica e monitoraggio
alla quale sono stati sottoposti i documenti di programmazione dei
lavori pubblici e di singoli lavori in essa ricompresi, evidenzia,
con riferimento alle analisi effettuate sul piano operativo dei
lavori pubblici per il 2011, la seguente articolazione: 16 a
procedura ad evidenza pubblica di cui solo 6 obbligatoriamente in
quanto di importo superiore al milione, questo vuol dire che i
dirigenti hanno scelto di farne 10 che erano sotto al milione con
la procedura aperta; a procedura negoziata sono 104. A questi vanno
aggiunti 11 interventi con procedura di affidamento espletata
mediante gara ufficiosa senza bando, 8 interventi con procedura di
affidamento ancora in corso, poi 151 piccoli interventi di
manutenzione, che vengono decisi e affidati dai dirigenti dei vari
assessorati. Qui ho ripreso gli affidamenti di tutti gli
assessorati, ma noi abbiamo i dati dei singoli interventi e sono
disponibili, ad una precisa domanda i dirigenti mi hanno detto che
il collega Chatrian potrebbe accedere direttamente all'Osservatorio
dei lavori pubblici, dove troverà tutti questi dati in maniera
puntuale. È sufficiente che lei presenti una richiesta al dirigente
competente dell'osservatorio e le verrà concesso l'ingresso.
Ribadisco che questi sono dati gestiti a cura dei dirigenti
competenti dei vari assessorati, non solo del nostro.
Con riferimento al piano regionale operativo dei lavori pubblici
per il 2012, si evidenzia che l'attuazione è ancora in corso, si
sottolinea tuttavia che il Dipartimento opere pubbliche ed edilizia
residenziale, in sinergia con la struttura Opere stradali, ha
completato la procedura per l'affidamento mediante cottimo
fiduciario con gare ufficiose in tornata - questo è stato uno degli
indirizzi dati - estese a poco meno di 100 imprese: sono i famosi
cantieri che sono andati a sostituire i cantieri in economia
diretta dei lavori pubblici, della legge n. 26. Qui sono state
interessate circa 100 imprese a tornata per 34 interventi, nel
rispetto dei principi di libera concorrenza, parità di trattamento,
non discriminazione e trasparenza.
Terzo quesito: per quanto precedentemente argomentato in
risposta ai primi due quesiti, non risulta necessaria
l'elaborazione di linee guida aggiuntive rispetto a quanto già
previsto dalle specifiche norme in materia, che peraltro già sono
gravate dall'iper regolamentazione e dalle continue modifiche alle
quali sono sottoposte. Mi dicevano i dirigenti che nel 2011 sono
state apportate 10 modifiche legislative al Codice dei contratti,
capite che anche per i dirigenti stare al passo e aggiungere anche
qualcos'altro diventa molto difficile da mettere in pratica. Il
rispetto dei principi generali riportati nelle premesse
dell'interpellanza è infatti assicurato dall'applicazione delle
procedure previste dalla norma stessa da parte dei dirigenti
responsabili dell'attuazione degli interventi. Nell'ambito degli
indirizzi più propriamente di natura politica, ritengo auspicabile
che, per quanto concerne le procedure negoziate, la scelta dei
soggetti da invitare possa essere riconducibile a criteri di
trasparenza, a capacità dimostrate nel passato, ai criteri di
rotazione e di territorialità intesa come corrispondenza
dell'organizzazione territoriale dell'impresa al luogo di
svolgimento dei lavori, favorendo così, oltre ad un'evidente
ricaduta in termini di sviluppo delle imprese locali, ripercussioni
positive sull'ambiente e sulla qualità di realizzazione del lavoro
stesso, perché meno mezzi girano nelle nostre vallate e meno
chilometri devono fare, avremmo anche qui raggiunto l'obiettivo che
potrebbe essere quello di chilometri zero, perciò meno traffico,
meno consumo e meno inquinamento di carburante.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Assessore, lei mi ha illustrato e ha messo nero su bianco tanti
dati. Ci servivano due dati però, perché il secondo quesito faceva
la sintesi della nostra preoccupazione. Allora sopra al milione di
euro da voi recepito, da noi no, gli appalti sono pochissimi, sotto
al milione di euro gli appalti sono tanti e gli affidamenti sono
tantissimi. Al nostro quesito ha risposto: "per dieci di questi -
tantissimi - sotto al milione di euro abbiamo messo in campo
l'evidenza pubblica, siamo stati bravini!". Se non fosse stato
recepito il milione di euro, probabilmente sopra ai 500.000 euro
avremmo avuto qualche gara ad evidenza pubblica in più e magari
staremmo a discutere su altri numeri. Il quesito non è di natura
tecnica, ma di natura politica: ecco perché abbiamo parlato di
linee guida e di quesiti puntuali.
Noi al Governo e al Presidente della Regione chiediamo, con i
numeri che abbiamo, perché l'emendamento da noi proposto è stato da
voi bocciato, un'apertura rispetto all'evidenza pubblica. La
richiesta che arriva dalle imprese, dal territorio, dalla
trasparenza in questo momento è grande e vi chiediamo di non
blindare le procedure, io le ho chiamate ristrette, ma si possono
chiamare negoziate, quanto meno chi è invitato può partecipare e
chi non è invitato non può neanche dire la sua, perché non può
partecipare. Chiediamo uno sforzo a tutto il Governo regionale,
perché prima l'Assessore ci diceva:
"noi non ci occupiamo di
tutti gli appalti"
, quindi anche altri assessorati si occupano
di affidamenti con procedure negoziate, chiediamo un cambio di
marcia, perché ce lo chiede il territorio, ce lo chiedono le
imprese, ce lo chiede l'opportunità di lavoro e la carenza di
lavoro.
In premessa citavo il piano operativo da voi approvato qualche
settimana fa, mi sembra che sia stato prosciugato, ma proprio per
quello dovete invertire la rotta a livello di opportunità, quindi
facciamo un appello forte: più evidenza pubblica, più trasparenza,
più opportunità per le nostre imprese e meno procedure ristrette,
meno procedure per pochi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK