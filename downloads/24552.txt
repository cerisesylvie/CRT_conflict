Consiglio Regionale della Valle d'Aosta - Oggetto del Consiglio n. 3456 del 8 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3456 del 8 aprile 2008 - Resoconto
OGGETTO N. 3456/XII - Illustrazione e discussione della
proposta di legge: "Disposizioni in materia di telelavoro".
Presidente
- Se i proponenti sono d'accordo, i punti n.
42 e n. 43, essendo correlati, possono essere discussi insieme.
La parola al Consigliere Sandri, per mozione d'ordine.
Sandri (PD)
- Tenuto conto che sul problema
dell'accorpamento dei punti n. 42 e n. 43 c'è ancora da lavorare,
chiedo di passare a discutere il disegno di legge sul
telelavoro.
Presidente
- Proposta accolta dalla Presidenza.
La parola al relatore, Vicepresidente Lanièce.
Lanièce (SA)
- L'avvento e l'affermazione delle
tecnologie informatiche hanno cambiato radicalmente i concetti di
comunicazione e di lavoro nella nostra società. Mentre in un primo
tempo si è temuto che tali tecnologie fossero effimere o per altri
versi sfavorevoli per l'occupazione, con il miglioramento delle
infrastrutture e dei servizi ci si è resi sempre più conto
dell'importanza dell'informatica, che è diventata una risorsa ormai
insostituibile nella vita sociale e professionale di ciascuno di
noi. In particolare è ormai impensabile qualsiasi attività
lavorativa, legata alla pubblica amministrazione, senza l'ausilio
dell'informatica.
La presente proposta di legge, che si propone di disciplinare
l'introduzione nel nostro territorio regionale di forme di lavoro a
distanza, il cosiddetto "telelavoro", è un ulteriore passo avanti
nello sfruttamento virtuoso delle attuali risorse informatiche e
telematiche. Infatti tale modalità lavorativa impiega
infrastrutture telematiche e informatiche rendendo possibile
valicare i tradizionali confini fisici e logistici dell'ufficio. Il
telelavoro permette di affrontare le esigenze dei lavoratori
diversamente abili e di coloro che devono conciliare l'attività
lavorativa con gli impegni familiari. Risolve inoltre le situazioni
di disagio dovute alla distanza fra la propria abitazione e la sede
lavorativa.
La possibilità di svolgere prestazioni di lavoro a distanza
nella pubblica amministrazione è stata prevista dalla cosiddetta
"legge Bassanini ter", ovvero la legge n. 191/1998 nell'ambito
dell'onda riformatrice che ha riguardato, sul finire degli anni
'90, le amministrazioni dello Stato centrali e periferiche.
L'articolo 4 della predetta legge prevede che
"allo scopo di
razionalizzare l'organizzazione del lavoro e di realizzare economie
di gestione... le amministrazioni pubbliche possono avvalersi di
forme di lavoro a distanza"
, precisando perciò le finalità
della prospettata innovazione: un'organizzazione più razionale e
soprattutto un'economia di spesa dovuta al costo fisico del
lavoratore sul luogo di lavoro.
Il telelavoro, infatti, risponde alle aspettative espresse
"nell'Anno europeo delle pari opportunità" appena concluso,
permettendo di rendere operativo a livello regionale, dopo una
prima fase di sperimentazione, un nuovo modello organizzativo
dell'attività lavorativa, teso, da una parte, a razionalizzare
l'organizzazione del lavoro e a realizzare economie di gestione e,
dall'altra, a fronteggiare le esigenze dei lavoratori legate a
disagi imputabili alla distanza fra la propria residenza e la sede
lavorativa e alla necessità di conciliare l'attività lavorativa con
gli impegni familiari conseguenti alla presenza di figli minori, di
familiari che necessitano di cura e assistenza o di particolari
condizioni psico-fisiche dello stesso lavoratore.
Per attuare tale innovazione è previsto che le pubbliche
amministrazioni possano autorizzare i propri dipendenti ad
effettuare, a parità di salario, la prestazione lavorativa in luogo
diverso dalla sede di lavoro, previa determinazione delle modalità
per la verifica dell'adempimento della prestazione lavorativa,
nonché di installare, nell'ambito delle proprie disponibilità di
bilancio, le necessarie apparecchiature informatiche e gli
indispensabili collegamenti telefonici e telematici.
Il comma 4 dell'articolo 4 stabilisce che le Regioni e le
Province autonome di Trento e Bolzano provvedono in materia con
proprie leggi ed è in questo contesto che nasce la presente
proposta di legge, diretta a promuovere, anche nel rispetto degli
indirizzi strategici dell'UE, il lavoro a distanza, denominato
telelavoro, nell'ambito degli enti del comparto unico del pubblico
impiego della Valle d'Aosta.
Sono diversi gli obiettivi che si vogliono perseguire con
l'introduzione del telelavoro: innanzitutto, come appena affermato,
la possibilità di realizzare possibili economie di gestione
nell'organizzazione del lavoro e nel contempo di agevolare, con
significativi risparmi, il pubblico dipendente, evitando lo
spostamento fisico verso la sede di lavoro. In tal senso la
proposta di legge permette di realizzare, in ambito sociale,
benefici a vantaggio della famiglia offrendo, ad esempio, al
genitore la possibilità di rendere la sua prestazione di lavoro in
qualsiasi ora della giornata a casa propria, in luoghi vicini alla
propria residenza, in modo da poter conciliare la propria attività
lavorativa con le esigenze familiari. Inoltre permette soprattutto
di tener conto della problematica legata alla distanza dalla sede
di lavoro, in modo da contribuire al mantenimento della popolazione
nelle vallate, problema che comincia a farsi sentire anche nella
nostra regione. A questi benefici si aggiunge la diminuzione delle
auto in circolazione, con miglioramento della viabilità e anche un
minor impatto ambientale.
Una legge di questa natura è particolarmente dedicata ai
soggetti portatori di handicap: possiamo facilmente immaginare
quale possa essere la differenza per un soggetto con difficoltà
motorie di rimanere a casa propria o spostarsi all'interno del
proprio comune rispetto a doversi recare giornalmente nella sede
lavorativa, con spostamenti a volte molto lunghi, che spesso
coinvolgono parenti o servizi pubblici con forti spese di gestione.
Nel contempo le pubbliche amministrazioni potrebbero conseguire, in
relazione a quanto riscontrato per esperienze già in atto, economie
attraverso il contenimento dei costi inerenti alla presenza fisica
dei lavoratori nella sede istituzionale.
In effetti, si tratta di prevedere, nell'ambito
dell'organizzazione della pubblica amministrazione e della
complessa struttura burocratica, una spinta riformatrice
nell'intenzione di ottenere un miglioramento della qualità del
lavoro e uno snellimento dell'apparato. Considerando la legge uno
strumento, bisogna ora sperare che tale opportunità lavorativa sia
sperimentata, valutata e studiata per creare le condizioni più
favorevoli per la sua attuazione. Saranno gli enti del comparto
unico, le organizzazioni sindacali e gli stessi lavoratori ad avere
questo impegno nel dialogare con l'Amministrazione regionale che,
oltre a promuovere la legge, è aperta al dialogo per il bene e
l'interesse di tutta la Comunità.
Il telelavoro nel pubblico impiego è disciplinato, oltre che
dall'articolo 4 della legge 16 giugno 1998, dal regolamento
attuativo della stessa, introdotto con il DPR n. 70/1999 e dal
Contratto collettivo nazionale quadro valido per tutti i comparti
di contrattazione collettiva, sottoscritto in data 23 marzo 2000
dall'ARAN e dalle Confederazioni sindacali rappresentative.
Passando all'esame dell'articolato, l'articolo 1 prevede che la
Regione promuove il lavoro a distanza, detto telelavoro,
nell'ambito degli enti del comparto unico del pubblico impiego
della Valle d'Aosta, con l'obiettivo di razionalizzare
l'organizzazione del lavoro e di realizzare economie di gestione,
di lottare contro lo spopolamento delle località decentrate,
decongestionando al contempo i poli urbani e riducendo i costi di
trasporto e di permettere ai lavoratori di conciliare il lavoro con
la famiglia e la vita privata.
L'articolo 2 definisce come attività di telelavoro la
prestazione di lavoro effettuata dal dipendente in luogo ritenuto
idoneo dal datore di lavoro, collocato al di fuori della sede di
servizio. Tale luogo può essere costituito dal domicilio del
lavoratore, oppure può essere collocato in una sede periferica,
gestita con altre istituzioni, o presso la sede di un ente diverso
da quello di appartenenza. Nello stesso articolo vengono indicate
le caratteristiche di massima delle attività telelavorabili.
L'articolo 3 demanda alla contrattazione collettiva
l'adeguamento della disciplina economica e normativa del rapporto
di lavoro alle specifiche modalità di svolgimento del telelavoro,
disponendo che sia garantito in ogni caso al lavoratore un
trattamento equivalente a quello dei dipendenti impiegati nella
sede di lavoro, con particolare riguardo alla tutela della
sicurezza e della salute durante il lavoro. Sono inoltre demandate
alla contrattazione collettiva la definizione e la ponderazione dei
criteri per l'accesso al telelavoro da parte dei dipendenti
interessati, tenendo conto di situazioni quali la distanza dalla
sede di lavoro, le esigenze legate alla conciliazione del lavoro
con la famiglia e la vita privata, oppure il grave disagio
personale. L'assegnazione al telelavoro è possibile solo in
presenza di un assenso espresso da parte del dipendente, il quale
conserva in ogni caso la situazione giuridico-economica, di cui
godeva al momento dell'espressione dell'assenso.
L'articolo 4 definisce la postazione di telelavoro.
L'articolo 5 dispone che ai dipendenti interessati sia garantita
l'opportuna formazione, finalizzata a rendere possibile la
prestazione del telelavoro.
L'articolo 6 disciplina l'attuazione del telelavoro sulla base
di appositi progetti, elaborati dagli enti del comparto unico, che
individuano le specifiche mansioni telelavorabili, verificano la
fattibilità logistico-strumentale, individuano il percorso
formativo necessario, definiscono i criteri orientati ai risultati,
di verifica della prestazione di telelavoro.
L'articolo 7 prevede che le attività di telelavoro siano
promosse in via sperimentale per un periodo di 3 anni dalla data di
entrata in vigore della legge. Le modalità della sperimentazione
sono definite nel rispetto del sistema di relazioni sindacali.
L'articolo 8 dispone che la contrattazione collettiva di
comparto individui un apposito comitato paritetico avente funzioni
di supporto degli enti del comparto unico nella redazione e
attuazione dei progetti di telelavoro; inoltre fra i vari compiti
al comitato spetta di valutare e monitorare i risultati della
sperimentazione.
L'articolo 9 demanda alla Giunta regionale la disciplina di ogni
altro adempimento relativo all'attuazione della legge, ad eccezione
di quelli riservati alla contrattazione collettiva.
L'articolo 10 reca infine le disposizioni finanziarie.
Presidente
- Vi ricordo che la proposta di legge in
oggetto ha ricevuto il parere favorevole a maggioranza da parte
della II Commissione, il parere favorevole con osservazioni dal
parte del CPEL e che sono stati presentati 2 emendamenti della II
Commissione e 9 emendamenti del gruppo del "PD". Si apre la
discussione generale.
La parola alla Consigliera Squarzino Secondina.
Squarzino (Arc-VA)
- Finalmente! Finalmente arriva in
Consiglio questa legge e voglio pubblicamente ringraziare il
collega Lanièce, che l'ha seguita in tutti questi anni e che ha
lavorato affinché questa legge arrivasse in porto. Finalmente!
Finalmente una legge che va nell'ottica di conciliare lavoro e
famiglia ed è una misura che non è così episodica come altri
tentativi o altre misure sono state prese, ma è una misura
strutturale, nel senso che non è estemporanea e non è legata solo
alla presenza di minori o di anziani in famiglia, ma apre una
strada che può essere seguita da molte persone, uomini e donne non
solo per motivi di famiglia, ma anche per evitare quel
trasferimento che incide sulla qualità della vita e dell'ambiente.
C'è voluto "l'Anno europeo delle pari opportunità" per dare la
spinta a questo disegno di legge. Il 2007 era "l'Anno europeo delle
pari opportunità" e i comitati che riguardavano tutto il comparto
unico del pubblico impiego hanno individuato 2 proposte, che vanno
nell'ottica delle pari opportunità: prima proposta, il telelavoro;
seconda proposta, l'asilo nido aziendale.
Rispetto all'asilo nido aziendale, con tutti i problemi con
tutti i problemi che ci sono stati, sembra che una strada si sia
intrapresa. Non è oggi, né domani, ma, nel momento in cui l'asilo
di Charvensod sarà fatto, fra 5-6 anni, in quel posto saranno
previsti una trentina di posti riservati ai dipendenti
dell'Amministrazione regionale. È una prima risposta a nostro
avviso molto tardiva, molto parziale, perché per l'USL si è trovata
subito la risposta più immediata; comunque sappiamo come sono
lunghi i tempi del cambiamento culturale: gli asili nido sono cose
che riguardano le donne e gli uomini che governano in questa
Regione, come in tutte le altre, non sono sensibili a tali
problemi, non è colpa loro, ma è una cultura che non sentono
dentro.
Chiusa questa parentesi, dicevo che finalmente c'è una legge sul
telelavoro. È una legge il cui limite è il fatto che sia
sperimentale, solo 3 anni, ma capisco anche che, quando ci sono
delle difficoltà e resistenze forti da vincere, il fatto che si
presenti un progetto come sperimentale fa sì che anche chi è
abbastanza contrario diventi meno riluttante e dica: "vediamo come
va, possiamo sempre, se la cosa non ci va bene, chiudere
l'esperimento". Sono certa che l'esperimento andrà molto bene, se
vengono superati quei 2 vincoli oggi esistenti: primo vincolo, c'è
una difficoltà dal punto di vista culturale, ossia passare dalla
concezione di un lavoro in cui esco da casa, prendo l'auto, vado in
Regione o in qualunque posto, timbro, mi siedo al tavolo, sto lì
quelle ore, esco e torno a casa, quello è lavoro. Stare a casa
sembra che non sia lavoro, provate a vedere i bambini alla scuola
materna o alla scuola quando chiedono:
"il tuo papà che lavoro
fa?
", rispondono:
"secondo me, non fa niente perché è sempre
a casa..."
. Ci diceva l'altra sera uno scrittore famoso:
"mia figlia pensa che io non faccia niente perché mi vede sempre
a casa"
. È dal punto di vista culturale allora che va cambiata
questa mentalità e questo è molto lungo.
Il secondo vincolo è più legato all'organizzazione
dell'Amministrazione regionale. Non la faccio lunga su questo tema,
vi rileggo solo gli appunti presi in audizione; il Segretario di
questa Regione, dott. Malfa, ha detto che qui c'è scarsa
disponibilità, che l'indagine era stata fatta su quelle che erano
le mansioni oggi telelavorabili, circa una decina di mansioni.
"È necessario..."
- aggiunge poi -
"... un cambio di
cultura, di mentalità, bisogna introdurre effettivamente il
documento elettronico, non solo una copia del documento cartaceo,
bisogna introdurre un'organizzazione di lavoro per progetti e per
risultati, ma questo necessita di una grande formazione di
dirigenti, di lavoratori"
.
"C'è una rigidità nelle regole
contrattuali attuali"
diceva poi uno dei rappresentanti
sindacali, addirittura non si è stati capaci di introdurre il
budget elettronico, insomma! Abbiamo ancora il sistema dei
cartellini, ci sono 20 persone che controllano i cartellini: ma è
questo un modo moderno, efficiente di organizzare il lavoro! Questo
è il "buco nero" dell'organizzazione e qui purtroppo dobbiamo dire
che tale legge n. 45/1995, che era uno dei fiori all'occhiello del
programma di questa maggioranza, anche rinnovato in un secondo
momento con la maggioranza del Presidente Caveri... su questo non
ha fatto proprio niente! Ricordo ancora il gesto del Presidente
Caveri, quando è venuto in Commissione a parlarci dei progetti, gli
abbiamo chiesto della 45:
"ah, ci sono alcune cose, ma sono 2 o
3 fogliettini nel cassetto, ma adesso ci lavoreremo!"
. La
legislazione è finita e su questo non si è affatto lavorato, o
forse si è lavorato, ma nessun prodotto è stato realizzato. Sono
certa che tale legge andrà bene, se si riuscirà a partire per
cambiare qui il modo di organizzare le cose, questa è la scommessa,
e ben venga tale legge anche se con un periodo sperimentale, se
riesce a smuovere. È chiaro che tutto passa attraverso anche la
contrattazione sindacale, ma, finché rimane rigida l'organizzazione
della macchina regionale, non c'è contrattazione sindacale che
possa farcela a sfondare. Spero quindi che questa proposta di legge
sia un primo inizio di progetti sperimentali, che poi, anche
sollecitati da quello che avviene in altre Regioni, dagli input a
livello nazionale, si metta mano in Valle alla riorganizzazione
della macchina organizzativa, così da poter riuscire anche in poco
tempo, finiti i 3 anni di sperimentazione, a rilanciare questo
progetto in modo più chiaro ed esteso, più adeguato, perché
risponde ad un'organizzazione per programmi e per obiettivi che
questa Regione si sarà data.
Presidente
- La parola al Consigliere Sandri.
Sandri (PD)
- Avrò dei toni molto meno entusiasti di
quelli della collega Squarzino, perché ho l'impressione che non
abbia mai fatto del telelavoro e non abbia neanche ben capito di
cosa stia parlando. Questo non è esattamente un bel servizio per il
cittadino e per il lavoratore, ma è un utile strumento per tentare
di sopperire a delle difficoltà operative di chi per la famiglia o
per qualunque altro problema ha delle difficoltà di spostamento,
però di qui a dire che il telelavoro è una bella cosa ce ne passa
tantissimo! Vorrei fare l'esempio dei "call center". Qualche anno
fa il mondo ha scoperto i "call center", sembrava fosse la panacea
universale per cui si riunivano i centri di manutenzione e di
assistenza delle varie ditte, o altri servizi che si potevano
impostare per via telefonica e questo consentiva alle ditte di
risparmiare un sacco di soldi e ai lavoratori di trovare questo bel
lavoro, che era quello di potere anche da Potenza magari rispondere
a delle chiamate per la questione di una manutenzione telefonica in
Provincia di Bolzano. Mi ricordo all'epoca che c'era gente che
diceva: "ma che bello, possiamo fare in modo che a
Rhêmes-Notre-Dame, dando un contributo contro lo spopolamento delle
nostre montagne, si possa fare l'assistenza per via telefonica a
Brescia o a Bologna". La realtà è che questo ha portato ad un
enorme precariato, ad un lavoro pesante, ad un lavoro pieno di
"mobbing" e di altre situazioni di disagio, ma soprattutto ad una
totale caduta delle tutele sindacali, tant'è vero che nei "call
center" l'iscrizione al sindacato non esiste! Il telelavoro ha
grosso modo le stesse caratteristiche, perché una delle cose belle
che ha vissuto nella sua vita la collega Squarzino è che, quando
usciva di classe, andava in sala insegnanti, si trovava con gli
altri insegnanti e si confrontava su questioni pratiche: gli alunni
che andavano bene, quelli che andavano male, il contratto veniva
firmato o non veniva firmato... ossia c'era quella serie di
rapporti umani che sono una parte essenziale del lavoro! Il lavoro
necessita di 2 cose: un rapporto umano con i colleghi e un rapporto
umano con gli utenti. Con il telelavoro non si ha né l'uno, né
l'altro, quindi, in questo senso abbiamo fatto degli emendamenti,
il rischio grave è che si arrivi - in una forma più attenuata -
alla situazione dei "call center", di questa gente chiusa a
Champorcher o a Saint-Rhémy-en-Bosses a casa sua, che però non
parla con nessuno, non può scambiare qualche parere su questioni
varie e questa non è una bella cosa per la crescita umana e
professionale dei lavoratori.
Per tale motivo votiamo con convinzione, ma intendendolo come un
aiuto in una serie specifica di situazioni... che ovviamente deve
essere messa nelle forme migliori, ma invitando l'Amministrazione
regionale a prevedere per queste persone facilitazioni operative ed
organizzative, affinché abbiano una volta ogni 15 giorni o 1 volta
al mese la possibilità di confrontarsi con i colleghi, con i
capireparto, con l'Amministrazione perché questo è un momento
essenziale della vita di ciascuno di noi.
Capisco che è bello dal punto di vista teorico che vi sia questa
mammina in casa che con un piede muove il "berceau" per far
addormentare il bambino, con una mano batte sulla tastiera per
mandare avanti il lavoro e con l'altra prepara il pasto. Credo che
questo sia un mito che dobbiamo cancellare, dobbiamo guardare in
faccia la realtà e renderci conto che, se vogliamo consentire un
mondo di pari opportunità, dobbiamo dare delle risposte di altro
genere. Quale genere? Innanzitutto quello di favorire la crescita
professionale di tutti, in particolare delle donne
nell'Amministrazione anche favorendo la presenza delle donne nei
consigli di amministrazione, nei ruoli dirigenziali, in tutta una
serie di situazioni che oggi vedono la donna esclusa, questa
compresa... poi quello di dare alle famiglie, in particolare alle
donne, tutti quei supporti di servizi sia per l'età più avanzata
che per l'età più giovane, che sono quelli che scaricano. Se devo
dire un'altra cosa rispetto al problema dell'asilo nido aziendale,
credo che sarà anche partito, ma che dopo 5 anni siamo ancora ad
aspettare che forse a Charvensod vi sia un asilo nido, trovo che
sia gravissimo! Come pure che non vi sia un asilo nido vicino a
Palazzo regionale, che non vi sia un asilo nido aziendale a
Saint-Christophe o a Quart, dove ci sono un sacco di uffici
regionali e che non vi sia la convenzione fra le altre sedi
periferiche dell'Amministrazione regionale e gli asili nido della
zona, in modo che si possa dare ai dipendenti di questa
Amministrazione regionale un servizio che è fondamentale! Per cui
sul telelavoro va bene, ma non è la panacea di tutti i mali e,
secondo me, la convinzione che questo avrà un grande successo non
ce l'ho, per le motivazioni che dicevo prima, in quanto questo è un
utile strumento, ma di certo non è di grandissima qualità per le
lavoratrici che dovessero accedervi.
Presidente
- La parola al Consigliere Bortot.
Bortot (Arc-VA)
- Sarebbe come dire che se noi
Consiglieri lavorassimo in teleconferenza e con il telelavoro -
rispondo così al Consigliere Sandri - all'interno del Consiglio
regionale, io soffrirei della sua mancanza fisica! Se ho bisogno
del Consigliere Sandri per parlare di politica, posso anche andarlo
a cercare. Non capisco che tipo di rapporti vi siano nel fare il
viaggio di mezz'ora o un'ora di andata e ritorno al lavoro. Sono
salito sul treno dei pendolari l'altro giorno, ma ho visto anche le
auto tutte in fila uno per ogni automobile. Il telelavoro dovrà
essere - presenteremo un emendamento che non so se verrà accolto -
legato al decentramento dei servizi, ossia noi veniamo incontro
alle persone che vivono nel loro territorio, relazionano nel loro
territorio. Vi ricordate quando è stata tolta la leva obbligatoria
militare? Qualcuno mi dice: "adesso levano la leva obbligatoria, i
nostri ragazzi rimarranno a casa, non li mandiamo neanche più in
giro a conoscere altre persone!". Questa mi sembra una forzatura,
io dico solo che intanto decentriamo il lavoro e spero anche i
servizi in un secondo tempo, quindi maggiore accessibilità da parte
degli utenti; il telelavoro significa che c'è
un'autoresponsabilizzazione delle persone, bisogna finirla con
questa bollatura della cartolina, delle scene incredibili per
bollare la cartolina quando il lavoro dovrebbe basarsi sulla
coscienza di ognuno di noi.
Come terza cosa vi leggo un articolo che ho trovato l'altro
giorno su una rivista e riguarda la "Telecom British" in
Inghilterra:
"ora l'azienda pubblica, che ha 106mila dipendenti,
di cui 30mila fanno telelavoro, presenta il suo bilancio e
contributo sociale; ogni anno evita il consumo di 12 milioni di
litri di benzina e l'emissione di 54mila tonnellate di C02"
. Mi
sembra che siano dei bei risultati, poi, siccome il collega Sandri
"vede il bicchiere mezzo vuoto, io lo vedo mezzo pieno", potrebbe
anche esserci questo senso di frustrazione di lavorare a casa e non
uscire più da casa propria e il telelavoro può anche essere nel
municipio del Comune. Qui la "Telecom" ha decentrato anche degli
uffici, quando uno è stufo di lavorare a casa propria, va nel luogo
dove trova i suoi colleghi. Credo che opportunità di relazionare e
di vivere relazioni sociali nel villaggio, nel proprio Comune, poi,
se si ha nostalgia dei compagni di lavoro... per ora il telelavoro
verrebbe introdotto parzialmente, non è che dall'oggi al domani
possiamo decentrare sul territorio tutto il lavoro
dell'amministrazione pubblica. Se lo fanno le aziende private con
maggiore responsabilità dei propri dipendenti, figuriamoci
l'amministrazione pubblica! Scopriremo che forse la qualità della
vita aumenta. Io non ho tanta nostalgia di venire ad Aosta tutti i
giorni a fare il Consigliere regionale, potessi farlo non dico da
Marsan, ma almeno da Nus, magari con una gita nel bar meno anonimo
e dove conosco tutti. Questo era solo per rendere l'idea della
concezione che abbiamo noi del telelavoro e del decentramento dei
servizi.
Presidente
- La seduta mattutina si sospende ora e viene
riconvocata per le ore 15,30.
La seduta è tolta.
---
La séance se termine à 12 heures 59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK