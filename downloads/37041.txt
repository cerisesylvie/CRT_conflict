Consiglio Regionale della Valle d'Aosta - Oggetto del Consiglio n. 917 del 17 dicembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 917 del 17 dicembre 2014 - Resoconto
OGGETTO N. 917/XIV - Disegno di legge: "Modificazioni alla
legge regionale 13 marzo 2008, n. 5 (Disciplina delle cave, delle
miniere e delle acque minerali naturali, di sorgente e
termali)".
Presidente
- Siamo in discussione generale sul punto 11.
La parola al relatore, il collega Isabellon.
Isabellon (UV)
- Sì, grazie Presidente.
Disegno di legge n. 32: "Modificazioni alla legge regionale 13
marzo 2008, n. 5 (Disciplina delle cave, delle miniere e delle
acque minerali naturali, di sorgente e termali)". La disciplina
nazionale sullo sfruttamento delle acque minerali previgente al
trasferimento alle Regioni della competenza in materia di rilascio
delle concessioni e subconcessioni, avvenuto con decreto
legislativo n. 112 del 1998, fissava a carico dei soggetti titolari
delle concessioni solo un canone annuo proporzionale, da calcolare
sulla base della superficie su cui insisteva la risorsa oggetto
della concessione stessa. Con un atto di coordinamento dell'11
novembre 2006 le Regioni hanno concordato sulla necessità di
prevedere anche l'applicazione di un canone annuo proporzionale
alla quantità di acqua minerale emunta o effettivamente
imbottigliata, da considerare come risarcimento a favore delle
Regioni e/o dei Comuni competenti per territorio per lo
sfruttamento della risorsa dal punto di vista ambientale.
La Regione Valle d'Aosta ha adeguato la propria normativa in
materia di attività estrattive con la legge regionale n. 5/2008,
normativa con la quale, in esecuzione dell'atto di coordinamento
delle Regioni, ha introdotto il canone proporzionale per l'acqua
imbottigliata, fissando un canone pari a 1,50 (adeguato secondo gli
indici ISTAT ogni due anni).
Dal 2008, data di entrata in vigore della nuova normativa sulle
attività estrattive, fino al 2014 in realtà la norma regionale
riferita al versamento del nuovo canone non è mai stata applicata,
perché prima con una legge regionale, sempre del 2008, è stata
rinviata l'entrata in vigore del nuovo adempimento fino al 2010 e
successivamente con le leggi di bilancio e le leggi anticrisi tale
canone è stato dichiarato "non dovuto" fino al 2014, primo anno
questo di effettiva entrata in vigore del nuovo adempimento.
Il disegno di legge in discussione è nato dall'esigenza di
trovare un equilibrio fra l'applicazione del nuovo adempimento
finanziario a carico peraltro dell'unica impresa presente sul
territorio della Regione interessata al versamento (Società
Sorgenti
Monte Bianco S.p.A. di Morgex) e il persistere
delle condizioni di crisi economica, motivazione che era stata alla
base dal 2008 ad oggi della sospensione del versamento di tale
nuovo canone. Anche per tale motivo il disegno di legge non prevede
l'annullamento del canone o l'ennesima sospensione del versamento,
ma la possibilità di applicare delle premialità proporzionali che
consentano di abbattere l'importo dovuto fino al massimo del 50
percento della somma dovuta; ciò qualora venga dimostrato da parte
dell'impresa interessata, anno per anno, di raggiungere determinati
obiettivi gestionali o di tutela ambientale.
A fronte pertanto della possibilità di una riduzione delle somme
da versare alla Regione, l'impresa deve impegnarsi a migliorare nel
complesso, con azioni diversificate, sia la tutela dell'ambiente
che le modalità gestionali del proprio processo produttivo. Si
segnala che tali premialità, anche maggiori rispetto a quelle
previste nel disegno di legge, sono attualmente già applicate da
almeno altre nove tra Regioni e Province autonome. In sintesi le
condizioni che devono essere dimostrate annualmente dall'impresa
per ottenere progressive riduzioni del canone da versare - fino, si
ribadisce, ad un massimo del 50 percento della somma dovuta - sono
le seguenti:
- utilizzazione di contenitori per l'imbottigliamento in vetro o
ecocompatibili. La premialità è applicata in proporzione ai
quantitativi effettivamente imbottigliati con tali contenitori
(valore della riduzione: fino ad un massimo del 35 percento della
somma dovuta);
- avvio di azioni finalizzate: al mantenimento o potenziamento
dell'occupazione; all'adozione di pratiche gestionali
ecocompatibili (certificazioni ambientali); alla promozione della
tutela dell'ambiente (per esempio, vendita dei prodotti a
chilometro zero, contenimento in senso generale delle emissioni,
eccetera); con una riduzione per un ulteriore valore massimo pari
al 15 percento della somma dovuta.
L'applicazione delle premialità del 35 percento non è
automatica, ma dev'essere certificata con idonea documentazione che
attesti l'effettiva adozione delle misure sopraindicate e coerente
con i criteri che definirà con apposita convenzione la Giunta
regionale. Così come, per quanto concerne l'ulteriore riduzione del
15 percento sopra specificata, l'impresa, ai fini dell'ottenimento
della stessa, deve sottoscrivere una convenzione sulla base di uno
schema approvato dalla Giunta regionale che definisca i pesi da
attribuire a ciascun obiettivo individuato e le condizioni per
verificare l'effettivo raggiungimento degli obiettivi fissati con
la convenzione.
Infine, il disegno di legge prevede la dichiarazione d'urgenza
ai fini dell'entrata in vigore della normativa per consentire
l'applicazione delle nuove disposizioni già dal corrente anno, in
merito ci sarà un emendamento presentato in aula dall'Assessore
Bianchi.
Per quel che riguarda le attività della commissione: il 7
ottobre 2014 la IV Commissione ha visto l'illustrazione da parte
dell'Assessore Bianchi, accompagnato dal Dirigente Mancuso per quel
che riguarda l'illustrazione; il 14 ottobre 2014 c'è stata
l'audizione della Società Sorgenti Monte Bianco nella figura della
Dottoressa Federica Dusman; infine, il 25 novembre 2014 c'è stata
di nuovo una riunione della commissione a cui ha partecipato
l'Assessore Bianchi accompagnato dal funzionario Mancuso e
dall'Assessore Perron in cui è stato espresso il parere
favorevole.
Si dà atto che dalle ore 11,02 assume la presidenza il
Vicepresidente Follien.
Follien (Presidente)
- Grazie Consigliere Isabellon.
Ricordo che sono stati depositati due emendamenti della II
Commissione: un emendamento dell'Assessore Bianchi e due
emendamenti del gruppo PD-Sinistra VdA. Apriamo la discussione
generale. Chi è che chiede la parola? Se nessuno chiede la parola,
chiudiamo la discussione...la parola al Consigliere Donzel.
Donzel (PD-SIN.VDA)
- Brevissimo. Intanto mi rallegro per
questa legge che, dal nostro punto di vista, ha permesso un
approfondimento in commissione, anche un approfondimento molto
partecipato, che ha permesso di conoscere le attività di
un'importante impresa che opera sul nostro territorio, le ricadute
che quest'attività ha sul nostro territorio. Devo riconoscere, devo
dare atto del fatto che la maggioranza, lo stesso Assessore si sono
impegnati in qualche modo a reperire delle risorse che per noi sono
dovute e che in passato in qualche modo per una serie di deroghe
erano state concesse all'impresa. È quindi una legge che va nella
direzione in qualche modo di recuperare risorse in un momento
difficile senza che questo vada contro un'attività importante, anzi
in qualche modo la valorizzi.
Noi abbiamo presentato degli emendamenti che vanno semplicemente
nella direzione di qualificare meglio le modalità con cui si
consente comunque una deroga ad una parte di quella che è la
contribuzione dell'impresa. Semplicemente quindi quello che
vogliamo capire noi è che sia chiaro che la legge di per sé
significa che sono soldi che entrano nel bilancio regionale e
quindi è importantissima; dall'altra parte, quando si consentono
delle deroghe, queste devono essere chiare e trasparenti a
qualunque cittadino. Lo scopo dei due emendamenti quindi è sempre e
solo quello di chiarire in modo esplicito dove si va, in che
direzione si va. Magari poi nella presentazione di ogni singolo
emendamento definiremo meglio questo percorso, ma nel complesso
l'idea di questa legge...
(interruzione di un Consigliere, fuori microfono)
...ci convince e l'apprezziamo.
Presidente
- Grazie Consigliere Donzel. La parola alla
Consigliera Certan.
Certan (ALPE)
- Grazie Presidente.
Anch'io brevemente per dire che...intanto ringrazio sia
l'Assessore Bianchi, sia l'Assessore Perron, che, riguardo a questo
disegno di legge, ci hanno poi fornito tutta una serie di
informazioni e di dettagli che avevamo chiesto proprio per capire
meglio forse anche l'origine di queste piccole modifiche che
venivano fatte. Credo sia stato molto interessante capire anche nel
dettaglio qual è la situazione di quest'impresa, che sicuramente è
molto importante per la Valle d'Aosta e ha permesso anche forse di
fare delle valutazioni che, a mio avviso, potrebbero anche essere
ancora più approfondite e portate anche a delle collaborazioni nel
prosieguo più incisive. Credo però che possa essere dato un parere
favorevole a questo tipo di percorso, intanto c'è il discorso
occupazionale che verrebbe mantenuto e credo che... Chiaramente la
nostra analisi è fatta in questo momento e la contestualizziamo
anche in questo momento di difficoltà economica e, anche se ci sono
delle criticità che metterò in luce - che noi abbiamo comunque
rilevato e che sono quelle sulle quali vorremmo magari lavorare -,
riteniamo che in questo momento, contestualizzando la situazione di
quest'impresa importante per la Valle d'Aosta e per l'Alta Valle,
soprattutto da un punto di vista occupazionale, poi ci sono altri
due... Credo che sia questo l'elemento più importante: quello
occupazionale, ci sono poi altri due...in questo momento li
definisco "contorni", che sono sicuramente positivi: il passaggio
sicuramente ambientale di ecosostenibilità anche del materiale che
verrà...
(interruzione di un Consigliere, fuori microfono)
...utilizzato e poi mi era sembrato di capire soprattutto nella
seconda audizione...anche una disponibilità ad eventualmente
aumentare la vendita anche in Valle d'Aosta, perché poi questo è
l'aspetto che forse noi abbiamo rilevato come una criticità.
Abbiamo un'esperienza e un'impresa ancorata nel territorio, nel
tessuto valdostano che però non è quasi conosciuta dai valdostani,
perché commercializza tutti prodotti. Io capisco che a livello di
legge di mercato è chiaro che si segue quello che può portare ad
una rendita più grande, però credo sia da incentivare e forse anche
da parte nostra come amministratori probabilmente da seguire, da
monitorare e forse da fare alcune piccole modifiche che permettono
anche ai valdostani, alla nostra Regione e a chi la frequenta di
apprezzare quanto quest'attività produce in Valle d'Aosta e di
apprezzarla anche in Valle d'Aosta e non solo di sapere che hanno
quasi l'intero fatturato...diciamo all'estero...
(interruzione di alcuni Consiglieri, fuori microfono)
...sì, mi sembra che ci fosse una disponibilità in questo e
vorrei proprio che l'Assessore magari si pronunciasse riguardo a
questo e ci dicesse quali sono le sue intenzioni a riguardo per il
futuro. Mi rendo conto che con quest'attività si potrebbe anche
aprire tutto un discorso anche legato alla ricerca, alla
formazione, di cui abbiamo parlato anche prima, perché, essendo
un'impresa che comunque è sul territorio valdostano con
completamente il personale valdostano, credo che potrebbe essere un
discorso anche da perseguire quello legato all'imprenditoria
giovanile e - perché no? - magari riuscire ad ottenere anche una
sinergia migliore.
Presidente
- Grazie Consigliera Certan. Siamo sempre in
discussione generale, qualcuno vuole intervenire? La parola al
Consigliere Bertschy.
Bertschy (UVP)
- In maniera sintetica. Allora voteremo
questa legge per tre motivi: primo, perché qualsiasi nuova
sperimentazione ci trova interessati soprattutto quando viene
portata nel campo dello sviluppo economico, quindi sperimentazione
accompagnata ad un'attenzione ambientale è per noi motivo di
interesse e di verifica comunque poi nel tempo, perché è chiaro che
una sperimentazione poi va verificata sul campo; la seconda cosa è
che comunque è un'industria importante in Alta Valle in un posto
dove si fa più turismo che attività di tipo industriale e quindi è
premiata anche in questo senso un'attività che va considerata e in
ultima analisi la capacità di metodi di lavoro utilizzata un po'
dalla maggioranza in questo caso, che ha permesso tutti di
completare nei tempi opportuni un provvedimento che comunque ha la
sua importanza.
Come gruppo UVP, quindi intendiamo appunto premiare questo
lavoro fatto con la piccola sottolineatura che evidentemente la
sperimentazione appunto andrà verificata e i risultati raggiunti
verificati nel giro di un anno per capire che dietro
quest'obiettivo politico ci siano poi anche i risultati che ci
attendiamo tutti.
Presidente
- Grazie Consigliere Bertschy. Qualcun altro?
Se non c'è più nessun intervento, la parola all'Assessore
Bianchi.
Bianchi (UV)
- Intanto ringrazio tutti gli intervenuti
che hanno evidenziato come la legge vada nella direzione di
recuperare ambientalmente una serie di situazioni, e nello stesso
tempo di aiutare un'impresa che ad oggi ha una sede in Valle
d'Aosta. Come ben evidenziato in alcuni interventi, fino ad oggi
non era stato versato nessun importo; abbiamo voluto modificare
questa legge proprio nell'intento di aiutare sotto un certo punto
di vista le imprese che lavorano ad oggi in questo campo. In Valle
d'Aosta ne abbiamo una sola...e si è voluto tenerne conto
tutelando, com'è stato sottolineato dalla Consigliera Certan, la
questione occupazionale. Si sono introdotte delle premialità e
quindi, se la società seguirà quanto richiesto dalla legge, avrà
una riduzione sul canone. Questo ci sembrava un po' l'iter
procedurale migliore. Nello stesso tempo è estremamente importante
- ed è stato già sottolineato - il fatto che si va a suddividere
questa premialità in due tronconi, cioè uno al 35 percento, andando
ad individuare il materiale dell'imbottigliamento, quindi materiale
in vetro o ecosostenibile, materiale che deve essere certificato
dalla stessa azienda come ecosostenibile; poi una premialità pari
ad un 15 percento su una serie di importanti passaggi ambientali,
...quindi di certificazioni...ma anche occupazionali.
Mi sembra importante...e sfrutto questo momento per parlare
anche dell'emendamento che ho presentato, che è di carattere
estremamente tecnico. Spostiamo la data dal 31 dicembre 2014 al 31
gennaio 2015 tenuto conto dei tempi per la pubblicazione sul
Bollettino ufficiale e conseguente entrata in vigore della legge, e
proprio per dar tempo agli uffici di fare le varie convenzioni in
essere. Questo è quanto.
Sul discorso dei chilometri zero che mi è stato chiesto, come ho
già avuto modo di dire in commissione, con l'azienda si è voluto
sottolineare il fatto di cercare di pubblicizzare di più l'acqua
minerale Monte Bianco sul territorio valdostano, per esempio con
delle convenzioni con le pro loco durante le manifestazioni. La
ditta stessa ci ha detto che è d'accordo di conseguire questi
accordi con le pro loco. Ringrazio.
Presidente
- Grazie Assessore. Bene, se non ci sono più
altri interventi, chiudiamo la discussione generale e passiamo
all'esame dell'articolato. All'articolo 1 ci sono due emendamenti
del PD. Consigliere Donzel vuole illustrare l'emendamento n. 1?
Donzel (PD-SIN.VDA)
- Il merito di questa legge sta nella
bontà di esercitare finalmente un diritto, un diritto di proprietà
sulle acque, che sono pubbliche, sono un bene comune; dall'altra, è
di consentire comunque non più come si faceva negli anni passati,
quindi libera concessione in finanziaria, una norma che dice:
"questo bene comune lo utilizzi tu come privato senza rendere conto
a tutti", ma d'introdurre dei criteri con cui riuscire in qualche
modo a concedere in un momento comunque di crisi economica
difficile ad un'impresa un alleggerimento, uno sgravio del
contributo. Il principio però nell'emendamento n. 1 è quello di
capire bene che cosa si intenda con ecosostenibilità. Ci siamo
avventurati nel mondo dell'ecosostenibilità, non è così scontato
cos'è ecosostenibile e cos'è no. Per qualcuno ci sono dei materiali
che sono ecosostenibili, perché, pur essendo in plastica, però
comportano un utilizzo molto inferiore del quantitativo di plastica
per fare una bottiglia e, com'è successo, per esempio, circa nel
2010, l'Autorità di garanzia del commercio ha contestato che questa
riduzione della quantità di plastica fosse così valida da poterla
utilizzare nel
marketing
pubblicitario, ciò vuol dire che
non tutti hanno la stessa visione esatta di che cos'è esattamente
ecosostenibile. Il fatto di chiedere che ci sia un provvedimento di
Giunta regionale che definisce chiaramente che cosa si intende per
ecosostenibilità evita che una qualunque certificazione aziendale
sia presa come buona, perché non ci risulta essere definito in modo
chiaro, poi...come dire? si può negli anni alzare il tiro o
diminuire il tiro, non spetta a me decidere, spetta a chi governa
questa Regione, ma questo era l'intendimento del primo
emendamento.
Il secondo emendamento ancor di più è importante perché, vista
la complessità e l'importanza della convenzione, dicevano anche i
colleghi che fa riferimento a tutta una serie di voci per cui
quella più importante è quella occupazionale, è bene che il vago
riferimento ai criteri sia definito in modo puntuale e che su
questo sia noto alla commissione come si va a definire questo
sistema di sgravio. Lo dico negli interessi del Governo regionale,
che sicuramente ha agito nella massima buona fede: quanto più è
trasparente e chiara e oggettiva questa procedura quanto più non
c'è nessun dubbio da parte dei cittadini che ci sono dei
favoritismi ad alcune imprese, quindi non è dire: "questi vogliono
mettere i bastoni tra le ruote allo sgravio fiscale", tutt'altro!
Questi vogliono consentire uno sgravio all'impresa senza che ci sia
di mezzo un intreccio strano con la politica, cioè lo sgravio
fiscale..."ne hai diritto, queste sono le regole, questi sono i
criteri, sono pubblici, trasparenti e ti prendi lo
sgravio"...questo è lo spirito con cui noi cerchiamo di emendare la
norma che, ripeto, in linea di massima è assolutamente
condivisibile.
Presidente
- Prego, altri? La parola all'Assessore
Bianchi.
Bianchi (UV)
- Sul primo emendamento posso capire
l'indirizzo che il Consigliere Donzel vuole dare e, da una parte,
lo posso anche condividere, ma, dall'altra, però sottolineo che la
legge, così come l'abbiamo modificata, dice proprio che
..."la
documentazione attestante l'avvenuto effettivo utilizzo dei
contenitori e le caratteristiche certificate degli
stessi"
...debbano essere certificate dalla stessa azienda, ma
perché dico questo? Perché chiaramente il mercato
dell'ecosostenibilità è talmente in evoluzione che quindi è
difficilmente comprovabile da parte della Giunta regionale il
decidere, se ho capito bene l'intento dell'emendamento, quali
materiali sì, quali materiali no. È indubbio quindi che le
considerazioni da parte degli uffici verranno fatte in funzione
alle certificazioni prodotte dalla ditta e chiaramente dovranno
essere certificazioni che certificano l'ecosostenibilità dei
contenitori, dal vetro, dalla plastica, dal PET e via dicendo. È
chiaro che diventa difficile in questo momento, proprio per
l'evolversi del mercato, accettare un emendamento che va a
specificare che la Giunta regionale e la commissione competente
entrino nel merito di caratteristiche molto tecniche, quindi, a mio
avviso, l'indirizzo da parte del Governo è stato dato. Noi quindi
vi chiederemmo di ritirare quest'emendamento in quanto è già
specificato dalla legge, sennò noi ci asterremo.
Noi ci asterremo sul secondo emendamento dando comunque la
disponibilità da parte mia e degli uffici di fare un passaggio in
commissione prima dell'approvazione per illustrare appunto il
tutto. Questo è quanto. Grazie.
Presidente
- Grazie. La parola al collega Donzel.
Donzel (PD-SIN.VDA)
- Grazie Presidente.
Prendo atto che è così complessa la normativa che in pratica si
dice: "se ne occuperanno gli uffici", ma se ne occuperanno in base
ad una normativa, non in modo astratto. Secondo quanto lei
riferisce, Assessore, il risultato sarà il seguente: che tutto ciò
che esiste al mondo di ecosostenibile andrà bene, non sapendo che
cos'è esattamente noi riteniamo più opportuno premiare o meno:
questa è la sostanza. A questo punto il ragionamento è: ma se ci
sono delle norme, perché la Giunta regionale non le recepisce in
delibera evitando poi di aggravare gli uffici - ecco che siamo di
nuovo lì - di una ricerca di una certificazione che non sappiamo
esattamente oggi quale sia quella migliore, o in vigore, o in
evoluzione? Ci saranno dei criteri, dei parametri, torno a dire: se
uno dice che accetta come ecosostenibile una bottiglia di plastica
più leggera, è una valutazione che può liberamente fare la Giunta
regionale, dice: "è già un passo avanti". Ci sono alcuni
ambientalisti che ritengono che avere una bottiglia di plastica
meno pesante vuol dire avere sempre una bottiglia di plastica. Non
so se ho reso l'idea. Non sto dicendo qui che cos'è giusto e qual è
il peso che deve avere la bottiglia di plastica, ma se non lo dico
prima qualsiasi cosa mi presenta l'azienda, che ha diminuito di un
grammo il suo peso di bottiglia, è ecosostenibile, ecocertificabile
e come faccio a dirgli dopo: "eh no, questo non te lo accetto"? Lo
dice chi? Un ufficio? Come fa un ufficio...che potere ha
quest'ufficio? Chi è cioè quest'ufficio che ha questo potere di
decidere o meno se erogare un contributo oppure no? A me sembra
assurdo. Io preferisco che sia una responsabilità che sta in capo
al politico, ad un Governo, cioè io vi davo una possibilità di
legiferare...cioè di esprimervi, di deliberare naturalmente di
concerto con i Consiglieri regionali. Voi dite: "io lascio...me ne
lavo le mani, se ne occupa il dirigente", ma francamente io una
cosa così non la condivido, non la condivido proprio per
niente!
Rispetto al passaggio sul secondo emendamento, dell'illustrare o
del previo parere. Guardate che non cambia assolutamente nulla, chi
ha fatto attività in commissione consiliare sa che non cambia
nulla. Il previo parere può semplicemente consentire a qualche
commissario di dire: "vorrei qualche informazione in più", ma se il
presidente di commissione conduce correttamente la commissione come
sta avvenendo in questo periodo, non c'è nessun boicottaggio,
nessuna perdita di tempo e non mi risulta che le commissioni stiano
perdendo tempo o si stiano boicottando dei lavori, quindi il previo
parere che cosa significa? Esattamente che la maggioranza che ha i
numeri farà esattamente quello che propone il Governo regionale, ma
si dà la dignità agli altri Consiglieri regionali di dire:
"condividiamo questa delibera e quindi continuiamo a percorrere
insieme la strada su questa legge", oppure "ci riserviamo, abbiamo
dei dubbi sulla vostra convenzione". Il previo parere quindi non
ostacola l'attività del Governo, non ostacola l'attività di
commissione, che cosa cambia rispetto all'illustrazione? Deve
comunque aver pronta la convenzione, venire in commissione,
illustrarla. Cambia un giorno? Due giorni? Neanche, alle volte, se
la convenzione è condivisa, può essere votata subito su due piedi.
Ci sfugge la natura quindi di queste resistenze, ci sfugge la
natura del voler qualificare meglio una legge. Questo è
l'obiettivo, quindi nessun ostruzionismo, eccetera, si cerca di
dire: "si possono scrivere meglio queste leggi?". Queste leggi,
secondo me, arrivano affrettate, all'ultimo minuto, perché poi
dobbiamo fare l'emendamento per allungarla al 31
gennaio...naturalmente va benissimo, ma non è che nessuno vuol far
lavorare gli uffici il 31, ecco, fra l'altro, è il patrono del mio
Comune...ma l'obiettivo non è quello ancora di avere una buona
legge, io spero che prima o poi si arriverà a quest'obiettivo.
Presidente
- Grazie collega. La parola alla collega
Certan.
Certan (ALPE)
- Molto brevemente, Presidente, per dire
che il nostro gruppo sostiene questi emendamenti per due
motivazioni: la prima è che credo che non aggiunga tantissimo, ma
precisi meglio e il passaggio che il collega Donzel ha detto su
proprio non lasciare la scelta o la non scelta agli uffici, che
hanno un altro compito, hanno un altro ruolo, ma di definire bene
in legge anche alcuni dettagli quando è possibile ritengo sia
importante.
C'è un altro passaggio che a mio avviso...adesso poi è chiaro
che non faremo delle disquisizioni, ma le misure per il rispetto
ambientale e per un discorso più ecosostenibile dovrebbero essere
maggiori non solo sull'imbottigliamento, nella legge, nell'articolo
è precisato soprattutto l'imbottigliamento, però, a nostro avviso,
il discorso dovrebbe essere allargato, oggi poi non ne facciamo una
questione e andiamo...però, a mio avviso, sarebbe da vederlo...
(interruzione di un Consigliere, fuori microfono)
...infatti sicuramente le certificazioni ambientali garantiscono
il prodotto precedentemente e poi noi andiamo a definire
l'imbottigliamento, però, a mio avviso, poteva essere anche...
L'altro passaggio in risposta a quanto ha detto lei, Assessore,
è sulle convenzioni con le pro loco, è importante
sicuramente...potrebbe essere un primo passo. A mio avviso, sarebbe
necessario fare ancora un passo in più, siccome mi pare che
l'Amministratore delegato quando è venuto a parlare in commissione
abbia proprio precisato che loro hanno una grande distribuzione e
sono solo sul mercato con la grande distribuzione, sarebbe
importante riuscire a favorire una...
(nuova interruzione di un Consigliere, fuori
microfono)
...cioè proprio da...allora monitorare...lei dice che c'è,
allora uso la parola "monitorare" meglio questo passaggio nella
piccola distribuzione, perché la Valle d'Aosta la grande
distribuzione non ce l'avrà mai, ma per una questione credo proprio
di conformazione geografica, socio-economica, eccetera, quindi in
questo, a mio avviso, dev'essere fatto veramente...dev'essere
concertato ancora meglio. Grazie.
Presidente
- Grazie collega. Metterei in votazione a
questo punto l'emendamento n. 1 del PD-Sinistra valdostana. I
colleghi sono pregati di votare. La votazione è chiusa.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
C'è l'emendamento n. 2, collega Donzel, lo vuole illustrare o
possiamo dare lo stesso risultato? Già illustrato, stesso
risultato. Metto in votazione l'articolo 1 nel suo complesso. Il
Consiglio è pregato di votare. La votazione è chiusa.
Presenti: 35
Votanti: 30
Favorevoli: 30
Astenuti: 5 (Cognetta, Donzel, Ferrero, Fontana, Guichardaz)
Il Consiglio approva
Articolo 2. Possiamo dare lo stesso risultato? Ah, chiedo scusa,
c'è un emendamento dell'Assessore Bianchi, è già stato illustrato,
lo mettiamo in votazione. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Metto in votazione l'articolo 2 nel suo complesso o posso dare
lo stesso risultato? Stesso risultato. All'articolo 3 c'è un
emendamento della II Commissione che va a sostituire l'intero
articolo. Mettiamo in votazione o posso dare lo stesso risultato?
Stesso risultato. Adesso metto in votazione l'articolo 3...stesso
risultato? Stesso risultato. C'è un emendamento della II
Commissione, che introduce l'articolo 3bis. Stesso risultato?
Stesso risultato. Metto in votazione adesso il testo complessivo
del disegno di legge, il Consiglio è pregato di votare. La
votazione è chiusa.
Presenti: 35
Votanti: 30
Favorevoli: 30
Astenuti: 5 (Cognetta, Donzel, Ferrero, Fontana, Guichardaz)
Il Consiglio approva.
Come convenuto, passiamo adesso al punto n. 8 all'ordine del
giorno. Prego collega Segretario.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK