Consiglio Regionale della Valle d'Aosta - Oggetto del Consiglio n. 1415 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1415 del 23 settembre 2015 - Resoconto
OGGETTO N. 1415/XIV - Ordine dei lavori. Iscrizione
all'ordine del giorno di una risoluzione.
Viérin M. (Presidente)
- Colleghi, riprendiamo i lavori.
Ringrazio anche pubblicamente, a nome di tutto il Consiglio, la
delegazione che ha partecipato alla sospensione, insieme ai
colleghi, per quello che è stato anche il livello di confronto e
anche la pacatezza nell'affrontare i temi. Si sente? Prima di
riprendere i lavori, volevo solo ringraziare la delegazione che ha
partecipato alla sospensione dei lavori, per presentare l'argomento
che è stato posto e consegnato alla Presidenza questa mattina e
soprattutto anche per la pacatezza e il sistema di presentare gli
argomenti e quindi è stato credo molto importante poterli
ascoltare. Dopodiché la Conferenza dei Capigruppo ha lavorato per
capire come...o meglio, si è confrontata per capire come procedere
nei lavori e, a maggioranza, ha deciso di proseguire con i lavori
in merito a quello che prevede il Regolamento. Una risoluzione a
tal riguardo, come annunciato dai colleghi dell'opposizione, è
giunta al tavolo della Presidenza, si è già provveduto a
fotocopiarla per distribuirla e quindi appena sarà distribuita, se
si chiederà l'iscrizione, provvederemo alla votazione per
iscrizione in aula della risoluzione. Collega Bertschy? Mozione
d'ordine? Prego.
Bertschy (UVP)
- Sì, mozione d'ordine. Presidente, le
avevo chiesto di essere preciso. Le avevamo chiesto di essere
preciso in Conferenza dei Capigruppo perché se lei dice: "
deciso
a maggioranza
" non si capisce chi era d'accordo e chi non era
d'accordo. Allora ALPE, UVP e Movimento Cinque Stelle sono per la
discussione oggi. Si è votato in maggioranza: PD, UV e Stella
Alpina sono per la discussione in coda all'ordine del giorno del
Consiglio. Decisione legittima, ma che si chiariscano le posizioni,
perché
a maggioranza
non si capisce, no. Allora, noi
siamo...perché se la gente oggi ha perso del tempo, anche tempo
lavoro, per essere qui a parlare di questo tema, e l'educazione che
hanno rappresentato in Conferenza dei Capigruppo, di fronte ai
Consiglieri, dimostra anche con quale maturità vogliono provare a
sentire qual è la posizione politica di ogni gruppo, a noi pare
corretto dare oggi la disponibilità per discutere del tema. A voi
no, però che sia chiaro come stiamo lavorando su questo discorso.
Quindi, ribadisco, per noi, ALPE, UVP e Movimento Cinque Stelle, si
può iscrivere oggi e discutere il testo della lettera e
rappresentare le nostre posizioni sull'argomento.
Presidente
- Collega Bertschy, come l'ho già precisato,
sia prima che anche nella conferenza dei Capigruppo, al
sottoscritto e a chi mi sostituisce come vice Presidente, spetta di
far rispettare quelli che sono i regolamenti. Il Regolamento
prevede che la Conferenza dei Capigruppo, esaminata la
questione...si venga in aula e si dica qual è stata la decisione
dei Capigruppo. Io posso confermare quello che ha testé detto lei,
chiaramente la maggioranza, intendevo: la maggioranza ha deciso di
tenere questa posizione. Quindi se sono queste le considerazioni
per le mozioni d'ordine mi sembra che sono già esplicitate da parte
del collega Bertschy. Collega Chatrian? È per lo stesso motivo?
Prego collega.
Chatrian (ALPE)
- Sì grazie Presidente.
Per mozione d'ordine, perché noi abbiamo fatto una richiesta
nella Conferenza Capigruppo, che è stata a maggioranza decisa
diversamente, perché si può derogare al nostro Regolamento solo per
annunciare qual è il contenuto della nostra risoluzione che abbiamo
presentato: si richiede il ritiro della delibera in oggetto e la
convocazione urgente delle Commissioni competenti per affrontare la
questione in essere. Noi ritenevamo solo una cosa, cari colleghi di
maggioranza: visto e considerato che diversi operatori, mamme e
famiglie hanno preso ferie per assistere al Consiglio, di discutere
serenamente, pacatamente su cosa vuol dire aumentare le rette da
620 a 850, quando nelle altre regioni pagano al massimo 600 euro, e
una riduzione dei servizi. C'è qualcosa che non collima, avremmo
preferito confrontarci qua, nella sede opportuna. Grazie.
Presidente
- Chiedo solo alle persone che sono in tribuna
che...non si può procedere con nessuna forma di gesti o striscioni.
Questo è il Regolamento del Consiglio e quindi anche gli applausi
sono, diciamo, inseriti in questo contesto. La parola al collega
Laurent Viérin. Collega Chatrian, per cortesia. Collega Chatrian e
collega Marguerettaz, per cortesia.
Viérin L. (UVP)
- Presidente Marco Viérin, scusi le
persone che forse così cercano di esprimere i loro sentimenti, ci
sono persone che perdono il lavoro. È per colpa di questa delibera.
Allora vengo alla mozione d'ordine. I colleghi hanno già annunciato
ciò che di là è successo. A parte che è stato un'audizione un po'
singolare, nel senso che si è ascoltato quello che i rappresentanti
avevano da dire e non si è avuto neanche il coraggio e la dignità
di dare una risposta, pensando che la risposta sarebbe arrivata in
aula e anche subito. Adesso prendete un giorno, pensando che il
problema in un giorno sarà rimandato, magari si risolve da solo.
Allora Presidente Viérin, chiederei, al di là dell'espressione
della Conferenza dei Capigruppo, che sia l'aula ad esprimersi
sull'inversione dell'ordine del giorno. Iscriviamo la risoluzione,
dopodiché ogni Consigliere, con tutto il rispetto dei Capigruppo
che sicuramente rappresentano i loro gruppi, ma vorrei vedere tutti
i Consiglieri di maggioranza, anche, che ci spieghino perché oggi,
con le persone qui, non possiamo discutere questa risoluzione. Che
ogni consigliere possa esprimersi. Collega Guichardaz per un anno
lei ha fatto la battaglia sugli asili-nido e adesso dov'è? È qui in
aula e non vuole neanche che questa discussione avvenga oggi? Ma
che problema c'è? Ognuno avrà la possibilità di esprimere il
proprio punto di vista, ma almeno voi, che vi dite democratici,
accettate il fatto che si possa discutere questa mattina questa
risoluzione, con le persone che sono qui e non rimandando il tutto,
magari pensando che quando non ci sentono più possiamo fare quello
che vogliamo. Quindi Presidente Marco Viérin lei è il Presidente
dell'assemblea e noi crediamo che l'organo sia sovrano
sull'esprimersi sul fatto di discutere oggi o no, attraverso
l'espressione su un'inversione dell'ordine del giorno Quindi non
solo quale sia la prassi o, meglio, la prassi sarà che qualcuno si
esprime a favore, qualcuno contrario, poi si voterà. Noi chiediamo
un'inversione dell'ordine del giorno per poter discutere questo
punto. Crediamo che il rispetto di quest'aula e il rispetto delle
persone e della nostra comunità sia anche questo, sia avere il
coraggio di affrontare i temi quando questi si presentano, anche se
c'è una certa urgenza. Ieri avete fatto una riunione per l'Istituto
musicale, avete subito fatto un comunicato stampa per evitare il
problema e noi siamo felici che questa questione dell'Istituto
musicale si sia risolta. Oggi vi chiediamo di discutere
immediatamente perché c'è una certa urgenza, c'è preoccupazione e
c'è una situazione che non può più andare avanti così. Vi chiediamo
semplicemente di ritirare la delibera e di convocare la quinta
Commissione per poter effettivamente sviluppare quella discussione
che in un anno, Assessore Fosson, non è stato in grado di
sviluppare all'interno della Commissione. Grazie.
Presidente
- Chiedo scusa Laurent, ma troppo spesso
ricorre al tema delle regole e dovrebbe anche ricordarsele
personalmente nel senso che le regole...questa votazione che lei ha
chiesto la si può fare benissimo. Prima di tutto va iscritta la
risoluzione che è arrivata poc'anzi, sarà due minuti, al tavolo
della Presidenza. Dopodiché, iscritta la risoluzione, si può
tranquillamente fare istanza per l'inversione dell'ordine del
giorno. Però le regole sono per tutti. A noi e non solo al
sottoscritto, ma anche ai vice Presidenti, all'ufficio di
Presidenza spetta di far rispettare le regole, ma da ambo i lati,
non solo da un lato. E no, ma non avete...allora il discorso della
richiesta dell'inversione del giorno lo potete fare in aula, senza
nessun problema. Questo è il ragionamento. In conferenza
Capigruppo, non spettava a me decidere, ma ai Capigruppo, è stato
chiesto di anticipare la discussione. Vi è stato detto, da parte
dei Capigruppo delle forze di maggioranza, che sarebbe stato più
utile fare una discussione alla fine dei lavori, anche per avere il
tempo, per la maggioranza, di fare dei ragionamenti, rispetto anche
a quello che era scritto all'interno della risoluzione, e questo è
quanto. La risoluzione quindi è stata distribuita, adesso voteremo
per l'iscrizione della risoluzione, dopodiché chi vorrà fare delle
proposte di inversione dell'ordine del giorno le potrà fare in base
a quelle che sono le regole di questo Consiglio. Allora passiamo
alla votazione dell'iscrizione della risoluzione? Sì, ma non
possiamo continuare a giocare, scusi collega Laurent Viérin. Perché
adesso le dò la parola, mozione d'ordine. Allora, collega Ferrero
per la mozione d'ordine.
Ferrero (M5S)
- Grazie Presidente.
Velocissimo, 20 secondi. Io rispetto le regole e il Regolamento
dice questo. Era stata fatta una cortese domanda. Si trattava di un
atto di cortesia istituzionale. Sarà più chiaro ora ai cittadini
che coloro che siedono da quella parte a 9.000 euro netti al mese
non hanno i problemi che hanno gli altri che stanno fuori dal
Palazzo. Grazie.
Presidente
- Laurent Viérin per precisazione. Prego.
Viérin L. (UVP)
- Merci Presidente.
Onde evitare che forse ci siano dei malintesi. Quello che noi
abbiamo chiesto è esattamente quello che lei ha cercato di ripetere
in modo bizzarro. Abbiamo chiesto, e forse, se si va a ascoltare la
registrazione, sarà riconfortato in questa cosa...abbiamo chiesto
l'iscrizione in aula della risoluzione e la votazione
sull'inversione dell'ordine del giorno. Queste sono le regole, noi
le rispettiamo, lei cerchi di essere il Presidente di tutti e non
di qualcuno.
Presidente
- Sono il Presidente di tutti e cerco di
farlo, però ci vorrebbe anche l'aiuto da parte di tutti...
(interruzione di un Consigliere, fuori
microfono)
...esatto, ogni tanto bisogna ascoltare un po' tutti. Allora,
votiamo per l'iscrizione all'ordine del giorno della risoluzione
presentata dai gruppi dell'opposizione. La votazione è aperta. La
votazione è chiusa.
Presenti in aula: 33
Votanti: 33
Favorevoli: 33
La risoluzione è iscritta all'unanimità all'ordine del giorno di
questo Consiglio.
Adesso se c'è qualche richiesta per l'inversione dell'ordine del
giorno...prego, la parola al collega Laurent Viérin.
Viérin L. (UVP)
- Come annunciato, chiediamo l'inversione
dell'ordine del giorno per poter discutere subito questa
risoluzione. E le spieghiamo anche le motivazioni, Presidente,
forse non sono abbastanza chiare. Crediamo che il tema affrontato
oggi, intanto, sia un tema urgente, come lo è stato, probabilmente
nelle vostre intenzioni, il tema della Fondazione istituto
musicale, altrimenti non capiremmo come mai, alla vigilia di un
Consiglio regionale con iniziative in corso, attraverso un
comunicato stampa e a fronte dell'allarmismo che era stato creato,
avete annunciato di aver risolto e salvato l'istituto musicale.
In realtà non avete salvato niente. Avete semplicemente
mantenuto ciò che era la situazione precedente. Noi crediamo che,
per quanto riguarda gli asili-nido - avremo modo anche di discutere
di altri argomenti - si sia operato in modo sbagliato. Avevamo già
operato l'anno scorso per salvare i tagli, prima in aula, in
Commissione e avevamo concordato con l'Assessore Fosson e con gli
operatori un percorso di condivisione attraverso anche proposte che
venivano dalla base e che in questa lettera sono codificate e
ricordate, proposte che peraltro andavano verso una riduzione, ma
verso un'organizzazione diversa che avrebbe potuto e dato la
possibilità di mantenere il servizio e con una previsione di
longue haleine
diversa. Le considerazioni degli operatori
non sono state minimamente discusse, purtroppo. Oggi ci troviamo in
una situazione paradossale di aver saputo come Consiglieri
regionali dei tagli agli asili-nido da servizi TV, da una delibera
che poi è stata anche approvata dai Sindaci della Valle d'Aosta e
crediamo che questa situazione debba arrivare in aula. La nostra
risoluzione, perché chiediamo di discuterla oggi? Chiediamo di
discuterla oggi semplicemente, Presidente, perché ci sono delle
persone che sono interessate, al di là della comunità che ci segue
via TV, e che quindi sia perlomeno rispettoso di queste persone,
della dignità di queste persone, discuterla adesso. Volete andare
al muro contro muro come avete fatto in questi due anni? Continuate
a farlo, vedremo dove questo vi porterà. Sicuramente, se si
discuterà domani, non solo queste persone torneranno, ma forse
riusciremo a poter discutere davanti a persone ancora maggiori in
numero, sapendo però che questo non significa rispettare le
persone, soprattutto la loro dignità. Grazie.
Presidente
- Grazie collega. È stata presentata, per
l'argomento la parola della maggioranza all'Assessore Fosson.
Fosson (UV)
- Sì, grazie Presidente.
Abbiamo sempre detto che è un esame di delibera, che è stato
presentato al CELVA, su cui c'è già stato un confronto analogamente
a quanto avvenuto in precedenza in commissione. Poi la situazione
economica è cambiata radicalmente, abbiamo dovuto cambiare i nostri
orientamenti. C'è comunque, è previsto, una discussione già
organizzata in quinta Commissione mercoledì 30, in cui siamo
disposti, soprattutto sul discorso delle rette, a riverificare
quanto emerso in questi giorni. Sul fatto di discutere adesso la
mozione non è una mancanza di democrazia, ma c'è un desiderio di
organizzare una risposta corretta con un confronto con le forze
politiche, quindi non è un muro contro muro, ma chiediamo, proprio
perché ne vogliamo discutere in modo corretto, che sia discussa
secondo regolamento alla fine di questo Consiglio.
Presidente
- Grazie collega. Adesso quindi procediamo
alla votazione. Come da regolamento, c'era...uno a favore, uno
contro. Allora, collega Chatrian, collega Morelli. Quelli a favore.
Collega Morelli, grazie.
Morelli (ALPE)
- Presidente, le regole: articolo 41,
comma 2: "
su proposta di un consigliere o di un Assessore, il
consigliere Laurent Viérin, che interviene per non più di 5 minuti,
il Consiglio può decidere l'inversione della trattazione degli
argomenti iscritti all'ordine del giorno dopo aver sentito un
consigliere contro, e abbiamo sentito l'Assessore Fosson, e uno a
favore per non più di 5 minuti ciascuno, ove sia necessario il
Consiglio decide con votazione a scrutinio palese
". Mi pare
quindi, Presidente, che il Regolamento sia estremamente chiaro.
Presidente
- Pensavo che lei avesse chiesto la parola per
uno a favore. Mi sembra che...
Morelli (ALPE)
- No, non cambi le carte in tavola. Lei sa
bene che non era così. Credo che sia parso evidente a tutti che per
lei era chiusa la questione e che si potesse passare alla
votazione. Io...semplicemente, un semplice richiamo al Regolamento.
Io ho fatto una mozione d'ordine per un richiamo al Regolamento.
Garbatamente la invito ad osservare il Regolamento.
Presidente
- Avevamo fatto la stessa considerazione.
Prego collega Chatrian.
Chatrian (ALPE)
- Grazie Presidente.
Pacatamente, grazie collega Morelli, Assessore Fosson, a noi non
interessa il muro contro muro, non saremmo qui a discutere, ma lei
sa che noi siamo molto preoccupati, lei sa che in un giorno e mezzo
più di mille persone hanno firmato questo documento. Lei sa
che...perfettamente, e cerco di sostenere il perché dovremmo
discutere subito questa risoluzione. Lei sa meglio di me che questa
delibera non è mai stata discussa in commissione, mai, mai
Presidente Rollandin, mai discussa. Mai discusso nessun aumento
delle tariffe di quasi del 50 percento, mai discussa. Mai una volta
abbiamo discusso in Commissione della riduzione del costo ottimale
a 850 euro. Mai discusso. Cioè voi riuscite ad approvare un atto,
poi depositato ai Sindaci, dove si aumentano le tariffe alle
famiglie, di quasi il 50 percento, e si riducono i servizi! E noi
oggi non affrontiamo la nostra risoluzione pacatamente, a noi non
interessa la polemica, a noi interessa che si ritiri e si revochi
(la delibera) per un urgente confronto che non c'è stato. Perché
non c'è stato? E poi i retroscena li sappiamo! Chi ha deciso gli
850 euro buttati lì alla bonne franquette sul tavolo? Quando noi
sappiamo quanto costano a oggi i servizi come costo ottimale
unitario. Abbiamo studiato.
Uno: chi ha buttato questo costo unitario alle famiglie a 850
euro? Cioè, per noi è un servizio essenziale, sì. Io sono stato
allevato a casa, non sono andato all'asilo nido, ho 40 anni, ho dei
bimbi, siamo in quattro in famiglia, nessuno ha potuto utilizzare
gli asili nido, perché non c'erano nelle vallate laterali. Adesso
ci sono, Presidente Rollandin e Assessore Fosson, nelle vallate
laterali, costano un po' di più. Costano un po' di più, perché
siamo in pochi, che rimangono ancora fissi nelle vallate laterali,
e voi presentate senza nessuna discussione in Commissione, un costo
ottimale a 850 euro.
Due: chiedete alle famiglie un passaggio da 620 euro a 850. E
qui apro una parentesi, Assessore Fosson, quando lei dice "i ricchi
pagano 850". Avere un rudere, un fienile e due, padre e madre, che
lavorano vuol dire essere dei Paperoni, punto di domanda? Avete
visto nelle altre venti Regioni qual è la tariffa massima per gli
asili nido? Non va oltre i 600 euro a famiglia. E la delibera che
voi avete confezionato e proposto al CELVA dice completamente il
contrario, e non ritenete utile in questo momento - non fare della
sterile polemica - non ritenete utile affrontare oggi, in questo
momento, con un po' di mamme, famiglie, operatori e fuori persone
che stanno ascoltando, perché...questo è il tema da affrontare e
dare delle risposte. Potevate darle, avete voluto non darle, ma ci
spiace sinceramente, dal punto di vista
in primis
umano e
anche di rispetto per chi oggi ha preso delle ore di lavoro, non
affrontare oggi questo tema, perché non possiamo, non potete
chiedere alle famiglie più soldi, più risorse, per un servizio
essenziale e ridurre i servizi, chiudere gli asili nido per 4
settimane, ridurre i servizi, portare da 1 a 8 il rapporto e
chiedere ulteriori sacrifici alle famiglie.
Mi son letto un po' i documenti della Provincia di Trento, di
Bolzano e la Regione Toscana. Ebbene, loro stanno andando nella
direzione opposta, quella di ridurre le tariffe alle famiglie e
aumentare i servizi. Pensateci, magari, prima di votare e non
discutere in questo momento questa risoluzione. Pensateci per
favore.
Presidente -
Grazie collega Chatrian. Passiamo alla
votazione della richiesta di inversione dell'ordine del giorno. La
votazione è aperta. La votazione è chiusa.
Presenti: 35
Votanti: 35
Favorevoli: 14
Contrari: 21
Il Consiglio non approva. La risoluzione è quindi iscritta al
punto 42.01 all'ordine del giorno di questo Consiglio.
Punto 8 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK