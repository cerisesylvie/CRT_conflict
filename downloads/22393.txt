Consiglio Regionale della Valle d'Aosta - Oggetto del Consiglio n. 1993 del 8 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1993 del 8 giugno 2006 - Resoconto
OGGETTO N. 1993/XII - Linee di indirizzo in vista di un nuovo
piano di sviluppo della "Casino de la Vallée S.p.a.". (Approvazione
di risoluzione)
Risoluzione
Il Consiglio
Premesso che:
Il Casino de la Vallée è un'importante realtà produttiva ed
occupazionale che contribuisce al finanziamento del bilancio
regionale e che realizza un significativo indotto per l'intera
Valle d'Aosta costituendo altresì un punto d'attrazione
qualificante l'offerta turistica.
Nella primavera del 1947 venne aperto il Casino de la Vallée
di Saint-Vincent sotto la gestione della S.I.T.A.V. (Società per
l'Incremento Turistico Alberghiero Valdostano) durata, a seguito di
diversi rinnovi, ininterrottamente fino alle ore 24.00 del 30
giugno 1994. Dal 1° luglio 1994 alla S.I.T.A.V. è subentrata la
"Gestione Straordinaria", istituita con L.R. 21/12/1993, n. 88, cui
ha fatto seguito dal 1° gennaio 2003, sino ad oggi, la "Società per
azioni per la Casa da gioco di Saint-Vincent" costituita con L.R.
30/11/2001, n. 36 (successivamente modificata con L.R. 29/07/2002,
n. 15).
La Corte costituzionale, con sentenza n. 438 del 7 novembre
2002, ha dichiarato infondata la questione di legittimità
costituzionale sollevata dal Presidente del Consiglio dei ministri
avverso la legge regionale 30 novembre 2001, n. 36 (Costituzione di
una società per azioni per la gestione della Casa da gioco di
Saint-Vincent). Con tale sentenza, la Corte ha ribadito che, la
Regione autonoma Valle d'Aosta, nell'ambito delle proprie
competenze statutariamente sancite, ben possa provvedere alla
definizione "della natura giuridica del soggetto autorizzato
all'esercizio dell'attività, dei suoi rapporti con
l'amministrazione regionale e della destinazione dei suoi
proventi", richiamando, ad ulteriore conferma della competenza
regionale, la risalente legge 21 dicembre 1993, n. 88, istitutiva
della gestione straordinaria della Casa da gioco.
La Giunta regionale, nel settembre del 2005, ha commissionato
a Finaosta S.p.A./KPMG Advisory S.p.A. un'analisi inerente la
situazione delle Case da Gioco e le prospettive del settore, in
modo da poter definire successivamente le azioni necessarie per
supportare lo sviluppo del Casino de la Vallée di
Saint-Vincent.
Il Consiglio d'Amministrazione del Casino de la Vallée S.p.A.
ha conferito alla società TBridge S.p.A., in data 16/09/2005,
l'incarico di effettuare uno studio relativo al disegno dei
processi organizzativi ed all'analisi dei carichi di lavoro della
casa da gioco.
Considerato che i precitati studi, resisi necessari per avere
gli opportuni approfondimenti tecnici, hanno evidenziato:
- che nei Casinò Italiani, negli ultimi anni, si era
registrata una costante crescita dei ricavi da slot machines, che
aveva compensato una significativa flessione dei ricavi da giochi
da tavolo; di conseguenza, la recente riduzione anche dei ricavi da
Slot machines, ha comportato un significativo calo del fatturato
complessivo delle case da gioco italiane nel 2005. Questa
evoluzione ha enfatizzato l'eccesso di capacità produttiva di
alcuni settori del Casino de la Vallée ed ha segnalato la necessità
di adeguare i fattori produttivi interni alle mutate
caratteristiche del mercato di riferimento;
- che dall'analisi dei carichi di lavoro, a parità di
processi operativi attuali, è emerso un problema strutturale
riguardante l'organico del personale che opera nel Casino de la
Vallée e la sua distribuzione nei diversi settori;
- che il mercato appare saturo e che non è realistico
formulare ipotesi di un significativo incremento del livello degli
introiti nel prossimo periodo tale da riassorbire, nel prossimo
futuro, l'eccesso di capacità produttiva e a ciò deve attenersi
anche ogni progettualità immobiliare e costruttiva.
Ritenuto che sia prioritario il sostegno dei livelli
occupazionali, attraverso l'attivazione di nuove iniziative che
siano sinergiche con il core-business della Casa da Gioco,
funzionali allo sviluppo dell'integrazione territoriale, tali da
generare flussi di reddito complementari ed aggiuntivi rispetto a
quelli del Casino de la Vallée.
Considerato, che è necessario procedere ad un ammodernamento
delle strutture che ospitano la casa da gioco che non hanno subito
importanti interventi di rinnovamento negli ultimi 20 anni e che
quindi risentono del naturale invecchiamento degli edifici.
Preso atto di quanto sopra delineato è auspicabile procedere
ad un rilancio aziendale che non sia rivolto esclusivamente al
conseguimento di un miglioramento economico della casa da gioco, ma
che tenga conto anche dell'indotto che la casa da gioco produce per
l'economia regionale.
Tenuto conto della situazione attuale delle trattative in
corso per l'acquisizione dell'Hôtel Billia.
Il Consiglio regionale
Impegna
il Governo regionale a trasmettere alla Casino de la Vallée
S.p.A. attraverso apposita Assemblea della Società, una serie di
linee d'indirizzo sotto elencate, che facciano parte di un nuovo
piano di sviluppo, da proporre ai sensi dell'articolo 14 del
Disciplinare per il successivo inoltro al Consiglio Valle:
1) porre in essere azioni volte alla progressiva
razionalizzazione ed al miglioramento dei processi e dei fattori
produttivi, tendenti alla loro ottimizzazione e che tenga conto
anche dell'indotto che la casa da gioco produce per l'economia
regionale;
2) incrementare l'efficienza nell'utilizzo delle risorse
umane, a parità di attività gestite e di organizzazione del lavoro,
attraverso proposte di un corretto dimensionamento degli organici
sia a livello generale che in ogni singolo settore, compresa
l'analisi dell'organigramma dirigenziale anche attraverso il
miglioramento della flessibilità di gestione del personale ed il
ricorso alla mobilità interna;
3) dare mandato alla Casino de la Vallée S.p.A. di
individuare e definire, nell'ambito di una valutazione aggiornata
degli aspetti immobiliari e costruttivi, le ulteriori possibili
soluzioni per l'ammodernamento delle strutture che siano funzionali
e proporzionate alle ipotesi di sviluppo produttivo;
4) richiedere alla Società di proporre gli interventi da
realizzare sul territorio quali strutture o azioni utili al Casino
de la Vallée e necessari per garantire processi di diversificazione
dell'offerta e di integrazione della stessa con servizi
complementari al gioco;
5) incaricare la Casino de la Vallée S.p.A. di elaborare e
proporre le azioni di marketing tenendo conto delle attività
promozionali della Regione e degli altri enti pubblici, compresi
gli interventi mirati alla ricerca di nuove fasce di clientela e al
miglioramento dei servizi al giocatore accompagnati da rilevamenti
sulla loro efficacia;
6) attivare interventi mirati alla ricerca di nuove fasce di
clientela, cui corrisponda un miglioramento complessivo dei servizi
al giocatore, accompagnati da rilevamenti sulla loro
efficacia.
Impegna altresì la Giunta regionale:
a) a predisporre, anche ai sensi degli articoli 2 e 11 del
disciplinare approvato dal Consiglio regionale del 14 aprile 2003,
una proposta di revisione riguardante il sistema dei rapporti tra
la Regione Autonoma V.d.A. e la Casino de la Vallée S.p.A.. Le
proposte di modifica dovranno meglio individuare le condizioni
economiche e finanziarie del rapporto contrattuale nonché
inquadrare chiaramente gli aspetti amministrativi da esso
scaturenti così come l'opportuno coordinamento tra il Disciplinare,
i futuri organici e la loro gestione. La revisione dovrà inoltre
considerare le problematiche di contabilità pubblica che
suggeriscono l'opportunità di accollare direttamente alla Società
di gestione oneri già previsti dall'attuale Disciplinare ma
comunque soggetti al rimborso;
b) a definire le norme attinenti il servizio di controllo
svolto dalla Direzione regionale della Casa da gioco con
l'indicazione di nuovi processi coerenti con l'organizzazione
aziendale e le moderne tecnologie informatiche;
c) a predisporre, previo confronto con le organizzazioni
sindacali, un approfondimento che consenta un eventuale
aggiornamento del regolamento delle assunzioni del personale presso
il Casino de la Vallée approvato dal Consiglio regionale del 20
ottobre 1999;
d) a proseguire le trattative, ed assumere in tempi brevi,
una decisione definitiva sulla trattativa relativa alla possibile
acquisizione del Grand Hôtel Billia e delle altre
proprietà.
F.to: Cesal - Viérin Marco - Lavoyer - Praduroux
Presidente - La parola al Consigliere Praduroux.
Praduroux (UV) - Il testo della risoluzione è stato esaminato
dalla IV Commissione e dopo l'esame del documento non sono state
apportate modifiche. Alcuni Consiglieri si sono riservati di
presentare in aula emendamenti. La risoluzione che stiamo
esaminando è un atto importante di indirizzo politico che intende
fissare le priorità da tradurre in azioni concrete di gestione per
favorire lo sviluppo della Casa da gioco. Con questo documento il
Consiglio intende quindi affidare una serie di elementi sui quali
il nuovo "CdA" possa costruire prospettive future, tali da poter
affrontare un mercato che non presenta un quadro confortante. Una
situazione che tocca in maniera indistinta e senza sconti tutte le
case da gioco operanti sul territorio nazionale. Con questa
situazione dobbiamo confrontarci senza illuderci con "ricette" di
facile attuazione, ma ragionando seriamente e valutando le
condizioni di mercato e le risorse a disposizione per raggiungere
l'obiettivo di un rilancio sostanziale del Casinò. La rinnovata
composizione di buona parte del "CdA" insieme a questo pacchetto di
linee di indirizzo rappresentano due valide occasioni, che vanno
coniugate in maniera virtuosa per raggiungere il massimo risultato.
I passaggi che seguiranno richiedono la massima attenzione,
l'impegno costante di tutti coloro che sono chiamati a
ridimensionare le condizioni che finora hanno condotto allo stato
di debolezza della Casa da gioco. Va infine sottolineato che il
piano di rilancio deve privilegiare interventi strutturali,
gestionali e promozionali che abbiano come priorità la capacità di
attirare nuove fasce di clientela, diversificando l'offerta,
migliorando i servizi per la clientela in generale e in particolare
per quella ormai consolidata.
Concludo questa breve introduzione, lasciando l'illustrazione
dei contenuti della risoluzione al Presidente Caveri.
Presidente - Dichiaro aperta la discussione generale.
La parola al Presidente della Regione, Caveri.
Caveri (UV) - Vorrei anzitutto ringraziare il Presidente
Praduroux e la sua Commissione, perché il passaggio in Commissione
è valso a una discussione già nel merito di alcuni aspetti della
risoluzione sul Casinò. Avevamo ritenuto di accedere non per chissà
quali "terremoti" all'interno della maggioranza regionale, ma
semplicemente per un atto di buon senso rispetto ad una richiesta
avanzata dalle opposizioni, di dare a tale risoluzione questa
dignità di una discussione nella Commissione competente e noi
abbiamo ritenuto, d'intesa anche con i Capigruppo di maggioranza,
di svolgere questo passaggio, che in effetti ci ha consentito di
iscrivere nuovamente oggi la risoluzione nel testo che era già
stato presentato la scorsa volta e che è frutto di una serie di
approfondimenti che anche all'interno della maggioranza abbiamo
fatto e che consentono di poter dire che quella che presentiamo
oggi è una risoluzione significativa, che tra l'altro considera
pienamente la centralità del Consiglio in quanto azionista di
questa società pubblica. Il meccanismo che ipotizziamo è il
seguente. Si parte da una serie di premesse di ricostruzione
storica, dove ricordiamo il ruolo preminente del Casinò come realtà
produttiva e occupazionale nella nostra Valle e ripercorriamo ad
ampi tratti la storia dal 1947 fino all'attuale gestione attraverso
la S.p.a., ricordando anche - perché questo è stato un passaggio
significativo di questi anni - la sentenza n. 438/2002 della Corte
costituzionale, che ha riportato in seno al Consiglio una serie di
competenze importanti che all'epoca erano state messe in
discussione dal Governo. Vengono ricordati altresì i due studi:
quello effettuato dalla Regione attraverso la "KPMG", ma su mandato
dato a "Finaosta" e poi lo studio "TBridge" riguardante i processi
organizzativi e l'analisi dei carichi di lavoro. Da queste premesse
si entra invece più propriamente, attraverso i "Considerato", in
una riflessione su quanto è già stato spesso discusso in questo
Consiglio, cioè la crisi di mercato, le difficoltà di
organizzazione del lavoro, i processi operativi da rivedere, il
sostegno ai livelli occupazionali, ma con una serie di necessità
che poi decliniamo negli impegni. Gli impegni sono un meccanismo
rispettoso anche in questo caso del ruolo del Consiglio e del ruolo
che è caratteristico del Governo regionale, cioè nel mantenere la
piena autonomia... riprendo da dove ero rimasto, cioè dalla
centralità del Consiglio e dal ruolo che il Governo regionale si
assume negli impegni: quello di trasmettere alla "Casinò S.p.a.",
attraverso un'apposita Assemblea della società, una serie di linee
di indirizzo sottoelencate, che facciano però parte di un piano di
sviluppo da proporre al Consiglio. Questo dovrà avvenire ai sensi
dell'articolo 14 del disciplinare in tempi rapidi, senza invasione
di campo fra il "CdA", che peraltro è il "CdA" di una S.p.a.
pubblica, quindi è del tutto normale che l'azionista incarnato dal
Presidente della Regione e dall'Assessore delegato e competente
nella materia delle partecipate possano partecipare per significare
le linee di indirizzo. Linee, che non vi sto a leggere, ma che
sono: razionalizzazione, miglioramento, ottimizzazione dei processi
produttivi, l'incremento dell'efficienza, il miglioramento della
flessibilità di gestione del personale, il ricorso alla mobilità
interna e ancora una riflessione già esistente nelle premesse sugli
aspetti immobiliari e costruttivi per l'ammodernamento delle
strutture esistenti. Da questo punto di vista, credo siano finite
le idee degli anni passati di costruzioni molto grandi, analoghe al
grande e nuovo Casinò di Campione, realizzato da un Architetto di
grido come Mario Bo. Ancora: le azioni di "marketing", gli
interventi per la ricerca di nuove fasce di clientela, poi invece
una serie di impegni in capo alla Giunta, fra cui la revisione del
disciplinare, un approfondimento sui servizi di controllo svolti
dalla Regione all'interno del Casinò, l'aggiornamento del
regolamento delle assunzioni, come richiesto dalle organizzazioni
sindacali che avevamo incontrato per illustrare alcune delle linee
di questa risoluzione poco prima dello scorso Consiglio. Infine la
questione dell'acquisizione del "Grand Hôtel Billia" e delle altre
proprietà; a questo riguardo dovremmo ricevere la "due diligence"
predisposta da "Finaosta" che ci consentirà di passare alla seconda
fase della vicenda acquisizione del "Billia" e delle altre
proprietà. Credo sia inutile riprendere oggi quella "messe" di
argomenti attorno alla Casa da gioco, che abbiamo discusso in
centinaia di ore anche negli scorsi anni; si tratta invece con
questa risoluzione di dare delle linee di indirizzo importanti per
il futuro della Casa da gioco della nostra Regione.
Presidente - Su questa risoluzione sono stati depositati 10
emendamenti da parte del gruppo "La Casa delle Libertà" e vi sono
già stati distribuiti; ne do rispettivamente lettura:
Emendamento
Nelle Premesse, cancellare il capoverso "Considerato che i
precitati studi..." e i paragrafi da esso richiamati.
Emendamento
Nelle Premesse, modificare il capoverso nel modo
seguente:
"Ritenuto che sia prioritaria l'attivazione di nuove
iniziative che siano sinergiche con il core-business della Casa da
gioco, funzionali allo sviluppo dell'integrazione territoriale,
tali da generare flussi di reddito complementari e aggiuntivi
rispetto a quelli del Casinò de la Vallée e da sostenere i livelli
occupazionali.".
Emendamento
Nelle Premesse, modificare il capoverso nel modo
seguente:
"Tenuto conto delle trattative in corso per l'acquisizione
del Grand Hôtel Billia.".
Emendamento
Nella parte deliberativa, modificare il punto 2 nel modo
seguente:
"2) a evitare ulteriori incrementi dell'organico aziendale e
a procedere a un'opportuna razionalizzazione delle risorse umane e
professionali impiegate nelle diverse aree aziendali, compresa
l'analisi dell'organigramma dirigenziale anche attraverso il
miglioramento della flessibilità di gestione del personale e il
ricorso alla mobilità interna;".
Emendamento
Nella parte deliberativa, modificare il punto 5 nel modo
seguente:
"
5) incaricare la Casinò de la Vallée S.p.A. di
elaborare nuove strategie di marketing, tenendo conto delle
attività promozionali della Regione e degli altri enti pubblici,
istituendo altresì - sin da subito - l'ingresso gratuito a tutte le
sale da gioco;".
Emendamento
Nella parte deliberativa, aggiungere il seguente
punto:
"
7) incaricare la Casinò de la Vallée S.p.A:
·
di rinegoziare - secondo criteri di maggiore
efficienza e responsabilità - i rapporti contrattuali con i
rabatteurs, ai cui costi professionali non corrispondono risultati
soddisfacenti;
·
di stabilire precise procedure aziendali in relazione ai
flussi di denaro, all'esercizio del gioco e all'erogazione delle
ospitalità;
di completare le procedure di inventariazione.
"
.
Emendamento
Nella parte deliberativa, modificare il punto b) nel modo
seguente:
"
b) a definire nuove norme attinenti il servizio di
controllo svolto dalla Direzione regionale della Casa da gioco,
affinché si possa procedere, anche attraverso le moderne
tecnologie, a verifiche più efficaci in merito:
·
all'utilizzo quotidiano delle fiches effettivamente e
materialmente presenti in azienda;
·
alle casse e ai relativi flussi di denaro;
·
all'operatività della cassa assegni e alle relative
sofferenze sui crediti;".
Emendamento
Nella parte deliberativa, aggiungere il seguente
punto:
"
e) ad adottare le determinazioni necessarie all'avvio
di una progressiva privatizzazione della Casinò de la Vallée
S.p.A., nel superiore interesse della comunità valdostana a una
conduzione corretta ed economicamente valida;"
.
Emendamento
Nella parte deliberativa, aggiungere il seguente
punto:
"
f) ad adottare le determinazioni necessarie alla
riduzione del numero dei componenti del consiglio di
amministrazione della Casinò de la Vallée
S.p.A.;
"
.
Emendamento
Nella parte deliberativa, aggiungere il seguente
punto:
"
g) a revocare la propria deliberazione n. 862 del 24
marzo 2006 (Costituzione di una task force per il consolidamento e
il rilancio della Casa da gioco di Saint-Vincent) e i provvedimenti
da essa conseguenti.
"
.
La parola al Consigliere Tibaldi.
Tibaldi (CdL) - Sono doverose alcune considerazioni su questo
documento. Anzitutto è un documento che è stato traslato all'esame
della IV Commissione per un supplemento di analisi, meno male che
ciò è accaduto anche perché, oltre agli organi di stampa, noi
Consiglieri non ne eravamo a conoscenza e c'era chi aveva la
pretesa di portarlo all'esame dell'aula e farlo votare il giorno
stesso. Credo che questo sia stato un atto di rispetto da parte del
Consiglio nel voler permettere alla Commissione competente un esame
approfondito di questo documento.
Quale contributo ha portato la IV Commissione... il suo
Presidente, Praduroux, ha detto: "lo abbiamo esaminato, abbiamo
affrontato alcuni aspetti grazie all'audizione del Presidente
Caveri e dell'Assessore Marguerettaz", ma il contributo che
possiamo dire oggi arriva in aula è quello della firma aggiuntiva
del Presidente Praduroux, purtroppo non ci sono state altre
audizioni, richieste peraltro dal nostro gruppo e non ci sono stati
altri contributi costruttivi, se non quelli degli emendamenti che
oggi il nostro gruppo presenta in aula; quindi, Presidente
Praduroux, al di là della sua firma, non vediamo altro.
In merito al contenuto di questo documento, sembra sia un atto
importante dal "titolo": "finalmente qualcuno dirà abbiamo un
documento, uno straccio di documento sul quale dire qualcosa". L'ho
sentito definire atto importante di indirizzo politico da qualcuno,
risoluzione significativa da qualcun altro. Se lo leggiamo, a parte
le premesse che fanno la cronistoria più o meno sostenibile del
Casinò nei 50 anni ed oltre in cui ha visto l'avvio e poi lo
sviluppo della sua attività, la parte impegnativa che si rivolge
all'Assemblea della società e alla Giunta regionale ci lascia
qualche perplessità. Più volte a tutti noi è stato detto che ci
sono illustri personalità alla guida della Casa da gioco, peraltro
rinnovate qualche mese fa: personalità del mondo bancario e
finanziario che hanno dato la loro disponibilità a rappresentare la
Casa da gioco, ex "manager", quindi diciamo che hanno tutti i
requisiti per dare quel rilancio auspicato; poi leggiamo
l'impegnativa e ci rendiamo conto che sono delle informazioni
abbastanza banali quelle che l'azionista, la Regione, cerca di
trasferire all'Amministratore.
Al primo punto chiediamo alla società di
"porre in essere
azioni volte alla progressiva razionalizzazione ed al miglioramento
dei processi e dei fattori produttivi, tendenti alla loro
ottimizzazione e che tenga conto anche dell'indotto che la Casa da
gioco produce per l'economia regionale"
. Mi sembra
un'affermazione scontata, ovvia, talmente ovvia che neppure il
"Manuale delle Giovani Marmotte" insegnerebbe al mattino appena si
alza che deve andare in bagno a lavarsi la faccia e i denti, per
cominciare. Il fatto cioè che un socio dica all'azionista: "guarda,
devi porre in essere quelle azioni volte alla progressiva
razionalizzazione...", eccetera, credo che persone illustri come
quelle che oggi sono preposte al rilancio della Casa da gioco, a
leggere solo il primo punto si sentano considerati come mentecatti
da parte della Regione. Non credo, visti i loro curricula, che
siano a questo livello, non vorrei che lo prendessero come una
mortificazione professionale anche personale. Possono dimettersi,
certamente!
Gli chiediamo poi di
"incrementare l'efficienza nell'utilizzo
delle risorse umane, a parità di attività gestite e di
organizzazione del lavoro, attraverso proposte di un corretto
dimensionamento degli organici sia a livello generale che in ogni
singolo settore..."
, ovvero qui gli diciamo: "guardate, dovete
organizzare il personale", ma qualunque capo di azienda sa che deve
organizzare il personale, perché rappresenta un fattore produttivo,
uno dei tanti che servono a far in modo che l'azienda sul mercato
riesca a guadagnare fette di clientela maggiori e naturalmente
nell'ambito di costi che sono sotto controllo. Così si possono
scorrere tutti i vari punti, tanto che noi abbiamo proposto alcuni
emendamenti perché ci teniamo a dare un'impronta, quello che manca
è un'impronta. Qual è l'impronta politica che oggi la Regione,
azionista pressoché totalitario, dà all'Amministratore? Se il
Presidente Praduroux o gli altri Capigruppo firmatari saranno in
grado di dircelo, cercheremo di prendere appunti affinché poi
verifichiamo, perché dal tenore letterale di questo testo non si
evince nulla.
Ancora:
"richiedere alla società di proporre gli interventi
da realizzare sul territorio quali strutture o azioni utili al
Casino de la Vallée e necessari per garantire processi di
diversificazione dell'offerta e di integrazione della stessa con
servizi complementari al gioco"
; va bene. Addirittura nel punto
n. 5, qui cominciamo ad entrare nei paradossi, si chiede alla
"Casinò" di elaborare e proporre le azioni di "marketing"; domanda:
ma finora cosa hanno fatto? Si sono guardati intorno? Se chiediamo
oggi alla "Casinò" di
"elaborare azioni di marketing",
vuol
dire che finora non ce ne sono state, allora noi chiederemmo di
dare un po' di dignità a queste persone, elaborando
"nuove
azioni di marketing"
almeno diamo un riconoscimento a quello
che hanno fatto finora. Poi, come diceva l'Assessore Marguerettaz
in risposta ad una nostra interpellanza, il "marketing" proposto è
corretto, ma non ha detto se è efficiente, va bene, fa parte di una
sua risposta agli atti, ma credo che le azioni di "marketing"
qualcosa abbiano fatto, che poi siano inadeguate è un altro
discorso, anche perché più volte ci è stato detto che il 70% delle
risorse viene orientato sulla cosiddetta "clientela top" o "vip" e
il restante 30% viene disperso per i "peones", quelli che
dovrebbero fare la quantità della clientela, che comunque serve a
raggranellare denaro e a far volume di introiti.
Il punto n. 6 è una ripetizione della seconda parte del punto n.
5, non sappiamo se il copia e incolla qui ha avuto qualche
difficoltà o, meglio, se vi è stato un errore, poi arriviamo alle
impegnative alla Giunta, ovvero il Consiglio impegna l'Esecutivo a
fare qualcosa. Innanzitutto sul primo punto... come già abbiamo
intuito... in particolare lo abbiamo sollevato noi il problema,
perché l'ultimo disastro contabile dell'esercizio 2005 non ha
soddisfatto neppure il Collegio dei revisori, tanto che hanno
chiesto sicurezze contabili e finanziarie anche alla Regione.
L'Assessore Marguerettaz con una lettera ci aveva anticipato che
era in itinere una proposta di revisione del disciplinare, proposta
che oggi ci troviamo nella risoluzione. Era l'aprile 2003, quando
Louvin, Presidente di una Giunta "balneare" che ci portava alle
elezioni dello stesso anno, propose una revisione del disciplinare
riguardante i rapporti fra la Regione e il Casinò e in quella
occasione vennero modificate in maniera significativa le quote
percentuali, il 52% degli introiti venne assegnato alla Regione e
il 48% alla Casa da gioco. Il giorno dopo l'allora Presidente
Arrigoni disse: "da oggi non ci sono più alibi". Questa frase mi è
rimasta impressa, è stata ripresa efficacemente dai giornalisti,
l'ha detta anche in Commissione e sembrava che quelli fossero i
presupposti giusti, l'equa ripartizione per far sì che la Casa da
gioco potesse mettersi in moto e risalire quella china che l'aveva
trascinata fino a quel punto. Oggi siamo daccapo e dal 72% alla
Regione e il 28% alla Casa da gioco che era all'inizio negli anni
si è arrivati al 52-48%; oggi si vuole andare oltre, oggi i soldi
non bastano più, di conseguenza su questo punto ci saranno
ulteriori considerazioni che ci riserviamo di fare nel corso del
dibattito, proponendo anche delle soluzioni che siano anche
politiche. Le illustriamo in corso d'opera, le sintetizzo: la
privatizzazione della gestione, in alternativa il ridimensionamento
del "CdA" e naturalmente l'abrogazione di quella mostruosità
recentemente partorita che si chiama "task force".
Presidente - La parola al Vicepresidente Fiou.
Fiou (GV-DS-PSE) - Partirei da questa concomitanza, anche se
casuale sicuramente, della chiusura dell'approfondimento sul
"dossier Bo", decisa l'altro ieri in IV Commissione, e la
discussione oggi di questa risoluzione. Del "dossier Bo" avremo
occasione di parlare quando sarà iscritta all'ordine del giorno la
relazione approvata dalla IV Commissione, ma lo stesso "dossier"
può essere assunto come emblematico atto finale, perché tale spero
sia, di una fase alquanto problematica per il Casinò. Problematica
perché caratterizzata da iniziative le cui finalità sono ancora
argomento di illazioni, fondate o meno, ma comunque che sollevano
dubbi e che sono oggetto di interpretazioni le più varie, dalle
guerre interne a singole forze politiche a lotte di potere per il
controllo della Casa da gioco ed altro. In questo clima di
incertezza ci si è inoltrati fin dal momento in cui sono state
chieste le dimissioni del primo "CdA" della S.p.a., per poi
proseguire con la vertenza con il gruppo dirigente della Casa da
gioco, con i valzer sui "manager", fino al "dossier Bo". Parlo di
una fase confusa, durata qualche anno, caratterizzata da sempre più
scarsi confronti di maggioranza, con sempre più scarso
coinvolgimento del Consiglio, con decisioni sempre più riservate a
qualche "petits comités", ma con una sempre più presente campagna
di stampa a fare da cassa di risonanza a tesi tendenziose o a
sollevare piccoli scandali pilotati. Ora arriva una risoluzione con
contenuti che richiamano la nostra attenzione, perché delineano un
percorso con potenzialità positive. È una risoluzione firmata dai
Capigruppo di maggioranza, ma che è creatura della Giunta, la quale
chiede al Consiglio un mandato che direi, almeno da quello che
appare, impegnativo. Vogliamo guardare a questa proposta con
prudente fiducia: prudente visti i trascorsi e con fiducia per non
correre il rischio di mortificare potenzialità positive che sono
presenti nel percorso del lavoro proposto, però fiducia in "pillole
del giorno dopo", dopo che le opportune verifiche dei passi
concreti verranno compiute, quindi dopo le verifiche sulle cose
realizzate.
Perché dicevo "la nostra attenzione"? Intanto il metodo seguito
è l'elemento che più ritengo significativo di una probabile svolta:
anziché partire da sollecitazioni, valutazioni, voci estemporanee
per supportare un programma di lavoro, la risoluzione si rifà ad
analisi fatte e qui riprendo dal documento: da "Finaosta S.p.a.",
da "KPMG" e da "TBridge"; si rifà quindi ad elementi di conoscenza
acquisiti con metodi scientifici. Mi viene da dire: altro che
"dossier Bo"! Possono essere condivisibili o meno gli orientamenti
e le priorità assunte da tali elementi di analisi, ma è certo che
questi poggiano su elementi di conoscenza con un buon grado di
oggettività. Il percorso di lavoro proposto in base a questi
orientamenti è la parte per ora più generica, perché fatta di
titoli che possono essere riempiti da cose molto diverse; non nego
il valore di una traccia su cui muoversi, è il primo elemento
indispensabile, ma ci mette nella condizione di aspettare il
seguito. La bozza del piano di sviluppo, che la parte impegnativa
assegna come compito all'Assemblea della S.p.a., ai sensi
dell'articolo 14 del disciplinare, sarà il vero documento su cui
confrontarci e assumere posizioni politiche precise. Nelle linee di
indirizzo ipotizzate poi diciamo che si dovrebbe trasmettere alla
"Casinò" qualcosa sul tema della funzione del Casinò nell'ambito
della proposta turistica complessiva della Regione. È vero che il
Casinò dovrebbe offrire un'offerta integrata di servizi
complementari al gioco, presente sul territorio, ma sarebbe più
opportuno che il Casinò facesse parte integrante di una proposta
turistica complessiva della Regione, perciò essere anche elemento
di richiamo per un flusso turistico è interessato ad altri
settori.
C'è poi l'altro versante della parte impegnativa, quella
relativa agli impegni della Giunta: materia delicatissima quella
della revisione del disciplinare, perché concerne rapporti tra Casa
da gioco e Regione, la gestione degli organici, ma anche la
questione dei controlli interni. E qui faccio una piccola nota:
controlli interni quali le modalità della conta delle mance, degli
strumenti di controllo dei tavoli attraverso le telecamere; alcune
di queste cose erano già impegni contenuti nell'attuale
disciplinare, ma non applicate, anche se in altri Casinò sono
prassi comune. Sappiamo che queste cose possono lasciare margini di
dubbi su alcuni percorsi che i soldi del Casinò fanno.
In IV Commissione abbiamo avuto chiarimenti e assicurazione da
parte del Presidente Caveri e dell'Assessore Marguerettaz circa il
coinvolgimento di tutti i soggetti interessati in base alle loro
competenze; questo era un chiarimento dovuto che forse non appariva
così chiaramente nella risoluzione, oppure noi non l'avevamo letta
con sufficiente attenzione. Ci aspettiamo che questo sia un
coinvolgimento vero, non ridotto solo al momento del voto imposto
magari a "colpi di maggioranza", pur nel rispetto dei ruoli diversi
che svolgiamo all'interno di questa assise. Nella scorsa
legislatura svolgevamo un ruolo diverso dall'attuale: anche in
maggioranza partecipavamo a momenti direi veri di condivisione di
decisioni, che si riflettevano positivamente anche in Consiglio.
Bisogna dire per la verità che tutto doveva fare i conti con la
proverbiale "souplesse"con cui l'"Union" ha sempre trattato gli
alleati, questo lo dico in tono ironico, ma credo che possa essere
capito. Un clima vero di partecipazione alle decisioni, pur nel
rispetto dei ruoli diversi che qui svolgiamo, permetterebbe di
addivenire a soluzioni equilibrate per il risanamento e il rilancio
del Casinò. Guardiamo con attenzione il percorso di lavoro proposto
nella risoluzione, aspettiamo che si consolidino soluzioni e
momenti di coinvolgimento. Questa fase di attesa la espliciteremo
con un voto di astensione.
Presidente - La parola al Consigliere Comé.
Comé (SA) - Su questo documento il gruppo della "Stella Alpina"
esprime una valutazione positiva, perché riteniamo soddisfacenti
sia il metodo usato, sia il contenuto del documento.
Dal punto di vista del metodo, sono due i motivi di rilievo che
vogliamo sottolineare: uno, la risoluzione quando è stata
presentata nella seduta del 24 maggio, è stata sin da subito
presentata come una proposta aperta, pronta al recepimento di idee,
emendamenti da parte di chiunque, poi come anche vi sia stata da
parte dei 3 Capigruppo la totale disponibilità di rinviare la
discussione: dall'ipotetica possibilità di discussione del 24
maggio ad un rinvio alla Commissione competente, per poi
presentarla a questo Consiglio. Devo sottolineare un'affermazione
fatta dal collega Tibaldi prima: "in Commissione più che una firma
in più del Presidente Praduroux..." - non voglio fare il difensore
del collega Praduroux - "... non abbiamo visto niente". Mi sembra
invece che il rinvio alla Commissione ci sia stato perché la
maggioranza si aspettava dalla minoranza qualche proposta e qualche
emendamento. Ho visto che oggi da parte del vostro gruppo vi è la
presentazione di una serie di emendamenti... ma sarebbe stata la
Commissione ad avere la possibilità di analizzare e approfondire
ulteriormente gli emendamenti presentati... mi pare non si possa
chiedere alla maggioranza di presentare qualcosa quando la
maggioranza aveva già presentato una risoluzione.
Dal punto di vista del contenuto, qui riprendo un'affermazione
fatta dal collega Fiou, il quale ha detto che questa è una proposta
"creatura della Giunta"; no, è una risoluzione che è stata
condivisa e portata avanti da tutte le forze della maggioranza e
noi della "Stella Alpina" riteniamo di aver dato il nostro
contributo su alcuni passaggi della stessa, quindi assolutamente
non condividiamo chi dice che questo documento sia esclusivamente
presentato e portato avanti dall'Esecutivo.
Dal punto di vista politico, questo è uno strumento che deve
delineare le grandi linee programmatiche e queste poi devono essere
precise e chiare, ma sarà la "Casinò S.p.a." che dovrà sulle linee
programmatiche determinare le azioni operative e realizzarle. A noi
invece sembra di cogliere delle novità rispetto alle posizioni
politiche che sono state assunte negli ultimi anni. Certamente,
come sottolineava il Vicepresidente Fiou, la scelta di incaricare
le due società: la "KPMG" per analizzare la situazione delle case
da gioco e le prospettive del settore e la Società "TBridge S.p.a."
per effettuare uno studio relativo al disegno dei processi
organizzativi e all'analisi dei carichi di lavoro della Casa da
gioco è stata una scelta che ha visto un approccio diverso, più
scientifico e intelligente, cosa che ha sostenuto anche il collega
Fiou. Questo per dire che si è davanti ad un nuovo approccio - e
qui entro in alcuni dei punti che voglio sottolineare della
risoluzione -, che è una posizione completamente diversa rispetto a
quella che noi un paio di mesi fa sentivamo, quando eravamo su
posizioni opposte, e precisamente dove si dà mandato alla "Casinò"
di
"individuare e definire, nell'ambito di una valutazione
aggiornata degli aspetti immobiliari e costruttivi, le ulteriori
possibili soluzioni per l'ammodernamento delle strutture che siano
funzionali e proporzionate alle ipotesi di sviluppo
produttivo"
. Qui quindi vengono cassate definitivamente quelle
ipotesi della megaproposta che era stata presentata con il piano di
sviluppo un paio di mesi fa.
Vorrei ancora sottolineare come vi sia un altro punto
nell'impegnativa per noi molto importante e utile per il futuro
della "Casinò", qual è il punto n. 4, dove si dice di
"richiedere alla società di proporre gli interventi da
realizzare sul territorio..."
; ecco quindi si ripropone, cosa
che era stata abbandonata anche qui, un coinvolgimento del
territorio e degli enti locali che gravitano nelle vicinanze della
Casa da gioco. Anche qui vi è una posizione diversa rispetto alle
posizioni politiche assunte precedentemente.
Altro punto fondamentale di questo documento è la proposta di
revisione riguardante il sistema dei rapporti fra la Regione
autonoma e la "Casinò S.p.a.", la revisione del disciplinare, che
proprio nella sua impostazione deve essere rivisto al fine, da un
lato, di fare chiarezza sulle interpretazioni di tipo
giuridico-fiscale degli ultimi anni; dall'altro, per cercare di
svincolare il più possibile la gestione da tutti i "lacci" che
rendono la stessa vincolata alla scelta dell'Amministrazione
regionale. Il tutto comunque garantendo il massimo controllo della
proprietà.
Infine l'ultimo punto per noi importante è il punto
dell'impegnativa per la Giunta a portare a termine l'acquisizione
dell'"Hôtel Billia", che noi auspichiamo e che è da noi considerata
una mossa vincente per il rilancio della Casa da gioco; questa
acquisizione deve trovare definitivamente un momento di fine. Il
rilancio del Casinò negli ultimi anni è stato dilazionato anche in
attesa di acquisizione del "Billia" e per noi ora è opportuno
fissare un punto zero, perché con - e noi lo speriamo - o senza
"Billia" si dovrà comunque rilanciare il Casinò, altrimenti
rischiamo che la situazione di negatività diventi
irreversibile.
Président - Je n'ai pas d'autres Conseillers qui s'inscrivent à
parler.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Se non ci sono altri interventi, prima della
chiusura sarebbe intenzione di chiedere una breve sospensione per
vedere se è possibile confrontare gli emendamenti con la
risoluzione e vedere se è possibile una composizione.
Presidente - Il Consiglio è sospeso per 15 minuti.
Si dà atto che la seduta è sospesa dalle ore 15,56 alle ore
16,22.
Président - Nous pouvons reprendre la discussion.
La parole au Conseiller Lavoyer.
Lavoyer (FA) - Un brevissimo intervento per ribadire la
posizione del gruppo "Fédération Autonomiste", che è la posizione
da noi assunta in sede di dibattito in Commissione. Diamo un
giudizio positivo a questa risoluzione e vorrei subito
tranquillizzare il collega Tibaldi, nel senso che la sua
preoccupazione sull'approfondimento del documento in modo non
sufficientemente esaustivo è smentita dai fatti, perché in
Commissione la discussione è stata ampia, articolata e l'abbiamo
dimostrato anche con tale sospensione del Consiglio, se il collega
Tibaldi avesse presentato all'interno della Commissione tutta una
serie di emendamenti, probabilmente avrebbero già trovato la loro
soluzione definitiva in quella sede. Ciò detto, non accettiamo il
"gioco delle parti", quindi non per il fatto che adesso siamo in
maggioranza il "problema Casinò" diventa un problema visto tutto in
una posizione positiva. Riteniamo sia molto difficile la
situazione, però diamo un giudizio molto positivo su questo
documento, proprio per alcuni aspetti. Innanzitutto, è già stato
sottolineato, il metodo con cui è stato affrontato tale argomento,
un metodo di approfondimento in Commissione, un metodo che ha dato
la possibilità a tutte le forze presenti in Consiglio di apportare
dei correttivi superando quella che poteva essere un'imposizione da
parte della maggioranza.
Diamo un giudizio positivo anche sui contenuti di questo
documento, un documento realistico, che non tiene dei toni
trionfalistici, ma ha un profilo basso, una presa di coscienza del
momento difficile e mi pare che questo sia il percorso corretto da
tenere su questo argomento. È un giudizio positivo
sull'impostazione, che mette finalmente dei punti fermi, punti
fermi che nascono da un approfondimento politico. Questo è il
motivo per cui non abbiamo aderito alla proposta di fare delle
audizioni da parte del "CdA" per avere degli spunti sugli indirizzi
che toccano l'azionista di maggioranza. Un documento rispettoso
delle procedure, infatti la risoluzione, oltre ad essere dibattuta
in Consiglio, ha avuto un iter di approfondimento importante in
Commissione.
Per quanto attiene i contenuti, senza entrare nel dettaglio,
riteniamo in particolare che il punto n. 5 delle premesse - che da
parte di qualcuno veniva indicato come un'affermazione di principio
- sia molto importante, perché tutti diamo per scontato che le
iniziative promozionali dell'Amministrazione regionale debbano
essere per forza sinergiche con quelle del Casinò, ma ciò non
sempre è avvenuto; riteniamo quindi che questa precisazione sia
importante. Come maggioranza abbiamo condiviso le osservazioni
fatte dal gruppo "La Casa delle Libertà" ed è in questo senso che
abbiamo deciso di modificare l'impegnativa del punto n. 5 con il
testo seguente:
"incaricare la Casinò de la Vallée S.p.a. di
elaborare nuove strategie di marketing, tenendo conto delle
attività promozionali della Regione e degli altri enti
pubblici"
. Non potevamo accettare "
istituendo altresì - sin
da subito - l'ingresso gratuito a tutte le case da gioco"
,
quindi abbiamo proposto l'accettazione di questo emendamento... per
togliere il refuso della ripetizione del punto n. 6.
In conclusione il giudizio del nostro gruppo è positivo, anche
perché riteniamo che l'impegnativa data alla Giunta sia
un'impegnativa che non toglie spazio al dibattito consiliare,
infatti i punti a) e c) saranno argomenti che, dopo essere proposti
dall'Esecutivo, torneranno nelle Commissioni competenti e quindi
dibattuti dal Consiglio. Come "Fédération Autonomiste" dichiariamo
il voto favorevole.
Presidente - Non ho altri iscritti a parlare, pertanto dichiaro
chiusa la discussione generale.
Nelle fotocopie che vi stanno distribuendo trovate i nuovi
emendamenti del gruppo "La Casa delle Libertà" che sostituiscono
quelli depositati precedentemente dallo stesso gruppo.
Do lettura dell'emendamento n. 1 del gruppo "La Casa delle
Libertà":
Emendamento
Nelle Premesse, cancellare il capoverso "Considerato che i
precitati studi..." e i paragrafi da esso richiamati.
La parola al Consigliere Tibaldi.
Tibaldi (CdL) - Illustrerò sinteticamente i diversi emendamenti.
Il primo si riferisce a quel paragrafo di considerazioni che sono
state inserite successivamente alla presa in esame dei due studi
citati: "KPMG" e "TBridge". Riteniamo che queste considerazioni
siano indubbiamente aderenti alle analisi effettuate da questi due
soggetti, però sono state estrapolate solo alcune parti
significative ad uso e consumo di un certo ragionamento; in
particolare, si vuole orientare determinate responsabilità su
fattori congiunturali e si tende a dimenticare delle criticità
strutturali riguardanti la Casa da gioco. Chiediamo con tale
emendamento di stralciare in toto questo passaggio, anche perché
sia lo studio "TBridge", sia lo studio "KPMG" li conosciamo e
sappiamo bene che le conclusioni alle quali sono pervenuti sono
variegate. Domandiamo di stralciare tutta la parte del
"considerato" e i paragrafi da esso richiamati.
Presidente - La parola al Presidente della Regione, Caveri.
Caveri (UV) - Siamo contrari all'emendamento.
Presidente - Pongo in votazione l'emendamento n. 1 del gruppo
"La Casa delle Libertà":
Consiglieri presenti: 31
Votanti: 24
Favorevoli: 2
Contrari: 22
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio non approva.
Presidente - Do lettura dell'emendamento n. 2 del gruppo "La
Casa delle Libertà":
Emendamento
Nelle Premesse, modificare il capoverso nel modo
seguente:
"Ritenuto che sia prioritaria l'attivazione di nuove
iniziative che siano sinergiche con il core-business della Casa da
gioco, funzionali allo sviluppo dell'integrazione territoriale,
tali da generare flussi di reddito complementari e aggiuntivi
rispetto a quelli del Casinò de la Vallée e da sostenere i livelli
occupazionali.".
La parola al Consigliere Tibaldi.
Tibaldi (CdL) - L'emendamento n. 2 ribalta un aspetto
concettuale di quanto hanno scritto i proponenti. Nella versione
originale si ritiene prioritario il sostegno dei livelli
occupazionali, con questo emendamento riteniamo prioritaria
l'attivazione di nuove iniziative che siano sinergiche con il
"core-business" della Casa da gioco e che possano sì garantire
l'occupazione, ma anche la redditività. A nostro avviso, non viene
prima il sostegno dei livelli occupazionali, ma viene prima il
rilancio della Casa da gioco e poi la tutela occupazionale e
l'incremento di redditività.
Presidente - La parola al Presidente della Regione, Caveri.
Caveri (UV) - Siamo a favore.
Presidente - Pongo in votazione l'emendamento n. 2 del gruppo
"La Casa delle Libertà":
Consiglieri presenti: 32
Votanti e favorevoli: 25
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio approva.
Presidente - Do lettura dell'emendamento n. 3 del gruppo "La
Casa delle Libertà":
Emendamento
Nelle Premesse, modificare il capoverso nel modo
seguente
:
"Tenuto conto che sono in corso delle trattative per
l'acquisizione del Grand Hôtel Billia.".
La parola al Consigliere Tibaldi.
Tibaldi (CdL) - La situazione attuale delle trattative per
l'acquisizione del "Grand Hôtel Billia" è di dominio esclusivo di
coloro che partecipano al tavolo delle trattative e non certo di
tutti i Consiglieri regionali. Chiediamo di modificarlo, nel senso
che teniamo conto che sono in corso delle trattative, ma sulla
situazione magari ci diranno qualcosa in più il Presidente o
l'Assessore competente...
Presidente - La parola al Presidente della Regione, Caveri.
Caveri (UV) - Emendamento linguistico, a favore.
Presidente - Pongo in votazione l'emendamento n. 3 del gruppo
"La Casa delle Libertà":
Consiglieri presenti: 32
Votanti e favorevoli: 25
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio approva.
Presidente - Do lettura dell'emendamento n. 4 del gruppo "La
Casa delle Libertà":
Emendamento
Nella parte deliberativa, modificare il punto 2 nel modo
seguente:
"2) a evitare ulteriori incrementi dell'organico aziendale e
a procedere a un'opportuna razionalizzazione delle risorse umane e
professionali impiegate nelle diverse aree aziendali, compresa
l'analisi dell'organigramma dirigenziale anche attraverso il
miglioramento della flessibilità di gestione del personale e il
ricorso alla mobilità interna;".
La parola al Consigliere Tibaldi.
Tibaldi (CdL) - L'emendamento n. 4 introduce una scelta politica
e naturalmente dà un'impronta di quello che dovrebbe essere
l'indirizzo strategico della Casa da gioco, peraltro segnalato
anche dalla "TBridge", che ha fatto un'analisi molto approfondita
sui livelli occupazionali e soprattutto l'efficienza delle risorse
umane e professionali occupate nei singoli settori del Casinò.
Sappiamo che lo studio "TBridge" ha calcolato un'eccedenza di ben
200 persone rispetto all'attuale livello occupazionale, non
chiediamo di tagliare posti di lavoro, ma chiediamo di evitare
ulteriori incrementi occupazionali. Rispetto al punto n. 2 della
risoluzione originaria non ci sono indirizzi di sorta, si parla
solo di incrementare l'efficienza nell'utilizzo delle risorse umane
e dimensionare correttamente gli organici. Chiediamo che gli
organici non solo debbano essere dimensionati correttamente, ma
soprattutto non debbano essere incrementati. Non si evince dalla
formulazione originaria, diamo un indirizzo chiaro, senza tagliare
posti di lavoro, ma senza continuare ad assumere come è successo in
questi anni, con situazioni di volumi di affari e di redditività
addirittura in declino.
Presidente - La parola al Presidente della Regione, Caveri.
Caveri (UV) - Parere negativo sull'emendamento.
Presidente - Pongo in votazione l'emendamento n. 4 del gruppo
"La Casa delle Libertà":
Consiglieri presenti: 32
Votanti: 28
Favorevoli: 5
Contrari: 23
Astenuti: 4 (Ferraris, Fiou, Fontana Carmela, Sandri)
Il Consiglio non approva.
Presidente - Do lettura dell'emendamento n. 5 del gruppo "La
Casa delle Libertà":
Emendamento
Nella parte deliberativa, modificare il punto 5 nel modo
seguente:
"5) incaricare la Casinò de la Vallée S.p.A. di elaborare
nuove strategie di marketing, tenendo conto delle attività
promozionali della Regione e degli altri enti pubblici, istituendo
altresì - sin da subito - l'ingresso gratuito a tutte le sale da
gioco;".
La parola al Consigliere Tibaldi.
Tibaldi (CdL) - Chiediamo nuove strategie di "marketing" per il
rilancio della Casa da gioco, lo studio "KPMG" ha individuato nel
"marketing" una debolezza strutturale del Casinò, l'incapacità di
aggredire il mercato, di fidelizzare i clienti soprattutto di
conquistare nuove fasce di clientela. È necessaria un'inversione di
rotta a 180°, con questo emendamento chiediamo che si persegua tale
direzione e soprattutto si istituisca fin da subito l'ingresso
gratuito a tutte le sale da gioco, come avviene negli altri Casinò
italiani ed europei.
Presidente - La parola al Presidente della Regione, Caveri.
Caveri (UV) - Chiediamo il ritiro dell'emendamento ritenendo che
esista nell'ampia discrezionalità del "CdA" la possibilità di
suggerire nel nuovo piano di sviluppo questa misura, per cui
riteniamo che l'emendamento presentato dal collega Lavoyer possa
corrispondere in parte alle esigenze di questo emendamento
presentato. Ne chiederei il ritiro e voto a favore dell'emendamento
del Consigliere Lavoyer.
Presidente - Pongo in votazione l'emendamento n. 5 del gruppo
"La Casa delle Libertà":
Consiglieri presenti: 32
Votanti: 25
Favorevoli: 2
Contrari: 23
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio non approva.
Presidente - Pongo in votazione l'emendamento del Consigliere
Lavoyer che recita:
Emendamento
Nella parte deliberativa modificare il punto 5 nel modo
seguente:
"5) incaricare la Casinò de la Vallée S.p.A. di elaborare
nuove strategie di marketing, tenendo conto delle attività
promozionali della Regione e degli altri enti pubblici;".
Consiglieri presenti: 32
Votanti e favorevoli: 25
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio approva.
Presidente - Do lettura dell'emendamento n. 6 del gruppo "La
Casa delle Libertà":
Emendamento
Nella parte deliberativa, aggiungere il seguente
punto:
"
7) incaricare la Casinò de la Vallée S.p.A:
·
di rinegoziare - secondo criteri di maggiore
efficienza e responsabilità - i rapporti contrattuali con i
rabatteurs, ai cui costi professionali non corrispondono risultati
soddisfacenti;
·
di stabilire precise procedure aziendali in relazione ai
flussi di denaro, all'esercizio del gioco e all'erogazione delle
ospitalità;
di completare le procedure di inventariazione.
"
.
La parola al Consigliere Tibaldi.
Tibaldi (CdL) - Illustro velocemente sia l'emendamento n. 6, sia
l'emendamento n. 7, anche perché contengono delle disposizioni
specifiche su degli indirizzi per il rilancio della Casa da gioco,
da un lato, ma anche per il controllo e il corretto svolgimento
delle attività di esercizio dell'organizzazione dei fattori
produttivi.
Chiediamo che i "rabatteurs", che sono coloro che procacciano i
clienti presso il Casinò, siano contrattualizzati con criteri di
maggiore efficienza e responsabilità. Sappiamo che solo qualche
anno fa sono costati in termini di risorse finanziarie sul bilancio
della "Casino" quasi 4,8 milioni di euro; una cifra spropositata a
fronte di un risultato pressoché indecente per stessa ammissione
degli Amministratori quando sono stati auditi in Commissione.
Bisogna ristabilire delle precise procedure aziendali poi in ordine
ai flussi di denaro, all'erogazione delle ospitalità - peraltro un
capitolo dolente del "dossier Bo" - e all'esercizio del gioco.
Occorre completare le procedure di inventariazione che sono state
attivate anche in virtù di una risoluzione proposta dal gruppo "La
Casa delle Libertà" e approvata da questo Consiglio in occasione
dell'esame del bilancio di esercizio 2003. Bisogna controllare le
"fiches" effettivamente presenti in azienda, cosa che non avviene,
e questa è una segnalazione che è stata fatta insieme a quelle
elencate a tergo dal Collegio sindacale. Occorre monitorare i
flussi di denaro a livello di cassa e ridurre le sofferenze sui
crediti nei confronti dei clienti, quindi ottimizzare il
funzionamento della cassa assegni, segnalazioni che trovano
riscontro anche nella relazione che accompagna il bilancio e che è
stata effettuata dal Collegio dei revisori dei conti.
Presidente - La parola al Presidente della Regione, Caveri.
Caveri (UV) - Parere contrario.
Presidente - Pongo in votazione l'emendamento n. 6 del gruppo
"La Casa delle Libertà":
Consiglieri presenti: 30
Votanti: 24
Favorevoli: 2
Contrari: 22
Astenuti: 6 (Bortot, Fiou, Fontana Carmela, Sandri, Squarzino
Secondina, Venturella)
Il Consiglio non approva.
Presidente - Pongo in votazione l'emendamento n. 7 del gruppo
"La Casa delle Libertà" che recita:
Emendamento
Nella parte deliberativa, modificare il punto b) nel modo
seguente:
"
b) a definire nuove norme attinenti il servizio di
controllo svolto dalla Direzione regionale della Casa da gioco,
affinché si possa procedere, anche attraverso le moderne
tecnologie, a verifiche più efficaci in merito:
·
all'utilizzo quotidiano delle fiches effettivamente e
materialmente presenti in azienda;
·
alle casse e ai relativi flussi di denaro;
·
all'operatività della cassa assegni e alle relative
sofferenze sui crediti;".
Consiglieri presenti: 30
Votanti: 24
Favorevoli: 2
Contrari: 22
Astenuti: 6 (Bortot, Fiou, Fontana Carmela, Sandri, Squarzino
Secondina, Venturella)
Il Consiglio non approva.
Presidente - Do lettura dell'emendamento n. 8 del gruppo "La
Casa delle Libertà":
Emendamento
Nella parte deliberativa, aggiungere il seguente
punto:
"e) ad adottare le determinazioni necessarie all'avvio di una
progressiva privatizzazione della Casinò de la Vallée S.p.A., nel
superiore interesse della comunità valdostana a una conduzione
corretta ed economicamente valida;".
La parola al Consigliere Tibaldi.
Tibaldi (CdL) - La privatizzazione della "Casinò S.p.a." è la
chiave di volta di tutto un percorso politico e aziendale di
rilancio della Casa da gioco, l'Ente Regione non è un ente
istituzionalmente preposto alla gestione del gioco d'azzardo, di
conseguenza dovrebbe avere solo la funzione di ente concedente e di
ente controllore di ciò che accade nell'azienda a Saint-Vincent. Da
tempo chiediamo che si adottino delle determinazioni necessarie da
parte dell'Esecutivo, affinché venga avviata una progressiva
privatizzazione della "Casinò S.p.a." nel superiore interesse della
Comunità valdostana ad una conduzione corretta ed economicamente
valida. Mi sembra che questo concetto sia condiviso non solo dai
proponenti, ma anche da personalità che siedono nel "CdA" attuale e
che siedono anche in alcuni posti dirigenziali. Crediamo che la via
del rilancio passi prioritariamente attraverso la privatizzazione
della gestione.
Presidente - La parola al Presidente della Regione, Caveri.
Caveri (UV) - Parere contrario per le ragioni più volte
illustrate in questa fase storica.
Presidente - Pongo in votazione l'emendamento n. 8 del gruppo
"La Casa delle Libertà":
Consiglieri presenti: 30
Votanti: 21
Favorevoli: 2
Contrari: 19
Astenuti: 9 (Bortot, Ferraris, Fiou, Fontana Carmela, Maquignaz,
Rini, Sandri, Squarzino Secondina, Venturella)
Il Consiglio non approva.
Presidente - Do lettura dell'emendamento n. 9 del gruppo "La
Casa delle Libertà":
Emendamento
Nella parte deliberativa, aggiungere il seguente
punto:
"a bis) a predisporre un nuovo Statuto della Casinò de la
Vallée S.p.A. in ossequio alle riforme del Codice Civile,
prevedendo l'inserimento di apposita norma che consenta la
riduzione del numero dei componenti del Consiglio di
amministrazione;".
La parola al Consigliere Tibaldi.
Tibaldi (CdL) - Permanendo un regime pubblico per espressa e
manifesta volontà politica, tuttora confermata dal Presidente
Caveri, chiediamo che in alternativa perlomeno si intervenga a fare
quelle modifiche statutarie che non solo sono richieste dalla
riforma intervenuta nel diritto societario, ma soprattutto si
preveda la possibilità che vengano ridotti i componenti del "CdA".
Crediamo che 5 componenti siano un numero eccessivo, chiediamo
all'Esecutivo, quando elaborerà un nuovo statuto, di prendere in
considerazione... che vi sia la possibilità di ridurre questo
numero, al fine di comprimere delle spese assolutamente
spropositate attualmente.
Presidente - La parola al Presidente della Regione, Caveri.
Caveri (UV) - Parere favorevole sull'emendamento, che ipotizza
per ora una possibilità di modifica.
Presidente - Pongo in votazione l'emendamento n. 9 del gruppo
"La Casa delle Libertà":
Consiglieri presenti: 31
Votanti e favorevoli: 24
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio approva.
Presidente - Do lettura dell'emendamento n. 10 del gruppo "La
Casa delle Libertà":
Emendamento
Nella parte deliberativa, aggiungere il seguente
punto:
"g) a revocare la propria deliberazione n. 862 del 24 marzo
2006 (Costituzione di una task force per il consolidamento e il
rilancio della Casa da gioco di Saint-Vincent) e i provvedimenti da
essa conseguenti.".
La parola al Consigliere Tibaldi.
Tibaldi (CdL) - Sin dall'inizio abbiamo espresso le nostre
perplessità e la nostra contrarietà alla creazione di un organismo
come la "task force", una sovrastruttura politica che va ad
interferire con un'autonomia gestionale doverosa e dignitosa da
parte di un "CdA" che è deputato ad organizzare i fattori
produttivi e a condurre al meglio l'"azienda Casinò". Riteniamo che
la "task force" sia un ente non solo inutile, ma anche ingombrante,
di conseguenza chiediamo la revoca della deliberazione n. 862/2006
che l'ha istituita e dei provvedimenti da essa conseguenti.
Presidente - La parola al Presidente della Regione, Caveri.
Caveri (UV) - Parere contrario.
Presidente - Pongo in votazione l'emendamento n. 10 del gruppo
"La Casa delle Libertà":
Consiglieri presenti: 32
Votanti: 25
Favorevoli: 2
Contrari: 23
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio non approva.
Presidente - La parola alla Consigliera Squarzino Secondina, per
dichiarazione di voto.
Squarzino (Arc-VA) - Il nostro gruppo voterà contro questa
risoluzione, per due motivi: il primo, perché ritiene che...
(interruzione del Consigliere Sandri, fuori
microfono)
... anche, questo è il terzo motivo che mi suggerisce il collega
Sandri, perché amo il colore rosso...
Dicevo, per due motivi: innanzitutto perché è una risoluzione
che troviamo molto generica, senza risposte significative ai
problemi esistenti; secondo, perché è una risoluzione che contiene
al suo interno una serie di contraddizioni: da un lato, nella
premessa si descrive una situazione di crisi della Casa da gioco,
situazione che coinvolge anche il Casinò, si parla di un problema
strutturale che riguarda il personale, si dice chiaramente che non
si può ipotizzare un incremento significativo e poi come soluzioni
cosa si dice? Una cosa positiva: nessun grande progetto
immobiliare, ma poi non si interviene in nulla per quanto riguarda
la situazione strutturale, non vi è alcun intervento per rimediare
a quello che è un limite strutturale: quello della presenza di un
numero spropositato di personale rispetto alle esigenze. È chiaro
che questo sarebbe un problema importante, un problema da
affrontare non da solo, ma insieme ai sindacati e al personale,
vedendo come si può riorganizzare il tutto, ma questo era il punto
da affrontare! Ancora: si parla di rilancio aziendale, ma sulla
base di cosa? I punti essenziali di questo rilancio sono il
"marketing" e la ricerca di fasce di clientela, come se queste non
fossero azioni già normali di "routine" che qualunque azienda cerca
di portare avanti. Non credo fosse necessario che il Consiglio
ricordasse al Casinò che il suo compito è cercare clienti e fare
azione di "marketing"! Come pure le indicazioni che vengono date
alla Giunta sono alcune di un generico... perché non dà la
direzione delle scelte: si dà alla Giunta l'indicazione di rivedere
il disciplinare, ma non si dice in quale direzione. Cosa si vuol
fare? Si vuole aumentare o diminuire la quota assegnata alla
Regione? Questo non viene detto. Ancora: si chiede all'Esecutivo di
intervenire per far funzionare metodi di controllo, come se la
Giunta, che avrebbe già adesso la possibilità di fare rispettare il
disciplinare, diventasse capace di farlo rispettare perché c'è un
mandato del Consiglio.
L'unica cosa positiva a nostro avviso è il punto c)
dell'impegnativa: quello di rivedere con i sindacati e con una
serie di attenzione il regolamento di accesso, anche se qui, finché
non capiamo in che direzione si vuole andare con questo
regolamento, non siamo disposti a firmare nessuna cambiale in
bianco.
Presidente - La parola al Consigliere Tibaldi.
Tibaldi (CdL) - Leggevo nei giorni scorsi una notizia della
"Coca-Cola", che è un'azienda privata per eccellenza, dove si dice
che questa utilizza il "pugno duro" nei confronti dei suoi
amministratori.
"Per invertire la rotta dei risultati
deludenti..."
- si legge -
"... gli stipendi di questi
amministratori saranno agganciati direttamente agli obiettivi
conseguiti, tanto che, se i "target" finanziari non saranno
rispettati, anche i compensi dei consiglieri si
volatizzeranno"
.
Non dico di utilizzare dei metodi così radicali, ma il mercato è
sempre più selettivo e richiede competenze, professionalità e
capacità. Non dico di imitare cosa ha fatto il colosso delle
bollicine di Atlanta, ma se la "Coca-Cola" è l'eccesso da un'altra
parte, potremmo dire che il Casinò di Saint-Vincent è l'eccesso
dall'altra, dove, nonostante tutto, i Consiglieri di
amministrazione aumentano numericamente, aumentano gli emolumenti,
ad essi si sovrappone una "task force" che va ad integrare tutto
quell'insieme di personaggi che decidono, ma alla fine "la barca
non va", anzi "sta facendo acqua da tutte le parti".
Crediamo che questo documento contenga, come dicevo
nell'illustrazione, dei principi ovvi, talmente ovvi che fanno
parte naturalmente della funzione di qualsiasi amministratore che
abbia la consapevolezza che deve dare una rotta, deve imprimere una
linea di azione, deve coordinare dei fattori produttivi e ha delle
responsabilità morali e professionali nei confronti di chi lo ha
indicato a quel ruolo così importante. In questo documento non vi
sono obiettivi, vi è un elenco ovvio e naturale di compiti che
attengono a chiunque si accinga a gestire un'azienda, non vi sono
indicazioni strategiche. Abbiamo proposto delle indicazioni, che
non vogliono avere la pretesa di essere strategiche, ma che davano
una linea di indirizzo; di queste indicazioni 3 ne sono state
accolte. Crediamo che siano pochine; è vero, il Consiglio sarà di
nuovo chiamato ad entrare nel vivo dell'argomento quando esaminerà
il disciplinare, lo statuto e il regolamento delle assunzioni. Non
ci sentiamo di "staccare cambiali in bianco" per un Esecutivo che
ci ha imposto questo documento, ci riserviamo di verificare in
corso d'opera se qualche idea sorgerà; di qui la nostra
astensione.
Presidente - Pongo in votazione la risoluzione nel testo così
emendato:
Risoluzione
Il Consiglio regionale della Valle d'Aosta
Premesso che:
- il Casino de la Vallée è un'importante realtà produttiva ed
occupazionale che contribuisce al finanziamento del bilancio
regionale e che realizza un significativo indotto per l'intera
Valle d'Aosta costituendo altresì un punto d'attrazione
qualificante l'offerta turistica;
- nella primavera del 1947 venne aperto il Casino de la
Vallée di Saint-Vincent sotto la gestione della S.I.T.A.V. (Società
per l'Incremento Turistico Alberghiero Valdostano) durata, a
seguito di diversi rinnovi, ininterrottamente fino alle ore 24.00
del 30 giugno 1994. Dal 1° luglio 1994 alla S.I.T.A.V. è subentrata
la "Gestione Straordinaria", istituita con legge regionale 21
dicembre 1993, n. 88, cui ha fatto seguito dal 1° gennaio 2003,
sino ad oggi, la "Società per azioni per la Casa da gioco di
Saint-Vincent" costituita con legge regionale 30 novembre 2001, n.
36 (successivamente modificata con legge regionale 29 luglio 2002,
n. 15);
- la Corte costituzionale, con sentenza n. 438 del 7 novembre
2002, ha dichiarato infondata la questione di legittimità
costituzionale sollevata dal Presidente del Consiglio dei ministri
avverso la legge regionale 30 novembre 2001, n. 36 (Costituzione di
una società per azioni per la gestione della Casa da gioco di
Saint-Vincent). Con tale sentenza, la Corte ha ribadito che, la
Regione autonoma Valle d'Aosta, nell'ambito delle proprie
competenze statutariamente sancite, ben possa provvedere alla
definizione "della natura giuridica del soggetto autorizzato
all'esercizio dell'attività, dei suoi rapporti con
l'amministrazione regionale e della destinazione dei suoi
proventi", richiamando, ad ulteriore conferma della competenza
regionale, la risalente l.r. 21 dicembre 1993, n. 88, istitutiva
della gestione straordinaria della Casa da gioco;
- la Giunta regionale, nel settembre del 2005, ha
commissionato a Finaosta S.p.A./KPMG Advisory S.p.A. un'analisi
inerente la situazione delle Case da gioco e le prospettive del
settore, in modo da poter definire successivamente le azioni
necessarie per supportare lo sviluppo del Casino de la Vallée di
Saint-Vincent;
- il Consiglio d'Amministrazione del Casino de la Vallée
S.p.A. ha conferito alla Società TBridge S.p.A., in data 16
settembre 2005, l'incarico di effettuare uno studio relativo al
disegno dei processi organizzativi ed all'analisi dei carichi di
lavoro della Casa da gioco;
Considerato che i precitati studi, resisi necessari per avere
gli opportuni approfondimenti tecnici, hanno evidenziato:
- che nei Casinò italiani, negli ultimi anni, si era
registrata una costante crescita dei ricavi da slot machines, che
aveva compensato una significativa flessione dei ricavi da giochi
da tavolo; di conseguenza, la recente riduzione anche dei ricavi da
slot machines, ha comportato un significativo calo del fatturato
complessivo delle Case da gioco italiane nel 2005. Questa
evoluzione ha enfatizzato l'eccesso di capacità produttiva di
alcuni settori del Casino de la Vallée ed ha segnalato la necessità
di adeguare i fattori produttivi interni alle mutate
caratteristiche del mercato di riferimento;
- che dall'analisi dei carichi di lavoro, a parità di
processi operativi attuali, è emerso un problema strutturale
riguardante l'organico del personale che opera nel Casino de la
Vallée e la sua distribuzione nei diversi settori;
- che il mercato appare saturo e che non è realistico
formulare ipotesi di un significativo incremento del livello degli
introiti nel prossimo periodo tale da riassorbire, nel prossimo
futuro, l'eccesso di capacità produttiva e a ciò deve attenersi
anche ogni progettualità immobiliare e costruttiva;
Ritenuto che sia prioritaria l'attivazione di nuove
iniziative che siano sinergiche con il core-business dalla Casa da
gioco, funzionali allo sviluppo dell'integrazione territoriale,
tali da generare flussi di reddito complementari e aggiuntivi
rispetto a quelli del Casino de la Vallée e da sostenere i livelli
occupazionali;
Considerato che è necessario procedere ad un ammodernamento
delle strutture che ospitano la Casa da gioco che non hanno subito
importanti interventi di rinnovamento negli ultimi 20 anni e che
quindi risentono del naturale invecchiamento degli edifici;
Preso atto di quanto sopra delineato, è auspicabile procedere
ad un rilancio aziendale che non sia rivolto esclusivamente al
conseguimento di un miglioramento economico della Casa da gioco, ma
che tenga conto anche dell'indotto che la Casa da gioco produce per
l'economia regionale;
Tenuto conto che sono in corso delle trattative per
l'acquisizione del Grand Hôtel Billia;
Impegna
il Governo regionale a trasmettere alla Casino de la Vallée
S.p.A., attraverso apposita Assemblea della Società, una serie di
linee d'indirizzo sotto elencate, che facciano parte di un nuovo
piano di sviluppo, da proporre ai sensi dell'articolo 14 del
Disciplinare per il successivo inoltro al Consiglio Valle:
1) porre in essere azioni volte alla progressiva
razionalizzazione ed al miglioramento dei processi e dei fattori
produttivi, tendenti alla loro ottimizzazione e che tenga conto
anche dell'indotto che la Casa da gioco produce per l'economia
regionale;
2) incrementare l'efficienza nell'utilizzo delle risorse
umane, a parità di attività gestite e di organizzazione del lavoro,
attraverso proposte di un corretto dimensionamento degli organici
sia a livello generale che in ogni singolo settore, compresa
l'analisi dell'organigramma dirigenziale anche attraverso il
miglioramento della flessibilità di gestione del personale ed il
ricorso alla mobilità interna;
3) dare mandato alla Casino de la Vallée S.p.A. di
individuare e definire, nell'ambito di una valutazione aggiornata
degli aspetti immobiliari e costruttivi, le ulteriori possibili
soluzioni per l'ammodernamento delle strutture che siano funzionali
e proporzionate alle ipotesi di sviluppo produttivo;
4) richiedere alla Società di proporre gli interventi da
realizzare sul territorio quali strutture o azioni utili al Casino
de la Vallée e necessari per garantire processi di diversificazione
dell'offerta e di integrazione della stessa con servizi
complementari al gioco;
5) incaricare la Casino de la Vallée S.p.A. di elaborare
nuove strategie di marketing tenendo conto delle attività
promozionali della Regione e degli altri enti pubblici;
6) attivare interventi mirati alla ricerca di nuove fasce di
clientela, cui corrisponda un miglioramento complessivo dei servizi
al giocatore, accompagnati da rilevamenti sulla loro
efficacia;
Impegna
altresì la Giunta Regionale:
a) a predisporre, anche ai sensi degli articoli 2 e 11 del
disciplinare approvato dal Consiglio regionale del 14 aprile 2003,
una proposta di revisione riguardante il sistema dei rapporti tra
la Regione autonoma Valle d'Aosta e la Casino de la Vallée S.p.A..
Le proposte di modifica dovranno meglio individuare le condizioni
economiche e finanziarie del rapporto contrattuale nonché
inquadrare chiaramente gli aspetti amministrativi da esso
scaturenti, così come l'opportuno coordinamento tra il
disciplinare, i futuri organici e la loro gestione. La revisione
dovrà inoltre considerare le problematiche di contabilità pubblica
che suggeriscono l'opportunità di accollare direttamente alla
Società di gestione oneri già previsti dall'attuale disciplinare ma
comunque soggetti al rimborso;
b) a predisporre un nuovo Statuto della Casino de la Vallée
S.p.A. in ossequio alle riforme del Codice Civile, prevedendo
l'inserimento di apposita norma che consenta la riduzione del
numero dei componenti del Consiglio di amministrazione;
c) a definire le norme attinenti il servizio di controllo
svolto dalla Direzione regionale della Casa da gioco con
l'indicazione di nuovi processi coerenti con l'organizzazione
aziendale e le moderne tecnologie informatiche;
d) a predisporre, previo confronto con le Organizzazioni
sindacali, un approfondimento che consenta un eventuale
aggiornamento del regolamento delle assunzioni del personale presso
il Casino de la Vallée approvato dal Consiglio regionale del 20
ottobre 1999;
e) a proseguire le trattative, ed assumere in tempi brevi,
una decisione definitiva sulla trattativa relativa alla possibile
acquisizione del Grand Hôtel Billia e delle altre
proprietà.
Consiglieri presenti: 32
Votanti: 26
Favorevoli: 23
Contrari: 3
Astenuti: 6 (Ferraris, Fiou, Fontana Carmela, Frassy, Sandri,
Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK