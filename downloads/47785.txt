Consiglio Regionale della Valle d'Aosta - Oggetto del Consiglio n. 3958 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3958 del 19 settembre 2024 - Resoconto
OGGETTO N. 3958/XVI - Interpellanza: "Individuazione di una
zona di sosta per animali vivi trasportati su gomma sul territorio
regionale".
Bertin (Presidente) -
Punto n. 60. Per illustrare
l'interpellanza, la consigliera Foudraz.
Foudraz (LEGA VDA) -
L'iniziativa che proponiamo oggi
all'Aula, da parte del nostro gruppo consiliare, verte
sostanzialmente sull'applicazione di un corretto protocollo,
finalizzato al benessere degli animali, per quello che concerne il
trasporto su gomma degli stessi.
Ogni giorno migliaia di animali destinati all'allevamento e alla
macellazione sono trasportati sulle strade d'Europa. La nostra
nazione rappresenta un importante crocevia di questo commercio, in
quanto paese importatore e di transito verso altri paesi
dell'Unione Europea o paesi terzi e in questo contesto la Valle
d'Aosta, considerata carrefour d'Europe, ha un elevato transito di
autoarticolati dediti a questa tipologia di trasporto di animali
vivi attraverso i due trafori transalpini, del Monte Bianco e del
Gran San Bernardo.
Al fine di tutelare il benessere degli animali durante il
trasporto, l'Unione Europea aveva emanato il regolamento 1/2005 che
aveva cambiato radicalmente il quadro normativo precedente,
prevedendo disposizioni più severe e restrittive.
Questo regolamento è stato seguito da ulteriori aggiornamenti
normativi, sia a livello europeo che a livello di disposizioni
nazionali.
Allo scopo di agevolare e uniformare l'attività di controllo da
parte delle autorità a ciò deputate - siano esse autorità sanitarie
competenti, come ad esempio i veterinari ufficiali, oppure gli
organi di Polizia - è stato redatto da parte del Ministero della
salute italiano un manuale che sintetizza le disposizioni
legislative vigenti e il sistema sanzionatorio correlato e anche,
quindi, le corrette modalità di comportamento da tenere durante il
trasporto degli animali vivi.
Queste norme e comportamenti corretti si applicano al trasporto
di animali vertebrati vivi - quali, ad esempio i mammiferi, gli
uccelli, i rettili, gli anfibi e i pesci - e si applicano negli
scambi tra gli Stati membri, nei trasporti nazionali e nei
trasporti provenienti o destinati a paesi terzi. Non si applicano
invece queste norme al trasporto che non sia in relazione a
un'attività economica, ad esempio al trasporto di animali da
compagnia a seguito del proprietario, oppure di cavalli per
finalità non economiche.
Non si applicano al trasporto diretto verso cliniche o
ambulatori veterinari o in provenienza dagli stessi, in base al
parere di un veterinario; ovviamente ci deve essere
l'accompagnamento di una certificazione veterinaria.
L'articolo 3 di questo regolamento che citavo prima recita che
nessuno è autorizzato a trasportare o a far trasportare animali in
condizioni tali da esporli a lesioni o sofferenze. Tale
disposizione si ritiene pertanto violata quando il controllo
evidenzia uno stato di malessere degli animali diagnosticato da un
medico veterinario, il trasporto di animali non idonei al viaggio o
l'utilizzo di veicoli non idonei per la specie trasportata o in
stato di manutenzione scadente o con spazi e altezze insufficiente,
oppure quando esista una manualità che potrebbe causare sofferenza
o stati di agitazione.
Vi sono poi dei divieti di trasporto - che ora non sto a
elencare perché sono veramente numerosi - che sostanzialmente
riguardano le limitazioni delle età e della specie degli animali
che si possono trasportare, così come ci sono appositi dettami che
riguardano i requisiti che i mezzi di trasporto devono possedere
per essere idonei all'uso, prescrizioni che concernono la pulizia,
la disinfezione degli stessi, ma anche l'orario del periodo di
viaggio, vale a dire il tempo impiegato per arrivare a
destinazione.
Nel caso di violazione, l'autorità competente quindi dispone
misure di emergenza volte a ripristinare in maniera sollecita le
condizioni di benessere degli animali.
Tali misure devono essere proporzionate alle violazioni e i
costi sono a carico del soggetto che le ha commesse. Tali azioni
possono comprendere: il cambiamento del conducente o del guardiano;
la riparazione temporanea del mezzo di trasporto in modo da evitare
lesioni immediate agli animali; il trasferimento della partita o di
parte di essa su un altro mezzo di trasporto; la restituzione degli
animali al punto di partenza per la via più diretta o
l'autorizzazione a far proseguire gli animali verso il luogo di
destinazione per la via più diretta, se questo corrisponde
maggiormente al benessere degli animali e, come ultimo punto, lo
scaricamento degli animali e la loro adeguata sistemazione e cura
fino a quando il problema non sia risolto.
È proprio su quest'ultimo punto che vorrei incentrare
l'attenzione dell'Aula: in Valle d'Aosta non è presente una zona di
sosta per animali vivi trasportati su gomma e non è da escludere la
possibilità del verificarsi di dover trattenere, per eventuali
controlli sanitari oppure amministrativi, gli stessi per un tempo
che renderebbe necessaria l'applicazione di un corretto protocollo
del benessere dell'animale trasportato, proprio in virtù del fatto
che nella nostra regione transita un numero assai elevato di
autotreni, anche appunto dedicati a questa tipologia di
trasporto.
Sappiamo che sino al 16 dicembre il Traforo del Monte Bianco
sarà chiuso per i lavori di manutenzione ormai programmati, quindi
potremmo avere a disposizione oltre due mesi per eventualmente
cercare di trovare una soluzione al fine di una corretta
applicazione dei protocolli previsti per il benessere animale.
Per quanto io ho appena esposto, interrogo l'Assessore
competente per conoscere se sia a conoscenza di questa problematica
che ho evidenziato e se sia eventualmente intenzione
dell'amministrazione regionale attivarsi al fine
dell'individuazione di un'area congrua al soddisfacimento di queste
eventuali necessità.
Presidente -
Risponde l'assessore Marzi.
Marzi (SA) -
Collega Foudraz, dopo la sua iniziativa,
rispetto alla prima domanda, "Se sia a conoscenza della
problematica", adesso sì, ed è stato anche un interessante,
sfaccettato tema.
I servizi competenti dell'Assessorato e dell'Azienda USL sono
ovviamente a conoscenza della questione sulla quale si evidenzia
che ovviamente il trasporto degli animali è una pratica ancora
ampiamente diffusa all'interno dell'Unione Europea, anche se negli
ultimi anni, per tutelare il benessere animale, la Corte europea
sta intraprendendo una serie di attività al fine d'incoraggiare
comportamenti sostenibili, quali ad esempio la promozione del
trasporto di carni, anziché di animali vivi destinati alla
macellazione, anche per mezzo d'incentivi a produttore, utenti e
consumatori.
L'Italia però, per sopperire a carenze interne di mercato,
importa per lo più bovini e suini. Il trasporto a livello
commerciale degli animali vivi è disciplinato, a livello europeo,
come richiamato dal regolamento 1/2005.
La durata dei viaggi è regolamentata in modo differenziato a
seconda, come lei ha detto, della specie e della loro età.
I suini adulti, ad esempio, possono viaggiare per un massimo di
24 ore consecutive, mentre bovini, ovini, caprini ed equini
domestici, dopo 14 ore di viaggio, devono riposare almeno un'ora
senza necessità di essere scaricati per essere abbeverati e, se
necessario, alimentati, e poi possono viaggiare per altre 14
ore.
Diverso è ancora il caso di vitelli, agnelli, capretti, maialini
e puledri non svezzati che dopo 9 ore di viaggio devono avere
invece un'ora di riposo per essere abbeverati e, se necessario,
alimentati per poi poter viaggiare altre 9 ore.
Dopo il periodo complessivo massimo di viaggio, gli animali
devono essere scaricati in luoghi deputati denominati appunto posti
di controllo per essere alimentati, abbeverati e beneficiare di un
periodo di riposo che cambia a seconda della specie e della
tipologia.
Prima d'intraprendere il viaggio, il trasportatore deve
programmare le soste e descrivere tutte le attività da
intraprendere in caso di emergenza in un documento denominato
documento di viaggio, o meglio, giornale di viaggio.
I posti di controllo devono rispettare i requisiti strutturali,
gestionali e di personale previsti dal regolamento UE 1255/1997 e
detti requisiti sono diversi e specifici a seconda della specie
animale e della tipologia; ad esempio nel caso in cui debbano
accogliere animali lattanti, quindi vitelli e agnelli, essi devono
essere muniti di secchi appositi per poterli abbeverare e nel caso,
invece, in cui debbano accogliere vacche in lattazione, esse devono
all'occasione disporre di personale e attrezzature per poter essere
munte.
Per ogni specifica categoria di animali che intende ed è in
grado di gestire, ogni posto di controllo deve pertanto richiedere
e ottenere l'approvazione dell'autorità sanitaria competente e il
relativo numero di riconoscimento.
Gli Stati membri notificano alla Commissione Europea l'elenco
dei posti di controllo approvati e si fa presente inoltre che i
posti di controllo non sono strutture pubbliche, ma aziende gestite
da privati e autorizzate dai servizi veterinari dell'Azienda USL:
questo è fondamentale.
Seconda domanda: "Se sia intenzione dell'Amministrazione
regionale attivarsi al fine dell'individuazione di un'area congrua
al soddisfacimento di quest'eventuale necessità.
In Valle d'Aosta, come da lei richiamato, non sono presenti i
posti di controllo, così come non ve ne sono nella vicina regione
Piemonte, che ha circa 4 milioni e 600 mila abitanti e 8 milioni di
animali.
Il posto di controllo più vicino alla nostra regione è situato a
Montichiari di Brescia, può ospitare sino a 200 bovini adulti, 360
vitelli, 100 cavalli e 600 ovicaprini, ma non può ospitare animali
che necessitano di essere munti o animali lattanti.
Si evidenzia che, almeno negli ultimi 15 anni, non vi è stata
mai l'esigenza di utilizzare tali strutture. In caso di necessità,
al fine di salvaguardare il benessere degli animali, questi sono
trasferiti - se del caso - in vincolo fino al luogo di destinazione
e viene fornita comunicazione al servizio veterinario
territorialmente competente che effettua le verifiche sul benessere
degli animali.
Inoltre, ogni qualvolta vengono effettuati dalle forze
dell'ordine controlli a vario titolo sui trasporti degli animali
vivi, nel caso debbano essere valutate le condizioni di benessere
degli stessi, vengono coinvolti i veterinari della struttura
ovviamente complessa, igiene e alimenti dell'Azienda USL della
Valle d'Aosta.
Questi sono reperibili 24 ore su 24 e forniscono tutte le
indicazioni utili per eseguire i controlli necessari nella massima
tutela del benessere degli animali.
Il tempo occorrente ai controlli amministrativi o veterinari è
considerato periodo di riposo per gli animali ed è registrato su un
giornale di viaggio che abbiamo citato poc'anzi, per cui dopo tale
periodo gli animali possono procedere verso il luogo di
destinazione senza ulteriori soste, nel limite di quanto previsto,
ovviamente, dalla norma che prima ho richiamato, considerato quanto
sopra, e in particolare: 1) le specifiche richieste per autorizzare
un posto di controllo o zona di sosta e 2) l'assenza di casistica,
e quindi di reale necessità.
Ovviamente, qualora però una ditta privata volesse avviare tale
attività, gli enti competenti sono a completa disposizione nel
fornire supporto per ottenere le autorizzazioni necessarie, perché
è naturalmente della libera iniziativa privata la scelta di
valutare la sostenibilità di queste iniziative.
Presidente -
Per la replica, consigliera Foudraz.
Foudraz (LEGA VDA) -
Prendo atto della risposta che mi ha
fornito però vorrei evidenziare che comunque lei mi ha riportato
una casistica pari a zero, ma non è escluso che possano però
verificarsi dei controlli che potrebbero far emergere delle
violazioni al corretto comportamento, quelle ad esempio di autisti
che magari hanno ore di guida in eccesso, quindi superiori ai
limiti attualmente consentiti, oppure la mancanza di assicurazione
del mezzo di trasporto, oppure ancora il superamento del carico
trasportato.
Tutti questi comportamenti genererebbero la conseguenza di dover
comunque trovare un'area idonea alla sosta e allo scarico degli
animali, perché ci sarebbe comunque il fermo prolungato del
mezzo.
Ho capito quello che mi ha detto, che comunque sarebbe di
un'iniziativa privata, però comunque l'invito che possiamo fare
come gruppo è quello magari di riflettere attentamente e di trovare
un'area idonea al soddisfacimento di queste eventuali criticità che
potrebbero comunque verificarsi, visto il notevole flusso di
traffico, sostanzialmente di camion, nella nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK