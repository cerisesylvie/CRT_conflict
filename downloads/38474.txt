Consiglio Regionale della Valle d'Aosta - Oggetto del Consiglio n. 2002 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2002 del 6 aprile 2016 - Resoconto
OGGETTO N. 2002/XIV - Approvazione di risoluzione: "Impegno
per la massima diffusione di informazioni alla cittadinanza
sull'imminente referendum sulle trivellazioni".
Viérin M. (Presidente) -
Passiamo all'ultimo punto
all'ordine del giorno, il n. 51.04, per l'illustrazione, la parola
al collega Bertin.
Bertin (ALPE) -
Il 17 aprile si svolgerà un referendum
che fino a qualche giorno fa si poteva considerare un referendum
fantasma. In effetti, nessuno ne parlava, il dibattito pubblico e
politico era inesistente. Il silenziatore era stato attivato nei
confronti di questo referendum. Ma non è un fatto casuale, è un
fatto voluto, una scelta, una strategia quella di silenziare il
referendum.
L'obiettivo è quello di non far raggiungere il
quorum
e
per questo meno se ne parla, meglio è, così gli elettori non sanno
neanche che c'è questo referendum e, non conoscendone i contenuti,
non andranno a votare, come è normale che sia, responsabilmente.
Quando non si conosce, non si vota. Involontariamente da qualche
giorno questa strategia è stata in parte messa in discussione,
soltanto in parte. Lo scandalo che ha avuto come conseguenza le
dimissioni della Ministra Guidi ha aperto una breccia sul silenzio
che aveva avvolto il referendum, uno scandalo che ha sollevato il
velo sui rapporti tra il Governo e i petrolieri. La Guidi suo
malgrado è stata la migliore pubblicità per questo referendum. Ma
nonostante il tentativo di silenziare, il referendum continua. Il
Governo Renzi ha deliberatamente scelto di sabotare il referendum,
e lo sta facendo in modo sistematico. Prima, evitando di accorpare
il referendum con le elezioni amministrative che si svolgeranno nel
mese di maggio, tra un mese. Accorpare i referendum alle elezioni
comunali di grandi città come Milano, Torino, Roma, Napoli,
eccetera, avrebbe significato risparmiare circa 350 milioni di
euro, ma ovviamente avrebbe favorito il raggiungimento del quorum.
Per questo il Governo ha preferito sperperare 350 milioni pur di
evitare il raggiungimento del quorum, e di non lasciare decidere
consapevolmente ai cittadini su un fatto importante.
Uno sperpero di denaro pubblico di per sé già grave, gravissimo.
In seguito, il Presidente del Consiglio e segretario del Partito
democratico ha invitato i cittadini a non partecipare
all'appuntamento referendario, di andare al mare, un po' come
diceva Craxi negli anni novanta, magari evitando in questo caso i
posti e le spiagge nelle quali ci sono le trivelle. Il Partito
democratico di Renzi ha rispolverato poi un vecchio
slogan
unionista di qualche tempo fa:
pas de sens pas de votes
e
magari poi vedremo anche le matite spezzate.
Un atteggiamento quello di sabotare i referendum, che è
antidemocratico, oscurantista e inaccettabile, una vergogna
politicamente, comunque la si guardi. Per quanto mi riguarda, credo
sia noto, andrò a votare e voterò "sì" per tante ragioni. La
conferenza di Parigi, la COP21 ha chiaramente indicato una strada,
uscire al più presto dall'utilizzo dei combustibili fossili. Ogni
azione che andrà in una direzione diversa, non ha senso. Ma non
sarà soltanto una questione riguardante il modello di sviluppo e
una questione ambientale. C'è anche una questione istituzionale. I
rapporti istituzionali tra Stato e Regioni. Non a caso, sono stati
nove Consigli regionali a promuovere questo referendum. Questo
contro un atteggiamento centralista, nel quale si vuole togliere di
mezzo le Regioni nel poter decidere relativamente al proprio
territorio. Se il referendum otterrà il risultato voluto, se non
otterrà il quorum, a decidere su queste questioni sarà soltanto lo
Stato, il Governo, e le Regioni non avranno più niente da dire in
merito. Il rapporto stretto tra Governo centrale e petrolieri
relegherà le Regioni a un ruolo marginale e non potranno più dire
niente rispetto all'utilizzo del proprio territorio. È anche
evidentemente una questione di soldi. Con questo referendum si
favoriscono i petrolieri, prorogando le licenze e le concessioni da
trent'anni in avanti, e le Regioni che sinora hanno beneficiato in
parte o comunque hanno richiesto delle compensazioni per i danni
che hanno avuto sui loro territori, non avranno più niente, e
niente gli sarà dato. Un regalo ai petrolieri, come dice anche un
Presidente di una Regione guidata dal Pd, il Presidente della
Puglia, un Governo che è a servizio delle
lobby
dei
petrolieri. Con questo provvedimento ancora una volta il Governo
riafferma il proprio atteggiamento centralista. E proprio per
questo le Regioni hanno promosso questo referendum, anche per
reagire a questo atteggiamento da parte dello Stato e del
Governo.
E noi da che parte stiamo? Dalla parte delle Regioni o dalla
parte dello Stato? Stiamo con chi vuole silenziare il referendum e
togliere di mezzo le Regioni, con chi vuole impedire ai cittadini
di esprimersi o stiamo dalla parte delle nove Regioni che hanno
promosso il referendum e delle altre che lo sostengono?
Anche per questo è importante che un Consiglio regionale come il
nostro si esprima anche su una questione piuttosto piccola come
quella dell'informazione, ma tutt'altro che marginale in questo
contesto, nel quale si gioca la partita. Oggi tra l'altro ho
sentito al Tg delle 14,30 che vi è stato anche un esposto alla
magistratura, lo dico per sottolineare questo aspetto: il Governo
sta giocando una partita ai limiti della legalità. Tutt'altro che
neutrale nei confronti dell'informazione e di quello che sta
succedendo. Lo ripeto, è anche un rapporto istituzionale tra
Regione e Stato, oltre ovviamente a una questione democratica. La
democrazia impone che esista un contesto chiaro per potersi
esprimere liberamente e l'informazione è essenziale per potersi
esprimere. La mancanza di informazione pone una questione
democratica. La Regione Toscana ha recentemente approvato una
risoluzione come questa, anzi, per essere precisi ho proprio fatto
un copia/incolla dell'impegnativa della Regione Toscana, anche
perché avevamo già affrontato questa questione e mi era stato detto
che non si poteva. È una questione più simbolica e politica che
pratica, ma l'importante è che si faccia tutto il possibile. Il
Consiglio regionale della Toscana, pur non essendo tra le nove
Regioni promotrici, ha deciso di stare dalla parte delle Regioni
che hanno promosso questo referendum. Questo referendum precede
quello costituzionale, ma l'atteggiamento è lo stesso, accentrare e
marginalizzare il ruolo delle Regioni. Anche per questo motivo
voterò sì il 17 aprile, e voterò no questo autunno quando ci sarà
la riforma costituzionale, senza tentennamenti e dubbi.
Sarà anche l'occasione questa del 17 aprile anche per dire no a
certi affari, a certi
business
, a certe questioni poco
chiare che stanno emergendo in questi giorni, che riguardano i
rapporti tra le
lobby
dei petrolieri e il Governo. È una
questione però innanzitutto democratica, e per questo dobbiamo
fornire il nostro piccolo apporto, più simbolico che altro. Si
tratta di fatto di utilizzare il sito della Regione per ricordare
che il 17 aprile c'è un referendum e per informare i cittadini. Poi
votino quello che votino, o non vadano, ma che siano informati che
c'è un appuntamento referendario e che possano decidere. Fornire il
massimo dell'informazione. Soltanto questo e niente di più. È anche
l'occasione ovviamente per esprimere una posizione chiara da un
punto di vista politico.
Presidente -
La parola al collega Bertschy.
Bertschy (UVP) -
Mi farebbe piacere, a nome dei gruppi
Alpe e Uvp, di sentire come la pensa lei, visto che la precedente
iniziativa ha avuto anche delle difficoltà ad essere accolta,
quindi rispetto sia all'iniziativa che al merito politico.
Presidente -
Sul fatto generale, rimane quello che
abbiamo detto la volta scorsa, il collega Bertin richiama una
Regione che ci risulta dagli uffici - abbiamo fatto verificare -
poi alla fine non ha pubblicato niente, l'abbiamo verificato
proprio poc'anzi, quindi c'è un parere dell'Agcom che è stato
distribuito ai capigruppo che è molto chiaro a questo riguardo.
Oggi il collega propone essenzialmente solo di inserire quella
che è la normativa in essere al referendum, e quindi abbiamo una
situazione diversa.
Presidente -
La parola al collega Bertschy.
Bertschy (UVP) -
Il parere l'ho avuto, l'ho letto ed è un
parere e ce lo teniamo come parere.
Il merito politico, Presidente del Consiglio! Lei va in giro,
per tutto il mondo ormai, a difendere il Consiglio regionale della
Valle d'Aosta: cosa propone per difendere il Consiglio regionale
della Valle d'Aosta in questo senso rispetto all'istituzione del
referendum, alle prese di posizione di altre Regioni? Ha una sua
idea? Ne avete parlato in maggioranza? C'è qualche cosa da dire? Ha
un contenuto politico? È quello che le sto chiedendo.
I pareri li abbiamo letti, ce li ha mandati, se la Regione
Toscana abbia pubblicato o no non c'entra niente, però ha fatto un
atto politico di un certo tipo. Quindi sono a chiederle se, come
Presidente del Consiglio, lei ha una sua posizione o se la
maggioranza rispetto a questo tema ha discusso.
Presidente -
Su questo tema è stato chiesto il parere del
Governo e quindi ci sarà una risposta del Governo. La parola al
Presidente della Regione.
Rollandin (UV) -
Grazie al collega Bertin che ha ripreso
questo tema e al collega Bertschy che, giustamente, pone
l'attenzione su quale sia la valutazione politica, perché di questo
si tratta, in quanto l'iniziativa referendaria va a immaginare un
percorso che è quello di avere un'espressione diretta di una
valutazione che viene fatta nel merito.
È già stato ricordato dal collega Bertin come sia nato il tema,
quali siano i sette punti che vengono presentati. Credo che in
tanti abbiano seguito le varie trasmissioni che hanno permesso di
fare una valutazione. Ora, senza entrare nel merito specifico, non
è nostro compito, da quello che il Presidente della Regione Puglia
ha dichiarato, dei sette quesiti che sono stati posti, sei di fatto
sono già stati in qualche modo risolti con delle prese di posizione
attive da parte del Governo, almeno da quello che è stato
dichiarato e rimane il punto essenziale che ha ricordato il collega
Bertin. Per cui, credo che ci sia giustamente questa
attenzione.
Al di là del fatto che l'istituto referendario ha quel valore
che ha ricordato e che riconosciamo, credo che con la risoluzione
si chieda di portare l'attenzione sulle indicazioni tecniche, su
tutto quello che si deve sapere per essere in grado di capire
perché si debba andare a votare, perché si possa andare a
votare.
Noi, lo dico come Amministrazione, abbiamo già pubblicato sul
sito le informazioni, le indicazioni principali, che sono
necessarie, sul referendum popolare abrogativo del 17 aprile. Credo
che il collega le abbia già viste. In più, oggi siamo anche usciti
con dei comunicati e nei prossimi giorni ci sarà evidenza sulla
home page
del sito con spiegazioni e modalità del voto.
Quindi tutta la comunicazione necessaria in questi casi sarà
assicurata a tutti i livelli. C'è pure un
link
"Decreto di
convocazione" che collega al sito del Ministero dell'interno, anche
questo già lo conoscete. Ma per quanto riguarda la parte che ci
compete - e quindi il ruolo dei cittadini, chi è interessato, i
partiti, i risultati, quello che succede eccetera - è stata e sarà
data comunicazione durante questo periodo.
Questo è quanto credo venga chiesto dalla risoluzione. Non entro
nel merito della posizione che sarà assunta dai vari partiti e
movimenti, oggi ci fermiamo a questo livello. Chiaramente il
dibattito è aperto e sarà oggetto delle dichiarazioni che ognuno
farà su questo tema.
Sicuramente l'aspetto della legittimità delle Regioni nel poter
decidere del loro territorio è un argomento importante, credo vada
valutato con la giusta attenzione, tenendo conto che oggi si parla
di pozzi, domani si potrà parlare di altri temi energetici.
A noi piacerebbe che ci fosse un pronunciamento esaustivo sulle
acque, cosa che purtroppo non abbiamo ancora e per cui siamo sempre
nell'attesa di poter dire perché dobbiamo chiedere ad altri per
quanto riguarda le possibilità di sfruttamento delle acque,
indipendentemente dal risultato.
Questi sono dei temi che ci fanno riflettere sul senso del
referendum e sulle proposte avanzate. Questa considerazione è più
nel merito di quello che è il referendum. Per quanto riguarda la
risoluzione, noi condividiamo questo aspetto, lo stiamo già
attuando, quindi continueremo a effettuare quello che è già stato
previsto per dare diffusione al referendum.
Presidente -
La parola al collega Bertin.
Bertin (ALPE) -
Questo è un impegno politico, non è
soltanto un impegno per svolgere una serie di procedure rispetto al
referendum, si tratta di scegliere da che parte stare.
La Regione Toscana ha deciso, come Consiglio, di stare dalla
parte delle Regioni che hanno promosso i referendum e di non stare
dalla parte dello Stato. Questo è il dato politico. Alle nove
Regioni si aggiunge di fatto anche la Toscana, infatti il proprio
Presidente in questi giorni ha dichiarato che andrà a votare sì.
Questo era l'obiettivo: discutere in questo Consiglio questo
aspetto perché volevamo, al di là della questione, implicitamente
dire che facciamo pubblicità al referendum, che vuol dire prendere
una parte, e di questo siamo comunque soddisfatti, nel senso che
maggiore pubblicità diamo, meglio è. E anche implicitamente diamo
un valore positivo al referendum e si comincia a capire da che
parte stiamo.
A mio avviso, la riflessione di cui parlava il Presidente
Rollandin, era da fare e rapidamente, anche per aprire un dibattito
in questa Regione riguardo a questi aspetti, che è soltanto il
primo capitolo di un secondo capitolo che si aprirà con il
referendum costituzionale di ottobre.
Questa è la prima parte, ma il ragionamento è lo stesso e le
finalità sono le stesse. Evitare di aprire queste discussioni,
secondo me è un limite. L'atteggiamento del Presidente del
Consiglio che se ne lava le mani, non è dei migliori.
Ormai la nostra Regione, come tutte le altre, deve avere un
ruolo su questi aspetti e sui rapporti Stato-Regioni e la scelta
deve essere chiara: stare dalla parte delle Regioni, anche perché
se vogliamo creare una rete, dobbiamo farlo con le Regioni, non
certo con il Governo centrale.
Sono soddisfatto dell'accettazione della risoluzione, ovviamente
mi auguro che al più presto si prendano anche altre decisioni e che
il 17 aprile i Valdostani vadano a votare e votino "sì" in modo
convinto rispetto a questo referendum. Per quanto mi riguarda, io
lo farò.
Presidente -
La parola al collega Bertschy.
Bertschy (UVP) -
Grazie al collega Bertin che con
puntualità porta temi di tipo istituzionale e anche di valore
costituzionale in aula, e questo è di aiuto anche a ricordare il
nostro ruolo. La provocazione, Presidente del Consiglio, mi rendo
conto che è arrivata un po' improvvisa, ma è anche per sapere se
nel corso delle vostre riunioni parlate anche di questi temi.
Ringrazio il Presidente della Giunta per aver detto in due
parole quello che era utile sentire. Qui oggi parliamo di trivelle
e di pozzi, ma con l'andazzo che ha il buon Renzi, a trivellare
anche più in là e nei torrenti ci mette un attimo, perché qui la
voglia di centralizzare, lo si vede dalla riforma costituzionale, e
rispetto a questo bisogna esprimersi; giustamente lo faranno i
movimenti nei prossimi giorni, ma è evidente che noi almeno
dobbiamo fare in modo che le Regioni non vengano superate nella
loro possibilità e nella loro autonomia di gestione, di governo del
proprio territorio.
Quindi il senso dell'iniziativa stava nell'aprire una
discussione e, ripeto, fa piacere che si capisca che prima o poi
parleremo anche di acqua. Se noi facciamo attenzione, se ne sta già
parlando, il nostro oro bianco è l'unica cosa che ci è rimasta.
Poi, se riusciremo anche ad abbassare le tariffe ai valdostani,
saremo stati bravi, ma se ci portano via, ci usurpano anche questo
bene primario, sarà molto più difficile contrastare questa crisi.
Quindi noi sosterremo l'iniziativa, oltre che a sostenere
evidentemente sotto il profilo politico la partecipazione al voto,
che implicitamente dice già come la pensiamo. Grazie al collega
Bertin e all'Alpe per aver proposto l'iniziativa.
Presidente -
Non ci sono altre richieste, possiamo
procedere alla votazione.
Presenti: 30
Votanti: 30
Favorevoli: 30
Il Consiglio approva all'unanimità. Con questo punto, chiudiamo
i lavori di oggi. Grazie a tutti.
La seduta termina alle ore 18:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK