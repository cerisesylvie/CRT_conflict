Consiglio Regionale della Valle d'Aosta - Oggetto del Consiglio n. 2288 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2288 del 5 aprile 2023 - Resoconto
OGGETTO N. 2288/XVI - Reiezione di mozione: "Impegno ad
approfondire il tema della rappresentanza di genere nella
composizione della Giunta regionale attraverso un parere
dell'Avvocatura regionale e audizioni in I Commissione".
Bertin (Presidente) -
Punto n. 63. Illustra la
consigliera Minelli.
Minelli (PCP) -
Questa mozione è direttamente collegata
all'interpellanza che il nostro gruppo ha depositato il 10 marzo
scorso e che è stata illustrata questa mattina dalla collega
Guichardaz; non soltanto, richiama anche le considerazioni che
abbiamo più volte esplicitato riguardo alla rappresentanza di
genere, in ultimo il 23 febbraio scorso durante il dibattito sulla
nuova Giunta e sulla sua composizione.
Successivamente all'elezione di questa Giunta, tutta al
maschile, che è un caso unico nel nostro Paese, molte sono state le
voci che si sono levate da più parti contro questa scelta, perché
si tratta di una vera e propria scelta, di una scelta volontaria e
non di una scelta obbligata. Fra queste voci, in un'intervista che
è stata pubblicata su "La Stampa" il 4 marzo, la professoressa Anna
Maria Poggi, ordinaria di diritto costituzionale all'Università di
Torino, ha affermato: "l'attuale composizione della Giunta
regionale è in contrasto con il principio costituzionale della
necessaria ricerca della parità di genere nelle cariche
elettive".
Nella dichiarazione rilasciata dalla costituzionalista viene
citato in particolare l'articolo 51 della Carta costituzionale e si
afferma che la normativa regionale su tale materia è carente.
Inoltre, secondo la giurista, sussisterebbe un vizio di legittimità
nell'attuale composizione del Governo regionale.
Com'è logico, anche le Regioni a statuto speciale sono tenute al
rispetto dei principi generali che si desumono dalla Costituzione
e, in materia di parità di genere, le Regioni speciali sono dunque
tenute al rispetto dell'articolo 3 della Costituzione, cioè alla
garanzia dell'uguaglianza formale e sostanziale nel genere, al
rispetto dell'articolo 51, secondo cui "tutti i cittadini dell'uno
o dell'altro sesso possono accedere agli uffici pubblici e alle
cariche elettive in condizioni di eguaglianza secondo i requisiti
stabiliti dalla legge. A tal fine la Repubblica promuove con
appositi provvedimenti le pari opportunità tra donne e uomini". E
ancora il rispetto dell'articolo 117, laddove prevede che "le leggi
regionali rimuovono ogni ostacolo che impedisce la piena parità
degli uomini e delle donne nella vita sociale, culturale ed
economica".
Dall'analisi di vari atti sul tema è emerso come la Corte
costituzionale abbia precisato che in materia elettorale occorre
bilanciare l'articolo 51 con l'articolo 67 sulla rappresentatività
della Nazione, dunque non si possono forzare più di tanto le
consultazioni elettorali attraverso il meccanismo delle quote
garantite, perché ciò contrasta con la libera espressione degli
elettori. Questo vale anche per le leggi regionali, tant'è che il
sistema oggi più utilizzato è quello della doppia preferenza di
genere, ma è proprio la doppia preferenza di genere a dimostrare
che, quando c'è più di una posizione elettiva da attribuire, una
deve essere del genere diverso, in questo caso del genere
femminile. Se ci fosse solo una carica da attribuire, il genere
sarebbe indifferente, mentre quando vi sono più cariche, il
rispetto del genere è costituzionalmente obbligato. In questa
prospettiva si colloca la questione che stiamo discutendo, cioè la
composizione della Giunta valdostana, una Giunta elettiva, che
ricade quindi a tutti gli effetti, oltre che nell'articolo 3 della
Costituzione, anche nel 51.
Già durante la discussione dell'interpellanza il Presidente ha
fatto riferimento al termine "possono" contenuto nell'articolo 51
come se appunto fosse una facoltà. Il termine "possono" che è
contenuto nella norma, in base alle cose che sono state
esplicitate, non vuol dire che chi attribuisce le cariche "può" e
non "deve" garantire l'accesso alle cariche. Questo termine
equivale a una posizione di sostanziale parità tra i due generi,
"possono" cioè hanno la medesima attitudine a ricoprire identiche
cariche, ma non si riferisce alla facoltà di chi elegge, che invece
è obbligato al rispetto della parità di genere.
L'obiezione secondo cui nella maggioranza non vi sarebbero delle
donne, e quindi non è possibile eleggerne una in Giunta, è
un'obiezione inconsistente; addirittura rimarca che c'è una grossa
criticità nella legge elettorale valdostana ma non esime il
Consiglio regionale a ottemperare agli obblighi di parità, che sono
contemplati nelle tre norme in questione e cioè negli articoli che
sono stati citati. Risulta quindi, a nostro avviso, un obbligo
costituzionale del Consiglio regionale a impegnare il Presidente a
presentare una Giunta che contenga una presenza femminile.
Aggiungo alcune considerazioni circa il dibattito che si è
aperto su quest'argomento nelle scorse settimane. Ho letto e ho
ascoltato varie dichiarazioni, a partire da quella del presidente
Testolin l'8 marzo a quella del Segretario del Partito Democratico
e di altri secondo cui non sussistevano le condizioni politiche per
la nomina di un Assessore nel Governo Testolin. Ho pure letto che
secondo alcuni la legge elettorale, per questo specifico aspetto
della rappresentanza di genere in Giunta, dovrebbe essere
modificata perché, stante i suoi contenuti, non prevede delle
alternative a una Giunta di soli maschi quando in maggioranza non
ci sono donne. Ma non è così e basta leggere lo Statuto o anche
soltanto avere un po' di memoria storica: il primo Assessore donna
nella storia della nostra Regione, la professoressa Maria Ida
Viglino, è stata nominata Assessora tecnica nel 1954, durante la
prima consiliatura. Primo Assessore donna quindi ma anche primo
Assessore tecnico, nel 1954, quasi 70 anni fa. Era ed è possibile
nominare una donna in Giunta, un Assessore tecnico, basta volerlo.
Certo per farlo bisogna che un uomo rinunci a quella poltrona e
questa sì, francamente, mi sembra una
mission impossible
considerato quello a cui abbiamo assistito in 22 mesi, cioè dalle
mie dimissioni fino alla nomina della nuova Giunta a inizio
marzo!
A proposito anche di quelle mie dimissioni, ho pure sentito da
parte di esponenti politici che proprio io non dovrei sottolineare
la mancanza di una donna in Giunta visto che in Giunta c'ero e che
bastava che restassi al mio posto. A queste persone non posso che
rispondere dicendo che sono affette da analfabetismo politico,
oltre che da superficialità, in quanto a conoscenza della
situazione contingente e oggettiva e della questione della
rappresentanza di genere. È stato interessante, nell'ambito
dell'approfondimento che abbiamo cercato di fare in queste
settimane, constatare poi l'esiguo numero di elette durante le
sedici legislature dal 1949 ad oggi, quasi sempre una o due,
qualche volta quattro, nella tredicesima e nella quattordicesima
legislatura cinque, nella quindicesima, quella che è abortita
prematuramente, otto, diventate poi eccezionalmente dieci con due
surroghe, e soltanto quattro nel 2020, ora scese a tre dopo
l'elezione di Nicoletta Spelgatti al Senato della Repubblica; dei
numeri che ovviamente fanno riflettere.
Per tornare alla questione della rappresentanza di genere in
Giunta, si tratta, come appare evidente credo a tutti, di una
questione che necessita certamente di approfondimenti e di
chiarimenti. Per questo la mozione che abbiamo presentato chiede al
Consiglio di impegnare la Giunta regionale ad acquisire entro
quindici giorni il parere dell'Avvocatura regionale circa la
composizione della Giunta alla luce dell'articolo 51 della
Costituzione e della normativa esistente. A questo proposito devo
dire che ho poi letto anche la nota che è stata data
dall'Avvocatura riguardo all'approfondimento per un'altra
questione, cioè quella delle schede di cui si è discusso ieri e,
nel momento in cui l'Avvocatura dice di essere alle dirette
dipendenze del Presidente della Regione, il dubbio sul fatto che
sia l'organo a cui chiedere un approfondimento in questo senso un
po' mi viene, però l'Avvocatura dovrebbe comunque occuparsi anche
di questioni che sono legate ad aspetti giuridici in questo
senso.
Il secondo impegno che poniamo è al Presidente della I
Commissione affinché preveda un approfondimento di questa questione
e provveda ad audire la costituzionalista, professoressa Annamaria
Poggi, in Commissione.
Presidente -
La mozione è stata illustrata. Apriamo la
discussione generale. La discussione generale è aperta. La parola
al consigliere Manfrin.
Manfrin (LEGA VDA) -
Spero di non togliere spazio a
qualcuno, se la Giunta vuole intervenire, cedo il posto
ovviamente.
Ringrazio le colleghe perché hanno posto un argomento
sicuramente interessante, quindi è opportuno anche fare alcuni
chiarimenti. Innanzitutto credo che ci si debba fare due domande
fondamentali: la prima è anche, secondo me, la più semplice e la
più banale, perché questa mozione va nella direzione di garantire
una preferenza di genere, una rappresentanza di genere, allora la
domanda che faccio e che metto a fattor comune è quanti sono i
generi? Perché questo dato è un dato che a volte varia, quindi se
lei ci dice, collega, che i generi sono soltanto due, e che quindi
eventualmente la proposta dovrebbe andare nella direzione di
mettere una preferenza in più, io ne sono felice, abbiamo affermato
un'altra volta, perché prima di lei fu la collega Pulz a dirlo in
quest'aula, che i generi sono solo due, così almeno una parte del
dibattito è archiviata. Esaminata e superata questa criticità,
perché sennò dobbiamo mettere tre, quattro, diciotto preferenze,
pare che adesso
Facebook
ti dia la possibilità di scegliere
fino a centocinque generi, quindi sarebbe anche difficile mettere
una serie di generi così lunga e così ampia e sarebbe anche
difficile mettere credo gli spazi sulla scheda, ma credo che
finalmente questa sia l'occasione per porre delle domande al
presidente Testolin e al presidente Bertin rispetto alla
legittimità che questa Giunta ha.
Sono state infatti sollevate, e ringrazio la collega, diverse
criticità, e non sono state sollevate le criticità proprio dagli
ultimi arrivati, infatti abbiamo preso atto di una presa di
posizione della nota Laura Boldrini, ex presidente della Camera,
quindi una figura istituzionale importante. Il parlamentare
Boldrini ci dice che quello che sta accadendo in Valle d'Aosta è
incredibile e che si viola l'articolo 51 della nostra Costituzione,
che afferma il principio di uguaglianza per l'accesso agli uffici
pubblici e alle cariche elettive. La stessa cosa ci dice Silvana
Accossato, consigliere regionale e presidente di Liberi Uguali
Verdi del Piemonte, che chiede un intervento al Governo, e anche in
tempi celeri, perché non è ammissibile che nel 2023 vi siano nelle
Istituzioni situazioni discriminatorie che ledono in modo così
palese la rappresentanza di genere, andando contro i basilari
principi costituzionali. Il parlamentare Boldrini e il consigliere
Silvana Accossato quindi ci dicono che questa Giunta è
incostituzionale, peraltro assieme a Friuli-Venezia-Giulia,
Piemonte e Sicilia, che non hanno la doppia preferenza di genere.
Un altro intervento è del vicepresidente di Alleanza Verdi Sinistra
Marco Grimaldi, anche qui un parlamentare, che dice: "il Governo
intervenga per ripristinare la legalità di genere - presidente
Bertin, lei che è un paladino della legalità - alla Regione Valle
d'Aosta - non so dove si trovi... -, dove il neo presidente
Testolin ha nominato una Giunta mono genere: solo uomini e nessuna
donna. Questa è una mastodontica discriminazione e uno sfregio alla
nostra Costituzione, una situazione intollerabile e fuori dal
mondo. Chiediamo un intervento del Governo in tempi celeri perché
non è ammissibile che nel 2023 vi siano nelle Istituzioni
situazioni discriminatorie che ledono in modo così palese la
rappresentanza di genere andando contro i basilari principi
costituzionali". Ce ne sarebbero molti altri, mi limito a questi
tre.La domanda che mi piacerebbe fare e alla quale vorrei una
risposta, presidente Testolin e presidente Bertin, è semplicemente
questa: questa Giunta è costituzionale o viola l'articolo 51? Una
domanda molto semplice, banalmente perché se questa Giunta è
legittimata nella sua azione, la questione non si pone, se invece
questa Giunta è incostituzionale, allora a questo punto non può
proseguire la sua azione di governo. Questo è quello che avrei
voluto chiederle se lei mi avesse fatto parlare nello scorso
Consiglio, presidente Bertin, non l'ha voluto fare, approfitto
dell'occasione; spero che anche lei potrà prendere parte a questo
meraviglioso dibattito. Chiederei quindi a entrambi i Presidenti di
rispondere a questa banale domanda, se questa Giunta è
incostituzionale, dovete immediatamente smettere di fare qualsiasi
cosa e tutto quello che avete fatto dal momento in cui siete stati
eletti ad oggi è assolutamente nullo; se invece questa Giunta è
costituzionale, la questione delle colleghe non si pone.A questo si
affianca una questione politica che ritengo assolutamente
interessante e a questa io credo che soltanto il presidente Bertin,
unitamente al gruppo delle varie sigle costituite, Partito
Democratico e Progressisti che non si riconoscono in PCP, che una
volta erano in PCP ma sono usciti e hanno fatto una sigla
diversa... cioè sarebbe carino che qualcuno rispondesse a quello
che ha detto sempre il parlamentare Laura Boldrini, ovvero "il PD -
almeno tre o quattro soggetti afferenti il PD ci sono - che
sostiene la Giunta non può condividere questa scelta che contrasta
palesemente con i valori fondanti del Partito Democratico, ribaditi
recentemente anche nel Manifesto dei valori". Questa non è una
questione costituzionale, è politica, quindi magari a questo si può
dare una risposta se ve la sentite, sennò si può leggere quello che
ha scritto il Segretario del PD e su questo devo dare ragione alla
collega Minelli, perché qui qualcuno gioca a fare la persona che è
sbarcata ieri da Marte. Il Segretario del PD ha detto: "non ci sono
donne perché non ci sono donne elette e per un'Assessora tecnica
non c'erano le condizioni politiche. Appare evidente che il
problema esiste e non può essere nascosto, allo stato attuale non è
stato possibile garantire la presenza femminile in Giunta per
oggettive difficoltà, ma ciò impone a tutti la necessità di
procedere celermente affinché si possa quanto prima risolvere la
questione". Ancora: "il PD ritiene che la riforma elettorale, con
la necessaria previsione della preferenza di genere e l'obbligo di
entrambi i generi in Giunta non sia più rinviabile e debba
diventare la priorità di questo Governo". Presidente Bertin e caro
gruppo di progressisti riuniti e solidali, la soluzione è semplice,
non c'è bisogno di una riforma elettorale, c'è la possibilità di
nominare un Assessore tecnico, quindi, assessore Guichardaz, se lei
che è del Partito Democratico, mi pare di ricordare, condivide
quello che è scritto qui, è sufficiente che si dimetta e lasci
spazio a una donna, penso che ne abbiate nel partito, no? Qui in
Valle d'Aosta, una capace immagino... perfetto, allora la soluzione
è già trovata, non c'è bisogno di fare una riforma elettorale, la
soluzione è qua e ce l'abbiamo davanti agli occhi!Ce n'è una un
pochino più complessa: lei, assessore Guichardaz, potrebbe dire a
tutta quest'Aula che lei si percepisce come donna, sta succedendo
in maniera piuttosto importante in questi ultimi tempi. Credo che
sarebbe sufficiente questa sua dichiarazione per poter risolvere
alla radice il problema. Io non credo che le colleghe avrebbero
nulla da ridire, se lei si percepisse come tale, come tale andrebbe
rispettata, è un'altra soluzione.A fianco a questa questione
politica però se ne pone un'altra. Giustamente è stato fatto il
nome di Maria Ida Viglino, che era assessore tecnico, perché non
c'erano ancora le oscenità linguistiche che vengono inventate oggi
e Maria Ida Viglino non ha avuto bisogno di obblighi in Giunta o di
preferenze di genere per poter prendere l'incarico che ha avuto
perché le sue capacità parlavano per lei e non penso si sia messa a
piangere perché non c'era la garanzia della preferenza della
percentuale del 35 o di quella di genere. Non è successo nemmeno a
una certa Maria Celeste Perruchon che - ve lo dico perché ho
scritto un libro sulla storia elettorale della Valle d'Aosta - è
colei che ha preso più preferenze nella storia elettorale della
nostra Regione. Sapete quante preferenze ha preso in un'unica
tornata? Ha preso 31.000 preferenze personali, e non c'era la
preferenza di genere, eppure è stata la più votata di tutti i
tempi.Quello che vorrei dirvi - ed è stato ricordato dall'alto del
fatto che la Lega, soprattutto in questa Regione, ha indicato la
prima donna Presidente, che è stata eletta non in virtù delle quote
rosa o delle preferenze di genere, la prima Senatrice eletta non in
virtù delle preferenze di genere o delle quote rosa... e ha avuto
anche la prima candidata donna di colore, Sandy Cane, non so se
qualcuno se lo ricorda, ma è stato così - è che in realtà il
Segretario del PD ha centrato uno dei punti, sorprende un po',
colleghe, che la proposta arrivi da voi che siete state paladine
della preferenza unica, che hanno esercitato i loro effetti in
questa legislatura. Voi siete state paladine della preferenza unica
e questo è il risultato. Allora non è che si può scegliere a ogni
elezione quello che si vuole perché, da una parte, c'è il
controllo, dall'altra parte non ci sono abbastanza donne, perché io
credo che un sistema perfetto non ci sia, però anche cambiare idea
ogni volta credo sia parecchio pernicioso.
Riassumendo quindi, presidente Bertin e presidente Testolin,
fareste, secondo me, un grosso servizio alla nostra democrazia
regionale nel rispondere banalmente alla domanda che vi ho fatto:
questa Giunta è incostituzionale oppure no? Risolviamo
immediatamente una serie infinita di questioni e lei, presidente
Bertin, che cosa pensa alla luce delle dichiarazioni di un
esponente nazionale di un partito in cui credo pure lei faccia
riferimento, così come il suo gruppo? Ci dica qualcosa anche lei,
assessore Guichardaz, se ha intenzione di fare delle dichiarazioni
importanti, di dimissioni o di altro, o il gruppo del Partito
Democratico e tutto il resto del circondario se ha intenzione di
seguire le indicazioni che sono state fornite a livello nazionale,
oppure se ritengono di dover stare in silenzio, come hanno fatto,
per esempio, durante la votazione di questo nuovo Governo e di
questa maggioranza.
Presidente -
Ha chiesto la parola il consigliere Cretier,
ne ha facoltà.
Cretier (FP-PD) -
Buonasera a tutti in questa bella serata e
fresca soprattutto. Una mozione che ha una grande rilevanza e che
appunto necessita di approfondimenti, perché il tema è la mozione,
senza banalizzare come fatto in altre sedi o come fatto anche oggi.
Sono necessari una serie di chiarimenti in un contesto normativo
complesso e non sempre puntualmente e linearmente definito dalle
norme in essere.Richiamandomi a una breve analisi a cui mi rifaccio
obbligatoriamente e necessariamente, citerò una pubblicazione
sull'ordinamento costituzionale italiano alla prova della
democrazia paritaria da parte di eminenti autori.Credo che sulla
mozione presentata dalle colleghe vadano distinti due fatti: il
primo che l'originario articolo, come ha già citato la collega,
della Costituzione, il n. 51, sia molto chiaro e riporto
testualmente: "tutti i cittadini dell'uno o dell'altro sesso
possono accedere agli uffici pubblici e alle cariche elettive, in
condizioni di eguaglianza secondo i requisiti stabiliti dalla legge
e la Repubblica promuove, con appositi provvedimenti, le pari
opportunità tra donne e uomini", quindi dichiarata sì come
condizione di eguaglianza, ma lo stesso articolo non pone un
obbligo. Il richiamo all'articolato potrebbe non essere sufficiente
a sostenere un obbligo, sebbene le leggi emanate con molta
sensibilità abbiano fatto molta strada in questi anni, come anche
da chi presenta le liste e le candidature realizzando una maggiore
rappresentanza del genere femminile. Noi siamo in ritardo, è
evidente, in particolare negli organi collegiali in cui non si
accede per elezione in questo momento ma per nomina, a carattere
indubbiamente fiduciario dell'incarico, come è avvenuto a settembre
2020 e a marzo 2023.Il secondo fatto è la situazione della nostra
Regione, in particolare in Giunta, oggettivamente ci troviamo oggi
nella mancanza di rappresentanza dei due generi, non per volontà ma
per situazioni pregresse che tutti conosciamo, cito il risultato
elettorale, le scelte personali non condivise e personalmente penso
frettolose. Ora, con il nuovo testo l'articolo 51 si fa carico la
Repubblica, dunque, oltre che allo Stato, anche con le proprie
leggi demanda agli organi delle Regioni e agli Enti locali il
compito di promuovere le pari opportunità tra donne e
uomini.Inoltre una sentenza che riporta brevemente e che riguarda
un ricorso su una legge regionale della Valle d'Aosta, 9 febbraio
1995, la sentenza n. 422 del 12 settembre 1995, riporto
testualmente: "spetta invece al legislatore individuare interventi
di altro tipo, certamente possibili, sotto il profilo dello
sviluppo della persona umana, per favorire l'effettivo riequilibro
tra i sessi nel conseguimento delle cariche pubbliche elettive, dal
momento che molte misure, come si è detto, possono essere in grado
di agire sulle differenze di condizioni culturali, economiche e
sociali".È evidente quindi una necessità di proporre e sostenere un
testo di legge condiviso, in cui promuovere la sensibilità che si è
fatta strada nel corpo elettorale e nella classe politica, che si
fa carico di riconoscere un principio di parità tra i generi, sia
aumentando la presenza di donne in lista con la doppia preferenza
di genere e con entrambi i generi in Giunta. Questo è il tentativo
che faremo. temi derimenti e non più rinviabili, oltre ad altre
piccole modifiche presenti nella proposta di legge elettorale del
Partito Democratico, che, a breve, sarà condivisa per garantire
stabilità e rappresentanza non in una visione impositiva, ma da
discutere in quest'aula o nella Commissione competente, nelle sedi
opportune dei partiti e movimenti e assieme a coloro che sostengono
il sistema proporzionale con premio di maggioranza.Siamo aperti al
confronto nel rispetto del programma di legislatura e con i tempi
programmati sia in questo nuovo Governo come negli accordi del
2020. L'anno 2023, intermedio ai cinque di legislatura, aveva in
agenda la stesura di un testo base per una proposta seria,
condivisa e sostenibile, per eliminare questa stortura, che sia il
Consiglio regionale e la sua Commissione il luogo del confronto e
dove i comitati e i gruppi possano indirizzare le proprie
considerazioni e il proprio sostegno su certi temi. Seppur
propositiva, la mozione credo sia superata.
Il lavoro in I Commissione sul tema legge elettorale procede e
nella stessa sarà possibile sostenere l'effettuazione delle dovute
audizioni e credo che le stesse non siano mai state negate a
nessuno.
Presidente -
La parola al consigliere Perron.
Perron (LEGA VDA) -
Questi sono temi che mi appassionano ma
cercherò anche di essere piuttosto breve anche per rispetto
dell'Aula, dell'ora, eccetera.Io non sono certamente un
costituzionalista, è chiaro, però leggere so farlo. Vado a prendere
l'articolo 51 della Costituzione, lo leggo: "tutti i cittadini
dell'uno e dell'altro sesso possono accedere agli uffici pubblici e
alle cariche elettive in condizioni di eguaglianza secondo i
requisiti stabiliti per legge". Qui si parla di una parità di
opportunità, di accesso, non di risultato, si parla di accesso. La
parità di opportunità, ovviamente in questo caso parlando di legge
regionale, è stata raggiunta già dal voto alle donne, meno male,
nel 1946, il decreto 74 del 10 marzo 1946, primo suffragio
universale femminile in Italia, ma, attenzione, non è che prima gli
uomini stessero poi tanto meglio, perché prima c'era il suffragio
universale maschile, è stato introdotto nel 1912 e prima si votava
per censo, quindi attenzione, non è che le donne sono state tutte
fuori ma tutti gli uomini erano privilegiati, no, votavano i più
ricchi, questa è la storia.Poi della Costituzione c'è un altro
articolo interessante che è il 37: "la donna lavoratrice ha gli
stessi diritti e, a parità di lavoro, le stesse retribuzioni che
spettano al lavoratore". Questo è anche interessante quando si
parla di
Gender Pay Gap
, ed è tutto un altro campo, perché
qualcuno dice che le donne sono pagate meno in Italia, mi dovrebbe
spiegare come si calcola questa retribuzione, perché se fosse così,
consigliere Padovani me lo spieghi dopo, mi fa un piacere, allora
si viola la Costituzione e, quando si viola la Costituzione, si va
dagli avvocati e si fa un mazzo così a qualsiasi datore di lavoro.
Perché questo non succede? Mi spiega come si calcola il Gender Pay
Gap? Mi vuol dire che in Italia ci sono delle donne che a parità di
mansioni e a parità di orario sono pagate meno? Me lo spieghi,
perché è questo che si dice. In giro le persone, le donne, le
ragazze a scuola sono convinte che sono pagate meno in quanto donne
e ciò è falso, perché viola la Costituzione. Questo è un grande
campo di disinformazione e propaganda che da una certa parte fanno,
e sappiamo benissimo chi sono, comunque chiudiamo anche questo...
propaganda pura.Torniamo a noi, la Costituzione garantisce parità
di opportunità di accesso, ripeto, non di risultato e sono due cose
diverse. Io non lo so, devo ammettere che nel pensiero politico
italiano, quando io ho studiato le mie cose, questo non l'ho
trovato, ma nel pensiero politico anglosassone c'è molto forte
questa differenza: parità di opportunità oppure di risultato e lì
si divergono i grandi campi. Facciamo un esempio, prendiamo
l'esempio in questo caso di un concorso, un esempio molto banale
che possiamo fare, noi diciamo: "vogliamo la parità di risultato in
un concorso", applichiamolo questo concetto. Mettiamo che ci sono
10 posti a concorso, 50 persone si iscrivono, 25 uomini, 25 donne.
Finisce il concorso e facciamo che i 10 uomini risultano migliori,
è un esempio, vanno meglio a scuola le donne tra parentesi, sono
gli uomini che stanno andando molto peggio, c'è un problema
maschile in questo caso ma lasciamo perdere e andiamo oltre. I 10
migliori quindi sono uomini, applichiamo questo criterio in cui
vogliamo lo stesso risultato, eppure le donne si sono messe in
competizione, è un concorso. Cosa facciamo? Blocchiamo tutti i
concorsi pubblici? Teniamo 5 per gli uomini i primi, poi blocchiamo
gli uomini che vanno dal 6 al 10, li teniamo fuori e gli diciamo:
"eh no, dobbiamo avere delle donne". Andiamo a prendere le donne
che hanno preso un minor punteggio e le mettiamo dentro. Vogliamo
questo? Proviamo applicare i concetti di cui parliamo ed
estendiamoli per vedere se funzionano. Funziona? Vogliamo fare
questo? Io non lo so dove si va, oppure vogliamo parlare di pari
opportunità che ha una donna nata da famiglia ricca di essere
eletta in politica o di un uomo di umili origini? Consigliere
Padovani, ha più opportunità un figlio di operai o la figlia di una
professoressa universitaria? Prendiamone una a caso. Non è la
ricchezza in questo caso che fa una differenza enorme e non il
genere? La ricchezza, eppure l'uomo, in teoria, è quello che
prevarica, è il patriarcato. Chi ha più possibilità? A me
piacerebbe che mi si spiegasse, chi è che ha più possibilità?
Grazie a Dio, il sistema liberale dà il merito e quindi anche
quelli maschi, femmine, transessuali, omosessuali non ha
importanza, c'è il merito e quindi si entra così, ma andiamo
avanti.
Ora, questo concetto è interessante, quindi le donne sono
discriminate in politica, benissimo. Allora ci sono dei campi
lavorativi dove vogliamo applicare questo criterio? Dove vediamo
che c'è disparità? Prendiamoli, io ho i dati del Ministero 2020,
prendiamo le professioni: conduttori di veicoli di macchinari
mobili di sollevamento 98 percento uomini, artigiani operai
metalmeccanici... non ve la faccio lunga... 97.9, artigiani operai
specializzati nell'industria estrattiva, chissà quanto se la godono
nell'industria estrattiva, deve essere un piacere nei cantieri
dell'industria estrattiva, gli uomini prevaricatori schifosi,
brutti e cattivi, chissà quanto si divertono nell'industria
estrattiva, anche qua 97.9, poi andiamo avanti, ce n'è altre,
professioni non qualificate nella manifattura, nell'estrazione di
minerali nelle costruzioni, ma poi basta guardare i cantieri qua
davanti, tutti uomini, oppure professioni non qualificate
nell'agricoltura, nella manutenzione del verde, nell'allevamento,
silvicoltura, 78 percento uomini. Poi andiamo a guardare gli
incidenti sul lavoro negli ultimi anni, ho qui la tabella, tra il
2015 e il 2019 incidenti sul lavoro mortali: 4.869 uomini, 489
donne, 1 a 10. Vogliamo riequilibrare anche lì finalmente? Quanti
di voi portano le figlie... "finalmente ti faccio andare a lavorare
nel cantiere, era ora che tu avessi aspirazioni elevate, andiamo a
lavorare in cantiere!". Non succede, non mi risulta, però in
politica sì, ma non è una questione di potere, non è una questione
di parte politica che da 70 anni con i progetti di Gramsci, tanto
di cappello a lui, per carità, lo studiano in tutto il mondo, io il
merito lo riconosco sempre e tanto di cappello, ma da 70 anni
infiltrano tutti gli apparati, le scuole, le Università, tutta la
cultura, mettono la loro ideologia ed è quello che fanno
esattamente adesso con questo andando a mettere figlie contro padri
dicendo che gli uomini sono un qualcosa di sbagliato, perché questo
c'è dietro a questa mentalità! Questa è una religione ormai, non si
può più discutere con nessuno della Sinistra estrema su questo, non
è possibile, è una nuova religione! Questo, a mio avviso, quindi
deve essere un monito anche a tutto il mondo politico di un certo
tipo - parlo al mondo autonomista - che ad aprire le porte
continuamente a questo tipo di visioni verrete travolti, perché va
benissimo che ora ci sono dei rappresentanti del Partito
Democratico, come il Capogruppo che è qui, e sono dei moderati, ma
il vento sta andando da un'altra parte, quindi su questi temi
bisognerà prendere posizione, altrimenti rimarrete nel limbo e
sarete travolti, c'è una scienza politica dietro queste cose, c'è
una propaganda, scegliete voi da che parte stare.
Presidente -
Altri? Altrimenti chiudo la discussione
generale. La discussione generale è chiusa. Ha chiesto la parola il
Presidente della Regione, ne ha facoltà.
Testolin (UV) -
Molto è già stato detto su questa mozione.
Da parte nostra non rimane che ribadire quanto abbiamo già
affermato alla risposta dell'interpellanza n. 14, penso che nel
giro di poche ore non è che si possa avere delle visioni così
diverse. In merito alla costituzionalità di questa Giunta, abbiamo
fatto una disamina in merito all'articolo 51, che è stata ripresa
or ora dal collega della Lega Simone Perron con una lettura che è
sostanzialmente quella che io ho dato questa mattina, quindi a
cascata dall'articolo 51 penso che le considerazioni siano
abbastanza evidenti e abbastanza palesi a tutti nell'identificare
un percorso che rispetta nella sua complessità quello che è
stabilito dalla Costituzione. Le cause sono da trovare in altri
aspetti, in quelli di una legge elettorale che ha preferito
indicare, per motivi a suo tempo considerati opportuni, la
preferenza unica, il che pregiudica, se vogliamo, la pari
opportunità, quindi, da quel punto di vista, si prende atto e si è
fatto conto come direbbero i Francesi.
È chiaro poi che il piacere di ripresentare delle situazioni e
di reiterare, sempre con lo stesso vigore e salendo in cattedra in
un certo modo, come direbbe il mio capogruppo Marguerettaz, con la
verità in tasca, evidentemente è un metodo di approcciare gli
argomenti che fa parte di un certo stile all'interno di quest'aula,
ne prendiamo atto. Per quanto ci concerne, le cose sono state fatte
con un percorso lineare, assolutamente coerente con le normative
vigenti, nessuno ha eccepito questo fino ad oggi e quindi, per
quanto ci riguarda, stiamo operando assolutamente nella legalità. A
fronte di questo non ci sono altre considerazioni da fare, se non
una considerazione che mi è arrivata or ora da un amico che faceva
una considerazione in merito alla prima eletta in Giunta
all'interno di questo Consiglio: è stata la Viglino e l'ultima è
stata la Minelli. Io con questo annuncio il voto di astensione
rispetto a questa mozione.
Presidente -
Ha chiesto la parola il consigliere Restano
per dichiarazione di voto, ne ha facoltà.
Restano (GM) -
Annuncio il mio voto di astensione, è un voto
di astensione non perché l'intervento del collega e amico Paolo
Cretier mi abbia convinto, il tentativo di spostare la questione
non ha raggiunto l'obiettivo, credo profondamente che in questo
momento serva una Giunta, sono state date le pari opportunità al
momento debito, è bene che questa Giunta vada avanti se è in grado
di farlo, ci sono altri strumenti per far cadere la Giunta, per
esempio, la mozione di sfiducia costruttiva che rimane lo strumento
in cui credo di più.
Ho sostenuto una Giunta di soli uomini sostenendo Lavevaz,
quindi adesso non è che posso cambiare idea e portare avanti un
discorso differente. Sono stati interessanti gli altri interventi,
molto interessanti, un po' anche questi hanno deviato un po' la
questione, però io mi attengo alle mie idee e per questo mi
asterrò.
Presidente -
La parola alla consigliera Erika
Guichardaz.
Guichardaz E. (PCP) -
Per dichiarazione di voto, ho visto
che il Capogruppo dell'Union si lamentava ma c'è ancora diritto di
parola. Nonostante ci sia stata veramente, secondo me, una caduta
di stile piuttosto evidente, Presidente, e me ne dispiace, perché
spesso siamo state attaccate, spesso siamo attaccate e più volte io
ho detto che forse riguarda anche il fatto che siamo due donne
questo attacco che subiamo in continuazione, proprio perché forse
non alziamo la voce e forse non ci permettiamo di dire alcune cose,
come quella che lei ha ripetuto e che io ritengo veramente molto
grave.
Mi dispiace che qualcuno abbia voluto banalizzare questo
dibattito ma, ripeto - e l'ho detto durante l'interpellanza che ho
fatto -, questa è una scelta politica e come tale deve essere
vista. È una scelta che si poteva fare evidentemente se ritenete di
averla fatta in maniera corretta... noi riteniamo di no, ma rimane
una scelta politica ed è inutile trincerarsi dietro la questione
della preferenza unica, peraltro che io non ho sostenuto perché io
non facevo parte di questo Consiglio, consigliere Manfrin,
sicuramente la doppia preferenza di genere può aiutare, ed è una
delle proposte che abbiamo fatto e che continueremo ad avanzare,
però può anche non bastare, nel senso che i dati ci dicono... e
basta guardare le elette della Regione Liguria: su 31 Consiglieri,
solo 6 sono donne. Vuol dire quindi che anche con la doppia
preferenza di genere, purtroppo, non è garantito il fatto che ci
sia una maggioranza di donne in Consiglio regionale, mi dispiace
anche che si sia voluto banalizzare e porre la rappresentanza
politica e metterla al pari della meritocrazia, perché magari voi
vi sentite tutti più bravi degli altri uomini presenti in Valle
d'Aosta, sinceramente io non è che perché sono un'eletta mi sento
migliore di tante altre donne che ci sono fuori da questo Palazzo.
Magari la politica fosse basata sulla meritocrazia... non sarebbe
sicuramente qualcosa di male, però, ripeto, che, sotto questo punto
di vista, ancora una volta si vede la distanza abissale fra quello
che può pensare un'area progressista da un'altra area, che
legittimamente esprime delle opinioni che noi non condividiamo ma
che conosciamo benissimo. Quello che ci stupisce, come stupisce
alcuni colleghi che stanno di fronte a noi, è la scelta di altri
che dovrebbero avere le nostre stesse idee. Quando si tratta di una
scelta politica, proprio quegli altri dovevano quindi in qualche
modo sostenere quanto noi stiamo proponendo quest'oggi.
Presidente -
Ha chiesto la parola il consigliere
Sammaritani per dichiarazione di voto.
Sammaritani (LEGA VDA) -
Sono temi tecnici, adesso trovo un
po' una contraddizione fra la mozione e quello che è stato detto
adesso dalla collega Guichardaz, perché se è una questione
politica, è evidente che non ha molto senso audire in Commissione
una docente di diritto costituzionale che ha detto una cosa,
peraltro, che non condivido assolutamente, e non perché è una
donna, perché se fosse un uomo, direi esattamente la stessa cosa, è
che non condivido assolutamente questo tipo di approccio, perché
dire che l'attuale composizione della Giunta regionale è in
contrasto con il principio costituzionale della necessaria ricetta
della parità, in realtà non esiste questo principio costituzionale.
Il principio costituzionale è quello che è stato citato
all'articolo 51, che appunto garantisce l'opportunità, quindi
chiede di rimuovere alle Regioni e a tutti i legislatori gli
ostacoli alla rappresentanza del genere femminile, inteso in ogni
caso comunque in generale, ma non impone nulla, perché ci sono
tantissime pronunce della Corte costituzionale che hanno
un'evoluzione nel tempo, tra l'altro, e si badi, la prima Regione
ad avere introdotto una quota di riserva per il genere è proprio la
Valle d'Aosta agli inizi degli anni Duemila, quindi non è che siamo
indietro su questo.Non è neanche vero quello che è stato detto da
una parte politica che sia stata tutta colpa della legge elettorale
attuale, perché non è così, non è la preferenza unica che ha
generato queste storture, tanto che nel 2020 tutte le Regioni in
cui ci sono state le elezioni regionali... di fatto noi siamo
assolutamente in media, purtroppo media alta ma comunque è così, o
medio bassa se visto da un punto di vista femminile, perché abbiamo
ai vertici della rappresentanza di uomini la Calabria, che è il
93,33 percento, abbiamo al contrario, dall'altra parte, l'Emilia
Romagna dove invece le donne sono il 40 percento, non siamo...
eravamo anzi, perché poi c'è stata la modifica con le elezioni
politiche... abbiamo 4 donne su 35, che rappresentano l'11,43
percento e l'88,57 percento invece di uomini. Con la sostituzione
della collega Spelgatti la percentuale di donne è diminuita ed è
aumentata quella di uomini, però, in realtà, pur con la preferenza
unica, siamo perfettamente in linea.Così come il concetto di
rappresentatività è rispettato anche all'interno di questa Giunta,
perché effettivamente se consideriamo che attualmente su 35
Consiglieri ci sono 3 donne, corrisponde all'8,6 percento, su 8
componenti la Giunta l'8,6 percento corrisponde allo 0,68, quindi
poco più di mezzo Assessore. Mezzo Assessore non si può fare, a
meno che Calvino non sia tra di noi, quindi è così. Non è una
banalità, perché sembrerebbe un discorso solo di percentuale, ma
non è così, perché ci sono delle sentenze anche di giudici
amministrativi che fanno questo conto, vanno a guardare quant'è la
rappresentatività di... quanti ce ne sono in Giunta, perché c'è già
stata una pronuncia del giudice amministrativo su questo tema, la
rappresentanza femminile c'era nella Giunta ma era bassa e qualcuno
ha impugnato dicendo: "non è giusto, perché dovrebbero essere di
più le donne". Il giudice amministrativo ha detto: "no, se i
Consiglieri sono
tot
, gli uomini sono tot e le donne tot, la
rappresentanza è corretta perché fa 1 virgola...", eccetera, quindi
un Assessore c'era donna. Qui da noi non c'è, perché è circa
mezzo.Certo che poi la questione è tutta politica, perché se c'è
una parte politica che fa parte del Governo i cui rappresentanti
nazionali gridano allo sconcerto, come è stato detto, eccetera,
allora a questo punto è un problema politico, è un problema di
quella parte politica che fa parte della maggioranza che avrebbe
dovuto rimediare, se coerente, a questo tema e qui in effetti
condivido ciò che è stato detto dalle colleghe Minelli e
Guichardaz, questo sì.Detto questo, è inutile votare una mozione di
questo genere perché non c'è nessuna violazione della Costituzione,
ci mancherebbe, e mi stupisce che un professore ordinario di
diritto costituzionale affermi questo, io non ho letto l'intervista
ma, da quello che è riportato qua, sembrerebbe un principio invece
scolpito nella pietra, non è assolutamente così e la Corte
costituzionale non ha ancora assunto questa linea.
Rispondo quindi io per voi al collega Manfrin: state tranquilli,
non impugneranno nulla e annuncio anche il nostro voto di
astensione su questa mozione.
Presidente -
Per dichiarazione di voto, la parola al
consigliere Marguerettaz.
Marguerettaz (UV) -
Non voglio ovviamente approfittare della
vostra pazienza ma alcune cose credo sia veramente opportuno dirle.
C'è un valore e un principio a cui sono particolarmente
affezionato: la libertà. Noi vogliamo condizionare qualsiasi tipo
di espressione. Collega Guichardaz, lei fa parte, con il suo
movimento, di un cartello elettorale che è Valle d'Aosta Aperta. La
Valle d'Aosta Aperta ha, al suo interno, il Movimento 5 Stelle. Il
Movimento 5 Stelle ha addirittura teorizzato non la rappresentanza
di genere ma l'estrazione a sorte di quelli che dovevano essere gli
eletti, perché gli eletti non avevano nessun tipo di senso, quindi
non c'era nessuna barriera, altro che merito! L'importante è che
gli eletti venissero eletti e si fissava subito il limite: uno o
due mandati e poi a casa, quindi quasi come se l'elezione fosse un
reato.Allora, vedete, quando c'è l'espressione popolare, a volte si
esalta l'espressione popolare, quando l'espressione popolare non
porta al risultato che uno vorrebbe, vuol dire che l'elettorato è
un elettorato poco pensante, un elettorato condizionato.
Io non credo che sia questa la strada giusta per valorizzare le
risorse che ci sono all'interno di una comunità, non sono le regole
elettorali... noi partiamo alla rovescia, cioè obblighiamo delle
espressioni, delle preferenze, senza ragionare di quello che c'è a
monte. Noi dobbiamo creare le condizioni affinché le donne possano
occuparsi di politica, probabilmente con delle politiche che
consentano alle donne di avere del tempo, di avere delle energie,
di avere delle risorse per potersi dedicare alla politica. Questo
io lo capisco, ma, da questo punto di vista, andando a bloccare e a
obbligare l'elettorato a dare delle preferenze io credo che non
facciamo il bene proprio di questo genere femminile. Dal nostro
punto di vista, quindi questa mozione è assolutamente non
condivisibile perché, torno a dire, ha rovesciato il problema e non
ha affrontato la questione per come deve essere affrontata, quindi
noi ci asterremo.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Io ho ascoltato alcuni interventi con
interesse e comprendendone il senso, di altri francamente ho fatto
fatica a seguire il filo del discorso perché sono sfociati nel
delirio a un certo punto e mi pare che non sia l'impressione
soltanto della sottoscritta, dai commenti che ho potuto cogliere.
Ci sono alcune questioni che però vanno puntualizzate: la prima
riguarda l'articolo 51 e l'interpretazione che dell'articolo 51
danno dei costituzionalisti a cui abbiamo chiesto anche un
parere.Il famoso "possono" che è contenuto nell'articolo 51, come
ho detto, equivale a una posizione di parità tra i due generi. Il
"possono" è l'attitudine a poter ricoprire delle identiche cariche,
ma non si riferisce alla facoltà di chi elegge, che invece è
obbligato a un rispetto della parità di genere, e questa Giunta è
elettiva. Di conseguenza, il rispetto dell'articolo 51, per la
nostra interpretazione, ma non soltanto la nostra, non
c'è.Presidente Testolin, non c'entra un tubo la questione della
preferenza unica per quello che riguarda la rappresentanza di
genere in Giunta, sono due cose completamente diverse e mi sembra
che lo abbia spiegato anche il collega Sammaritani.Per quanto
riguarda la questione della preferenza unica, vorrei fare una
precisazione, perché è stato detto che siamo le paladine della
preferenza unica; la collega Guichardaz ha chiarito che lei non era
in Consiglio quando è stata votata, io sì, e come 33 Consiglieri su
34 che erano presenti a quel voto di febbraio 2019, ho votato la
legge dopo aver visto bocciato il mio emendamento che chiedeva la
doppia preferenza di genere, ma ho votato la legge perché
l'alternativa era rimanere con le tre preferenze, con tutti i
meccanismi perversi che quelle tre preferenze avevano generato fino
ad allora; questo per riportare quella che era la situazione.Per
quanto riguarda la questione della libertà, valore a cui è
affezionato il collega Marguerettaz, sono indubbiamente valori a
cui siamo affezionati che noi. Lei dice che è stato rovesciato il
problema e la mozione non è condivisibile, che non sia
condivisibile da parte vostra può anche darsi, che si sia
rovesciato il problema no, non è così, perché il problema è stato
posto nei termini corretti.Sul fatto che la questione non è
soltanto di tipo politico ma anche tecnico, concordo con quanto ha
detto il collega Sammaritani: non è una questione solo politica, è
anche una questione tecnica. Qui c'è materia tecnica e gli
approfondimenti ci starebbero tutti, perché non credo che tutti
coloro che si sono espressi riguardo al rispetto dell'articolo 51,
dell'articolo 3 e dell'articolo 67 siano persone che abbiano voluto
fare dell'estremismo o della propaganda e basta.
Per concludere, faccio riferimento alle espressioni che ha
adottato e che ha scelto il Presidente in chiusura del suo
intervento, in particolare la battuta finale che può essere stata
suggerita da un amico più o meno virtuale o reale, non è
importante... Quello che devo dirle, Presidente, è che lei non ha
fatto altro che confermare quel suo essere
grossier
che ha
già manifestato in altre occasioni, glielo avevo detto a proposito
dell'intervista a "La Stampa" dell'8 marzo, ma non solo; e in
questo ovviamente lei è in buona compagnia per quello che riguarda
il suo gruppo. Semplicemente un'osservazione: io non credo,
Presidente, che queste siano battute, atteggiamenti, modi di dire
confacenti a un Presidente del Governo regionale della Valle
d'Aosta.
Presidente -
La parola al consigliere Padovani.
Padovani (FP-PD) -
Per un breve intervento, credo che ormai
tutte le cose siano già state dette. Io, come altri prima di me,
penso che questa Giunta non sia incostituzionale, altrimenti lo
sarebbero state anche tutte le altre nelle quali c'erano soltanto
presenze di uomini, comprese quelle nelle quali c'erano esponenti
politici uomini delle forze politiche che oggi si spendono così
pervicacemente per la presenza di una donna in Giunta.Penso anche
che questa discussione vada fatta, che vada fatta in Commissione,
come in Commissione si potrà benissimo audire la professoressa e
sarà sicuramente interessante audirla per capire il suo punto di
vista.Detto ciò, io penso che oggi questa mozione sia superata dal
momento in cui in I Commissione è alle porte la discussione che
porterà alla definizione della legge elettorale.
Al collega Perron invece che mi chiedeva ripetizioni e che
ringrazio perché mi cita spesso nei suoi interventi, evidentemente
le devo essere un po' simpatico, collega Perron... non so, si
faccia un esame di coscienza e veda, magari le sto simpatico, io le
ripetizioni gliele do, però lei mi garantisce che viene e che non
fa, come diceva, che faceva scuola e che tagliava, se viene, io
gliele do.
Presidente -
La parola al consigliere Malacrinò.
Malacrinò (FP-PD) -
Purtroppo la narrazione che viene fatta
non sempre corrisponde a verità.Nell'ultimo Consiglio comunale di
Aosta è stato portato all'attenzione un ordine del giorno scritto
da qualche
ghostwriter
regionale, a volte basta andare a
vedere le proprietà del documento. L'iniziativa sostanzialmente
richiedeva di ristabilire l'equilibrio di genere nella Giunta
regionale. A parte la magra figura fatta da due alfieri di area
democratica, concretizzatasi con solo due voti a favore,
successivamente si è assistito a una serie di comunicati stampa con
pesanti scambi di accuse, che hanno visto contrapposte le due forze
politiche delle firmatarie di quest'iniziativa consiliare, mentre
qui si fa finta di nulla. In Consiglio comunale è anche emerso, da
parte dei banchi della minoranza, che le stesse forze politiche che
hanno fatto collassare il progetto politico in Regione adesso
spostano la propria attenzione in Comune.Durante la recente
discussione dell'interpellanza citata nella mozione la collega ha
detto che con la nuova Giunta regionale è stata scritta una tra le
pagine più regressive. Si vada a rivedere l'intervento dei suoi
colleghi comunali, le discriminazioni nascono anche dalle parole
che vengono utilizzate. Dire, ad esempio, che è semplice risolvere
il problema, basta mettere la donna, come se si stesse giocando a
carte, un capolavoro politico dunque quest'ordine del
giorno.Ricordo che la rappresentanza di genere manca in Giunta da
due anni a causa delle dimissioni della collega e credo che tutte
queste strumentalizzazioni siano state fatte di proposito in
concomitanza con la Festa della donna e l'elezione della prima
Segretaria del Partito Democratico. Credo che la questione sia
stata parecchio montata anche con comunicazioni parziali, che hanno
innescato forti reazioni da parte di importanti membri del mio
partito. Sappiamo, purtroppo, come sono andate le cose e non è
nemmeno la prima volta. Chi ha compiuto certe scorrettezze dovrebbe
avere almeno il coraggio di chiedere scusa.Per quanto riguarda la
citata palese illegittimità, credo che sia già stato detto che la
legge elettorale, votata anche dalla collega, non prevedeva nulla
circa la composizione della Giunta. Inoltre, tale modifica della
legge elettorale è stata votata quasi all'unanimità e non è stato
sollevato alcun dubbio di legittimità.Sono andato inoltre a leggere
l'intervista da voi citata della dottoressa Poggi, che in un punto
recita così: "nella stessa legge n. 7/2019 di modifica della legge
elettorale, nulla si dice sulla parità di genere per quanto
riguarda la Giunta", nonostante ci fosse la legge costituzionale
del 2003. In realtà credo si faccia riferimento all'articolo 3
della legge costituzionale 3/2001, che imponeva di fare norme per
la promozione dell'accesso alle cariche elettive per i cittadini di
entrambi i sessi. Dunque, quanto sostiene la dottoressa, è in linea
con quanto dichiarato dal Segretario del Partito Democratico della
Valle d'Aosta. A differenza di quanto sostenete voi, il problema
della rappresentanza di genere in Giunta sarebbe dunque da
ricondurre al fatto che non sia stata prevista nella modifica della
legge elettorale votata nella scorsa legislatura.Sempre la
dottoressa Poggi parla di illegittimità della Giunta assimilando la
Giunta a un organo elettivo. Riporto qui un estratto
dell'intervista: "qui sta il punto. In Valle d'Aosta gli Assessori
regionali non sono nominati ma eletti dal Consiglio regionale,
fanno dunque parte delle cariche elettive. Il principio generale
deve dunque essere rispettato". Se così fosse, sarebbero dunque
illegittimi tutti gli organismi del Consiglio regionale, a partire
dall'Ufficio di Presidenza e dalle Commissioni consiliari che sono
state votate.Nei prossimi giorni, dopo gli opportuni passaggi con
le forze politiche che compongono l'attuale maggioranza,
presenteremo una nuova proposta che prende spunto anche da alcune
slide
che sono state inviate tempo fa a tutte le forze
politiche. La nostra proposta cerca di conseguire l'obiettivo di
una maggiore stabilità politica e di superare definitivamente il
rischio di replicare maggioranze regionali e Governi privi della
rappresentanza di entrambi i generi. Viene infatti introdotto un
importante premio di maggioranza e la doppia preferenza di genere,
a differenza di quanto proposto in passato da quelle forze
politiche citate in apertura con la formula "o così o morte", noi
pensiamo di poter fornire un documento frutto di un tavolo di
lavoro interno al Partito Democratico che ha avuto l'
okay
all'unanimità da parte della Direzione del partito la settimana
scorsa. Speriamo che possa essere uno strumento utile al confronto
consapevole della necessaria massima condivisione di tutte le forze
politiche presenti in Regione.
Il nostro gruppo si asterrà.
Presidente -
Consigliera Erika Guichardaz per fatto
personale. Sono le ore 22:54 e la invito a circoscrivere il fatto
personale.
Guichardaz E. (PCP) -
Sono stata più volte richiamata e
citata perché scrivo, comunico e lavoro con il gruppo comunale e
via dicendo. Orgogliosamente io lavoro con le persone che
rappresentano il mio stesso gruppo all'interno del Consiglio
comunale, quindi non mi nascondo dietro a nulla e sinceramente sono
veramente orgogliosa che loro abbiano portato un ordine del giorno,
anche se molto annacquato rispetto a quello che c'è oggi in
Consiglio regionale.
Presidente -
La parola al consigliere Aggravi.
Aggravi (LEGA VDA) -
Per dichiarazione di voto e solo per
fare alcune piccole considerazioni sul dibattito che ho sentito.
Ovviamente, come ha anticipato il collega Sammaritani, il mio voto,
come il voto del gruppo, sarà quello di astensione, ci sono due
aspetti però che volevo sottolineare e che, secondo me, sono
meritevoli di interesse, che dovrebbero anche in parte aiutarci a
pensare a dei lati utili di questa discussione.Prima di tutto il
discorso del parere dell'Avvocatura, in parte, se non erro, la
collega Guichardaz o la collega Minelli ha detto che forse non era
proprio inquadrato il soggetto che doveva dare un parere, se ho
capito bene, ma volevo fare una considerazione visto che sono anche
stato tra quelli che ha posto la questione al Presidente del
Consiglio e quindi è anche giusto dirlo. Forse l'Avvocatura non è
il soggetto più attinente a dare questo tipo di parere, nella
scorsa legislatura i pareri
pro veritate
erano un po'
all'oggetto di ogni discussione, questa volta sono sempre dei
pareri e sono quelli dell'Avvocatura, perché, vedete, molto
probabilmente, e mi perdonino la battuta le colleghe, su Cime
Bianche il parere dell'Avvocatura non va bene e invece su altre
materie il parere dell'Avvocatura va bene.Detto questo, però voglio
anche spezzare una lancia nei confronti delle colleghe e comunque
del loro coraggio, perché quello che abbiamo visto qua questa sera
è l'ennesimo delirio che sta a Sinistra, e me lo consentiranno,
perché oggettivamente io non ho visto delle risposte di una
questione che sostanzialmente è meramente politica, perché
giustamente le due colleghe portano avanti la loro iniziativa, le
loro idee, la loro religione, le volontà del loro cartello, come ha
detto qualcuno, prendiamolo in maniera ironica alle ore 22:57,
prendetelo in maniera ironica, però c'è una parte che, per carità,
si è trincerata dietro risposte più o meno simpatiche, dietro una
difesa da Capogruppo che io apprezzo sempre, perché il collega
Cretier mi sta molto simpatico, e ha parlato anche il collega
Malacrinò che non è cosa da poco conto. Ci spiace non aver sentito
l'assessore Guichardaz, ma forse sta pensando alla domanda o alla
proposta che gli ha fatto il collegamento Manfrin e su questo mi
dico e forse capisco qual è il problema vero del PD valdostano: voi
con Roma non parlate, con i vostri vertici non parlate. Capisco
quindi le difficoltà che avete sia nelle prese di posizione di
vostri massimi esponenti o nuovi esponenti, perché la signora
Boldrini le ha girate un po' tutte, però si sa che a sinistra c'è
una gran confusione da cui non nasce mai l'ordine, ma, detto
questo, abbiamo capito che Roma non la sentite, e mi spiace per il
presidente Testolin e per gli Assessori che magari hanno bisogno di
un supporto a Roma, magari hanno anche bisogno di un supporto a
Bruxelles e quindi forse i gettoni del vostro telefono o sono
finiti o il telefono non funziona.
Concludo su una questione e rispondendo anche a un collega che
questa sera ha parlato di simpatia, in altre situazioni ha parlato
di povertà, è lei, collega Padovani...
(voce del consigliere Padovani, fuori microfono)
...sì, sì, prenda pure appunti. Lei si è giustamente infiammato
perché lei e il collega Perron sappiamo che... a volte ci sono
anche le fiamme bianche, non soltanto quelle rosse... però io le
faccio un invito: lei ha parlato spesso e volentieri di battaglie
sulla povertà, inizi una battaglia, apra dei contenziosi, faccia
quello che le ha proposto il collega Perron, lei ha fiducia nella
giustizia, lei era contrario anche al referendum sulla giustizia,
vada in contenzioso e dimostri plasticamente che ci sono dei
problemi, in questo caso, ad esempio, sulle retribuzioni. Sarebbe
un ottimo servizio che potrebbe fare al genere femminile, però
sappiamo che chi è esperto di povertà come lei, perché comunque i
regimi per cui lei simpatizza sono grandi esperti di povertà e
soprattutto di generazioni di povertà, quindi chi meglio di lei sa
che cosa sono le retribuzioni più basse o comunque anche peggio
perché ci sono anche situazioni dove le retribuzioni neanche le
vedono.
Io faccio queste considerazioni che vorrei che fossero un po' a
chiusura e concludo invitando tutti i colleghi della parte Sinistra
a una sessione comune per ritrovare la loro identità.
Presidente -
Altri? Uso due minuti solo per ricordare al
collega Manfrin che la domanda me l'aveva già fatta l'altra volta,
anche se non avrebbe potuto, e anche l'altra volta le avevo già
risposto. A decidere della costituzionalità è l'organo che la
Costituzione prevede che decida, vale a dire la Corte
costituzionale.Peraltro, condivido quanto detto dal consigliere
Aggravi riferito all'Avvocatura dopo la decisione della stessa di
ritenersi non un soggetto terzo e ne prendiamo atto, ce ne facciamo
una ragione.
La parola al consigliere Manfrin per dichiarazione di voto.
Manfrin (LEGA VDA) -
Mi spiace essere quello che si frappone
fra la fine di questo Consiglio e un riposo nell'attesa della nuova
seduta di domani ma giustamente il Presidente ha sollecitato un mio
intervento.Vede, Presidente, io non so più come dirglielo: lei è il
massimo garante della legittimità di quest'Assemblea e lei invece
sta passando alla storia come il massimo esperto nello schivare i
problemi e nello scaricarli addosso ad altri, ma un esperto da
primato! Non è sufficiente, Presidente, che ogni volta che le
facciamo una domanda, lei dica: "ma risponderà qualcuno, non è
colpa mia, risponderà qualcun altro, io non c'entro, chiediamo un
parere all'Avvocatura che non ve lo può rilasciare e non ve lo dico
neanche". No, Presidente, perché se lei è lì, è lì per
rappresentare tutti noi e anche per garantire che l'Assemblea nella
quale sediamo sia legittimamente costituita, Governo compreso. Non
è quindi che lei mi dice: "non decido io della costituzionalità
della Giunta", questo è veramente un grosso problema se lei l'unico
commento che riesce a fare su tutta questa questione, quando ci
sono Parlamentari ed ex Presidenti della Camera che sollevano
problemi, eccepiscono la costituzionalità e dicono che questa
Giunta è discriminatoria, lei il massimo commento che riesce a fare
è o il silenzio o "va beh, ma non decido io, lo dirà la Corte
costituzionale".
Scusi, ma se noi avessimo dovuto aspettare una sua pronuncia,
senza che il presidente Testolin, oltre che ovviamente i colleghi
spiegassero che effettivamente l'articolo 51 è perfettamente
rispettato, avremmo dovuto andare in contenzioso con la Corte
costituzionale? Secondo la sua massima interpretazione della
legittimità della rappresentanza di quest'Aula, quindi noi avremmo
dovuto andare in contenzioso con la Corte costituzionale, che ci
avrebbe dovuto dire se questa Giunta rispettava l'articolo 51 della
Costituzione? Questo è il massimo commento che lei riesce a fare di
tutta questa questione e di questa vicenda? È un po' poco,
Presidente. Io la ricordo battagliero, la ricordo con le battaglie
sulla legalità, sul rispetto delle Istituzioni, delle regole... è
diventato un politico bolso a fine carriera, Presidente, ma molto
bolso. Io non riesco davvero a riconoscerla, non parla neanche più
dei temi di cui ha sempre parlato, si ricorda la sede di Parigi, i
problemi, la mafia, la 'ndrangheta, le cose di cui parlava sempre,
non ne parla più, organizza convegni al massimo e basta, non fa
nient'altro, compra libri. Lei è diventato un funzionario, lei è
diventato un passacarte, lei non è il Presidente di quest'Assemblea
e se lei crede di aver detto qualcosa di spiritoso, si è sbagliato
di grosso, ha fatto soltanto pena, Presidente.
Presidente -
Guardi, nessuno voleva fare dello spirito,
fino a prova contraria, il Governo è legittimo, soltanto la Corte
costituzionale può, nel caso, pronunciare la non costituzionalità
del Governo regionale. Se non l'ha capito, adesso spero che le sia
chiaro. Metto in votazione. La votazione è aperta. La votazione è
chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet, Testolin)
La mozione non è approvata.
Con questa votazione i lavori consiliari sono conclusi. Ricordo
che domani alle ore 08:50 è convocata la Conferenza dei
Capigruppo.
---
La seduta termina alle ore 23:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK