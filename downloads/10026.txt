Consiglio Regionale della Valle d'Aosta - Oggetto del Consiglio n. 1682 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1682 del 12 dicembre 1995 - Resoconto
SEDUTA ANTIMERIDIANA DEL 13 DICEMBRE 1995
OGGETTO N. 1682/X Prosecuzione della trattazione delle leggi di
bilancio per il 1996. (Inizio esame degli allegati)
Si dà atto che, dalle ore 12,21, presiede il Presidente
Stévenin.
Presidente Chiusa la discussione generale con l'intervento
dell'Assessore, si passa all'esame del bilancio di previsione per
il 1996 e in seguito si passerà al bilancio triennale 1996-98.
Gli allegati di bilancio per primi, bilancio di previsione 1996,
parte prima, allegato A, entrata.
Pagina 1, pagina 2, pagina 3. La parola al Consigliere
Linty.
Linty (LN) Per sapere, relativamente ai capp. 200, 255, 400, a
cosa sono dovute nel primo capitolo la diminuzione di competenza e
nei capp. 255-400 l'aumento per 150 milioni e 1,1 miliardi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Sul cap. 200 è stata modificata la normativa
sulla riscossione di questi proventi. Per quanto riguarda invece le
tasse di concessione dell'esercizio venatorio già quest'anno, che
avevamo previsto i 200, abbiamo dovuto fare una variazione in
aumento perché sono stati riscossi 175 milioni in più. Quindi i 350
sono prudenziali rispetto al '95. Per quanto riguarda il cap. 400
l'aumento è stato tarato sulle risultanze di prechiusura del '95,
che sono al di sopra dei 4,4 assestati.
Presidente Pagina 4, pagina 5, pagina 6, pagina 7. La parola al
Consigliere Linty.
Linty (LN) Vorrei porre due domande sul 1370. C'è un aumento
considerevole dall'assestato 95 rispetto alla competenza di 5,8
miliardi; vorrei sapere inoltre come mai tanti residui, perché sono
6 miliardi di residui, se li rapportiamo seppure agli aumentati 7,5
miliardi previsti di competenza incidono comunque per una grande
parte.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Il Consigliere Linty ha visto giusto, c'è una
particolarità. Non so se avete fatto caso, ma circa a metà anno è
emerso che l'ACI ha, non solo per la regione Valle d'Aosta ma per
tutte le regioni, erroneamente contabilizzato dal 1982 la
ripartizione di questi tributi, per cui c'è una ampia somma
pregressa che il ministero del tesoro sta determinando insieme con
l'ACI e dovrebbe essere superiore ai 15 miliardi, però è una cifra
che deve essere ancora valutata. E' una cifra che ci consente di
ipotizzare per il triennio quanto è stato ipotizzato, in aggiunta a
quella che è la normale ripartizione.
Presidente Pagina 8, pagina 9. La parola al Consigliere
Linty.
Linty (LN) Sul cap. 1715 vorrei sapere la diminuzione di 800
milioni rispetto all'assestato del '95 a cosa è dovuta.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Anche qui purtroppo è una proiezione rispetto
al preconsuntivo, che ha fatto registrare delle entrate inferiori a
quanto previsto e quindi prudenzialmente ci siamo attenuti al
criterio di incrementare sul '96, salvo casi specifici e motivati,
di una cifra compatibile con il tasso di inflazione. Le entrate per
il '95 non sono prevedibili superiori a 1,6-1,7 miliardi, quindi
abbiamo tenuto 1,7 per il 96.
Presidente Pagina 10, pagina 11. La parola al Consigliere
Linty.
Linty (LN) Come avevo anticipato nell'intervento, i capitoli che
vanno dal 2700 al 2715, che riguardano tanti anni, dal 78 al 91, i
fondi per il finanziamento dell'edilizia convenzionata ed agevolata
presentano dei residui più alti della competenza. Vorrei sapere
come mai lo Stato non ha ancora provveduto ad erogare alla regione
questi fondi, a cosa è dovuta questa mancanza di erogazione.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Non si può che attribuire una veste di
pessimo pagatore allo Stato. Buona parte di queste sono rate
consolidate, cioè sono mutui in essere su cui la regione anticipa
il concorso del pagamento di interessi, quindi sono prefissate;
sono impegni pluriennali, su cui deve incassare dallo Stato, sulla
base delle diverse leggi che finanziano l'edilizia pubblica, gli
importi.
Come è emerso da alcune riunioni a cui ho partecipato con le
altre regioni, è questo uno dei settori critici su cui tutte le
regioni devono incassare dallo Stato, e un po' per le procedure
previste dalle leggi statali, un po' perché il tesoro spesso quando
taglia, taglia dei fondi lì, ci sono dei pregressi che sono
assolutamente anomali. Purtroppo, più che prenderne atto e cercare
con tutti i mezzi di incassare per tempo queste cifre, non si è in
grado di operare.
Presidente Pagina 12, pagina 13. La parola al Consigliere
Parisi.
Parisi (VAP) Vorrei sapere se questo residuo del cap. 2910 di
2,853 miliardi si riferisce a quell'intervento di viale Chabod, che
non è mai stato realizzato.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Per i parcheggi di viale Chabod, che è a
residuo perché si è sbloccata nei mesi scorsi la pratica a livello
ministeriale, quindi sono stati confermati i fondi.
Presidente La parola al Consigliere Linty.
Linty (LN) Sul cap. 2800, visto che ci sono 2,5 miliardi circa a
residuo supportati da tre leggi dello Stato, visto che la più
recente di queste leggi è del 1983, vorrei sapere se e quando sarà
possibile la riscossione.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Siamo nel discorso di prima. Intanto la legge
è del 1983, ma non è il residuo dell'83, cioè su quella legge lì si
sono innestati interventi. Quanto di competenza della regione è
stato fatto, si tratta di incassare questi soldi; sono residui
attivi da trasferimenti dello Stato.
Presidente Pagina 14, pagina 15, pagina 16, pagina 17, pagina
18, pagina 19, pagina 20, pagina 21, pagina 22, pagina 23, pagina
24, pagina 25, pagina 26, pagina 27. La parola al Consigliere
Linty.
Linty (LN) Relativamente al cap. 6280 e seguenti, mentre il 6280
ha un assestato di 1,7 miliardi sul 95, ha però una competenza e
una cassa pari a zero; così come il 6285 e il 6300 hanno dei
residui per un totale di circa 5,8 miliardi e allo stesso modo
hanno competenze e cassa zero. Vorrei conoscere la
giustificazione.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Questi sono progetti non continuativi che
sono stati presentati, su alcuni era previsto l'introito delle
somme l'anno scorso, vedi il 6280, e ci sono state perché non c'è
niente a residuo, gli altri invece sono a fronte di progetti
precedenti (di quello dell'ultima riga ne abbiamo ieri
nell'interpellanza) e sono progetti che sono pur finanziati, devono
avere il loro corso e le somme vengono introitate e pagate a stati
di avanzamento.
Presidente Pagina 28, pagina 29, pagina 30, pagina 31, pagina
32, pagina 33. La parola al Consigliere Lanièce.
Lanièce (GA) Volevo chiedere all'Assessore spiegazioni in merito
ai capp. 8600 e 8800 nei quali si denota, rispetto all'anno scorso,
un aumento considerevole di residui.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Sul cap. 8600 si tratta di una previsione
sostanzialmente legata agli adeguamenti dei canoni di affitto; è un
programma fatto dagli uffici che hanno il monitoraggio dei canoni
ed hanno fatto la previsione di queste maggiori entrate.
Potrebbe essere di più se affittassimo più cose, ma la scelta è
quella di dismettere quello che non utilizziamo più.
Per quanto riguarda le entrate del cap. 8800, anche questa è una
previsione degli uffici anche sulla base dello sblocco che in
alcuni casi c'è stato sulle subconcessioni, che generano poi un
maggior introito alla regione.
Presidente Pagina 34, pagina 35. La parola al Consigliere
Linty.
Linty (LN) Visto l'aumento di 1 miliardo, si raddoppia lo
stanziamento per gli interessi su giacenze di cassa, vorrei sapere
se l'aumento di questo miliardo è dovuto alla previsione di una
maggiore giacenza di cassa, oppure ad un aumento del tasso di
interesse creditori.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Ci sono diversi effetti combinati. Il primo è
il dato sulle giacenze medie del '95, che si aggira sui 25-26
miliardi. Il secondo è dovuto al fatto che abbiamo in corso il
rinnovo della convenzione per la gestione della tesoreria, su cui
ci sono previsioni di tassi attivi più favorevoli rispetto al
passato e le due cose insieme concorrono a questa previsione.
Teniamo conto che è la previsione di una cifra che è molto più
modesta rispetto a quella che potevamo desumere ed ottenere in
passato, perché con la tesoreria unica oggi siamo costretti a
tenere presso i nostri tesorieri solo il 4 percento del totale
delle entrate, mentre una volta si poteva disporre di più risorse.
Comunque è una valutazione molto realistica: pensate che su una
giacenza media di 26 miliardi vorrebbe dire neanche il 10
percento.
Presidente Pagina 36, pagina 37, pagina 38, pagina 39, pagina
40, pagina 41, pagina 42, pagina 43, pagina 44. La parola al
Consigliere Linty.
Linty (LN) A parte che è abbastanza strano che la regione abbia
contribuito nel passato a finanziare il debito pubblico, cioè in
sede di acquisto dei titoli del debito pubblico, vedo con piacere
che si tende ad alienare questi titoli.
Volevo sapere se i cinque miliardi previsti di competenza in
entrata sull'alienazione del titolo del debito pubblico sono il
totale, e comunque vorrei sapere quanti titoli possiede la regione,
titoli che attualmente finanziano il debito pubblico.
Presidente La parola al Consigliere Parisi.
Parisi (VAP) Volevo chiedere all'Assessore per quanto riguarda i
proventi derivanti dalla vendita degli immobili, siccome vedo che
fra le competenze ci sono 11,5 miliardi, qual è stato l'esito di
questa alienazione e a che punto è: se sono stati piazzati sul
mercato quegli immobili che erano più che altro strutture
alberghiere e altre strutture non di edilizia residenziale
pubblica.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Sulle dismissioni di immobili avevamo
rendicontato sulla prima tranche, sul primo piano di dismissioni,
che era quello allegato alla legge, che aveva raggiunto all'80
percento l'obiettivo finanziario che era stato prefigurato. Il
secondo programma di dismissioni, quello del '95, ha previsto due
aste alle quali gli immobili a cui fa riferimento Parisi, cioè
quelli più rilevanti come importi, non sono stati ancora alienati.
A parere degli uffici era comunque indispensabile fare due volte
l'asta, prima di poter esaminare l'ipotesi di una eventuale
trattativa privata, alla quale forse potremo accedere adesso dopo
che per due volte l'asta è andata deserta. In secondo luogo, forse
con l'esperienza si può meglio pubblicizzare il momento dell'asta,
che è una cosa che ci ripromettiamo di fare.
Questo programma, che prevede 11,5 miliardi di introiti, è
comunque focalizzato su un piano di dismissioni per il '96, che in
parte riprende quelle e in parte ne avrà di nuove, che sarà portato
in Consiglio entro maggio e che dovrebbe prevedere circa 4,5
miliardi di dismissioni. Poi vi sono alcuni altri beni su cui vi
sono richieste di acquisto, su cui si sta trattando, fra queste
però c'è anche la famosa centrale di Issime che passerebbe di
proprietà e su cui c'è una componente di entrata.
Per quanto riguarda il cap. 10300, il Consigliere Linty si è
fermato a leggere solo un pezzo dell'oggetto del capitolo, cioè si
è fermato ai titoli di debito pubblico, di cui la regione non
possiede nulla; quindi i 5 miliardi previsti sono per alienazioni
di titoli azionari e si inquadrano in quel discorso di
alleggerimento e di dismissioni di cui abbiamo parlato prima, anche
su sollecitazione del Vicepresidente Aloisi.
Presidente Pagina 45, pagina 46, pagina 47, pagina 48, pagina
49, pagina 50. La parola al Consigliere Linty.
Linty (LN) Premesso che parliamo di partite di giro, non riesco
a comprendere come sul cap. 12000 restino 16 miliardi come residui
attivi da incassare, a fronte di una competenza di 1,2
miliardi.
Presidente Ha chiesto la parola il Consigliere Bich.
Bich (APA) Sul cap. 11155, Aosta capitale, vi sono 15 miliardi;
mi si può spiegare cosa bolle in pentola?
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Con questa cifra si dà attuazione ad una
legge regionale, che prevede che il comune di Aosta presenti un
piano pluriennale; piano che, una volta vagliato ed approvato, dà
luogo a finanziamenti annui per 15 miliardi. Il comune di Aosta ha
utilizzato due annualità per il momento, il programma '92 e '93,
sulle attività del '94 e '95 credo stiano riformulando i programmi,
per il '96 sarà inclusa nei programmi, quindi è prevista come da
legge la copertura. Fra l'altro è una copertura che viene
trasferita al comune solo a fronte di effettiva realizzazione dei
programmi.
Perché qui si trova nelle entrate? Perché la legge prevede che i
15 miliardi di spesa debbono essere coperti da mutuo. Poiché la
legge probabilmente è stata fatta in un momento in cui il bilancio
non aveva risorse, la legge prevede che gli interventi siano
finanziati comunque; ma per il momento non sono ancora stati accesi
mutui a copertura perché qualora il bilancio consenta di non
intervenire in questo modo, non si accendono mutui inutilmente. Per
cui è la previsione, come da legge, di coprire i 15 che si sono in
parte spesi, con 15 miliardi di mutui in entrata.
Per quanto riguarda la domanda di Linty, adesso non sono andato
a vedere, ci deve essere la contropartita evidentemente come
residui anche nella parte spese; è una questione molto tecnica, ci
riserviamo eventualmente nel pomeriggio di dare una spiegazione
precisa.
Presidente Pagina 51, pagina 52, pagina 53, pagina 54, pagina
55. La parola al Consigliere Linty.
Linty (LN) Chiedo se è possibile preventivare a grandi linee a
quanto ammonterà l'avanzo di amministrazione al 31 dicembre
'95.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Allo stato non ci sono previsioni di avanzi
di amministrazione per il 1995.
Presidente Pagina 56, pagina 57. Con la pagina 57 è finita la
parte Entrata, direi che è l'ora di andare a pranzo. Il Consiglio è
riconvocato alle ore 16.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK