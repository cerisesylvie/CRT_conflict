Consiglio Regionale della Valle d'Aosta - Oggetto del Consiglio n. 536 del 3 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 536 del 3 aprile 2019 - Resoconto
OGGETTO N. 536/XV - Interrogazione a risposta immediata:
"Notizie in merito a un eventuale conferimento di incarichi di
primo livello a personale dirigente prossimo al collocamento in
quiescenza".
Rini (Presidente)
- Punto n. 3.02 dell'ordine del giorno.
Per l'illustrazione, la parola al collega Vesan.
Vesan (M5S)
- Quando vi è l'insediamento di una nuova
maggioranza è prassi consolidata quella di rinominare le figure
apicali dei dirigenti della Regione autonoma Valle d'Aosta. Sulla
scorta di questo, ci chiediamo e soprattutto interroghiamo il
Governo regionale per sapere sostanzialmente quali sono stati i
criteri individuati ma soprattutto se sono state rispettate le
prescrizioni definite dalla circolare n. 6/2014 del Ministero per
la semplificazione della pubblica amministrazione. È una circolare
fondamentalmente legata alla norma che vieta l'incarico a personale
in regime di quiescenza; nella fattispecie evidenzia
l'inopportunità, anzi quale comportamento elusivo della norma il
conferire a soggetti prossimi alla pensione incarichi e cariche il
cui mandato si svolga sostanzialmente in una fase successiva al
collocamento in quiescenza. Una breve analisi ma proprio grossolana
di alcuni dei
curricula
dei coordinatori testé incaricati in
data 1° aprile 2019 ci ha permesso di verificare che l'età
anagrafica di questi soggetti prevede uno stato di quiescenza nelle
immediate prossimità. Ritenendo particolarmente poco opportuno, e
non solo nel rispetto di questa norma, il fatto di affidare
incarichi apicali che presuppongono attività di coordinamento di
strutture e soprattutto attività di programmazione, che sono quelle
che noi chiediamo ai coordinatori regionali, ci chiediamo se, sulla
scorta di questo incarico, è stata valutata questa opportunità.
Presidente
- La parola al Presidente Fosson.
Fosson (GM)
- Per quanto attiene alla prima domanda, come
già ricordato in altre occasioni, l'Amministrazione regionale dovrà
affrontare nei prossimi mesi un importante processo di revisione
organizzativa in funzione della cessazione dal servizio di un
consistente numero di unità di personale dirigente e non. Nello
specifico, dalle ultime stime degli uffici del Dipartimento del
personale ed organizzazione, i dirigenti che cesseranno dal
servizio nei prossimi 12 mesi sono 14, di cui 4 apicali incaricati
con deliberazione della Giunta n. 371 del 2019. Solo 5 dei 14
soggetti interessati si sono per il momento avvalsi della facoltà
prevista dalle intervenute disposizioni in materia previdenziale:
la cosiddetta "quota 100". È pertanto indubbio che
l'Amministrazione regionale dovrà affrontare un importante ricambio
generale a cui sarà necessario dare seguito mediante un'attenta
programmazione delle assunzioni del personale dirigente e delle
categorie, ed è quello che stiamo cercando di fare: un
affiancamento di questi grandi dirigenti. Riguardo agli incarichi
conferiti, la deliberazione della Giunta regionale prevede che gli
incarichi abbiano decorrenza ordinaria dal 1° aprile fino al
termine naturale della legislatura. La delibera inoltre dà atto che
gli stessi cessano in ogni caso al termine del mandato dell'organo
che li ha conferiti o proposti e comunque non oltre il
conseguimento del limite di età o dell'anzianità contributiva
massima per il collocamento d'ufficio a riposo dell'interessato ai
sensi dell'articolo 21, comma 5, della legge regionale n. 22 del
2010 o del diverso termine a seguito della richiesta di
collocamento a riposo e adesione ai sensi di quanto previsto
dall'articolo 14, comma 6, del decreto n. 4 del 28 gennaio 2019,
con il titolo: "Disposizioni urgenti in materia di reddito di
cittadinanza e pensioni". Resta pertanto impregiudicata
l'applicazione delle disposizioni previste dalla normativa
regionale vigente e, segnatamente, il fatto che la durata
dell'incarico può essere inferiore a tre anni se coincide con il
conseguimento dei limiti di età dell'anzianità massima per il
collocamento d'ufficio a riposo dell'interessato. È peraltro
altresì fatta salva la facoltà di cui all'articolo 65 della stessa
legge, ossia il trattenimento in servizio oltre i limiti di età o
di servizio posta in capo sia alla Regione, per proprie esigenze
funzionali e organizzative, previo assenso della persona
interessata e fatto salvo il rispetto del limite massimo di
età.
Ciò promesso, ai fini dei principi generali relativi agli
incarichi conferiti a soggetti prossimi alla cessazione del
servizio, saranno attentamente monitorate le posizioni dei singoli
dirigenti interessati in ragione delle peculiarità di ciascuna,
avuto riguardo delle esigenze organizzative e della necessaria
condivisione con la persona interessata circa la durata
dell'incarico laddove la normativa vigente lasci spazi all'agire
discrezionale della pubblica amministrazione.
Présidente
- Pour la réplique, la parole au collègue
Vesan.
Vesan (M5S)
- Siamo contenti che la normativa vi tuteli e
soprattutto che da parte dei dirigenti ci sia questa disponibilità
a permanere in servizio anche oltre la scadenza naturale per un
breve periodo, però quello che noi auspichiamo per
l'Amministrazione regionale ormai da anni è un certo ricambio e una
nuova visione. Se gli stessi che amministrano la Valle d'Aosta si
trovano nelle condizioni di avere necessità di affiancare i loro
dirigenti perché altrimenti perdono il polso della situazione, sono
particolarmente preoccupato. La nostra visione è una nuova
programmazione: nuovi progetti, nuovi programmi per togliersi dal
pantano in cui ci troviamo. Confidiamo quindi in una maggiore
attenzione nella scelta delle figure apicali magari anche
approfittando di appositi processi concorsuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK