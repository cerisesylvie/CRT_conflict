Consiglio Regionale della Valle d'Aosta - Oggetto del Consiglio n. 1101 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1101 del 6 febbraio 1985 - Resoconto
OGGETTO N. 1101/VIII - RISTRUTTURAZIONE URBANISTICA DI ALCUNI
FABBRICATI SITI NEL QUARTIERE COGNE DI AOSTA.
(Interpellanza).
PRESIDENTE
: Do lettura dell'interpellanza presentata dal
Consigliere Riccarand:
INTERPELLANZA
VENUTO A CONOSCENZA che il Consiglio comunale di Aosta, nella
seduta dello scorso 15 gennaio, ha approvato una deliberazione
sulla ristrutturazione urbanistica, di alcuni fabbricati siti nel
quartiere Cogne di Aosta, con affidamento di incarico professionale
di progettazione e direzione lavori.
RILEVATO che tale provvedimento è in netto contrasto con il
vigente Piano Regolatore Generale di Aosta - Variante 10, approvato
dalla Giunta regionale che prevede un unico Piano Urbanistico di
Dettaglio per l'intero Quartiere al fine di poter intervenire in
modo ordinato ed organico.
RILEVATO ALTRESI' che tale provvedimento è in netto contrasto
con quanto deciso dalla Commissione mista Regione-Comune per il
Quartiere Cogne (la Commissione, nella sua ultima riunione del 19
novembre 1984, aveva infatti dato mandato all'Ufficio tecnico del
Comune di Aosta di redigere il P.U.D.).
SOTTOLINEATA l'opportunità di evitare interventi settoriali e
scoordinati che provocano gravi guasti (l'esempio del grattacielo a
cinque metri dalle Case Stura è il simbolo più evidente dei
pasticci pre-elettorali!) e rischiano di suscitare l'ostilità degli
abitanti del Quartiere coinvolti in una operazione che non è chiara
e non si inserisce in un piano globale.
Il sottoscritto Consigliere regionale di "Nuova Sinistra
della Valle d'Aosta"
INTERPELLA
la Giunta regionale per sapere:
1) se la Giunta comunale di Aosta aveva concordato con la Giunta
regionale la deliberazione di incarico professionale sottoposta
all'approvazione del Consiglio comunale di Aosta dello scorso 15
gennaio; e, comunque, qual è la valutazione della Giunta su tale
deliberazione;
2) quale funzione si intende assegnare alla Commissione mista
Regione-Comune sul Quartiere Cogne visto che il Regolamento di tale
Commissione non è stato rispettato dalla Giunta comunale ed anzi il
Consiglio comunale di Aosta ha preso un provvedimento in netto
contrasto non solo con il Piano Regolatore Generale della città, ma
anche con le decisioni della Commissione mista.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ho presentato questa interpellanza
per affrontare una questione molto delicata ed importante che
riguarda in particolare il Comune di Aosta ma che coinvolge anche
il ruolo della Regione e riguarda la ristrutturazione del quartiere
Cogne.
Questo quartiere, che era stato acquistato dalla Regione e
successivamente trasferito in proprietà al Comune di Aosta, deve
oggi essere recuperato da un punto di vista abitativo in base ad
una serie di progetti che già in parte erano stati redatti a grandi
linee. L'elemento di preoccupazione molto grave che sta emergendo è
il seguente: si era più volte sottolineata in passato la necessità
di non intervenire all'interno del quartiere con interventi
settoriali, perchè si tratta di una zona che ha una sua omogeneità,
che richiede pertanto un intervento omogeneo in base a delle linee
ben definite.
Proprio per evitare questo intervento frammentato, nella
variante 10 al piano regolatore generale comunale di Aosta era
stata inserita una clausola che prevedeva per l'intero quartiere
Cogne la realizzazione di un piano urbanistico di recupero. L'art.
11 del piano regolatore attualmente recita che, fino
all'approvazione del P.U.D. per il recupero del quartiere Cogne, in
tale zona sono ammessi solo interventi di manutenzione ordinaria e
straordinaria sugli edifici esistenti: questo è il primo dato di
fatto da cui partire.
Inoltre la Regione, in accordo con il Comune, aveva nominato,
per coordinare iniziative fra Regione e Comune, una Commissione
mista dei rappresentanti della Regione e del Comune che dovrebbe
fungere da organo di consulenza fra Regione e Comune per tutti gli
interventi di ristrutturazione. Questa Commissione si era riunita
due volte e si era data anche un regolamento, di cui vorrei leggere
alcune frasi; si dice ad esempio che "alla Commissione sono
assegnati compiti consultivi in merito alla trasformazione edilizia
ed urbanistica dello stesso patrimonio, nonchè interventi
sull'assetto dell'intero quartiere Cogne"; più avanti si dice: "in
particolare la Commissione è chiamata ad esprimere parere in
materia di interventi di ristrutturazione urbanistica ed edilizia,
localizzazione, modalità, tempi, finanziamento, P.U.D., viabilità,
opere igieniche, ambiente ed ogni altro aspetto che interessi anche
solo marginalmente il territorio del quartiere Cogne".
Questo regolamento era stato approvato dalla Commissione il 18
novembre, nella sua seconda riunione, dopo diche la Commissione non
è più stata riunita, il regolamento non è stato portato in
approvazione in Consiglio comunale, come si era impegnato il
Sindaco del la città di Aosta, è venuta fuori invece una decisione
che, a mio avviso, è del tutto in contrasto con quanto ho detto. Il
Consiglio comunale, nella riunione del 15 gennaio, ha approvato una
deliberazione con cui ha dato un incarico ad alcuni professionisti
di Aosta per un progetto di recupero di alcuni edifici del
quartiere Cogne.
La maggior parte degli elaborati, in base a questo incarico,
devono essere presentati dai progettisti entro 30 giorni dalla data
del conferimento dell'incarico; quindi si tratta di un incarico che
riguarda non solo una zona, ma addirittura solo alcuni edifici del
quartiere, che è in contrasto sia con quello che prevede il piano
regolatore della città di Aosta, che prevede un P.U.D., sia con
quanto deciso dalla Commissione la quale, dopo essersi data questo
regolamento, aveva deciso di dare l'incarico all'Ufficio tecnico
del Comune di Aosta di redigere il P.U.D., dopo di che la
Commissione sarebbe stata convocata per dare il suo parere, gli
organismi competenti avrebbero approvato il P.U.D. e, su questa
base, si sarebbe andati alla progettazione esecutiva. Invece in
questo modo il discorso del P.U.D. non si sa a che punto sia,
comunque non esiste; è stato dato incarico ad alcuni progettisti
per alcuni fabbricati del quartiere, quindi si configura di nuovo,
in contrasto con quanto prevede il piano regolatore della città e
con quanto deciso dalla Commissione, un intervento settoriale
all'interno del quartiere Cogne.
Vorrei ricordare che, di questi interventi, abbiamo un esempio
molto eloquente costituito da quel grattacielo che sorge dietro la
chiesa dell'Immacolata a cinque metri dalle case Stura; è un
bell'esempio di intervento pre-elettorale datato 1980, che era
mosso da questa logica: usare subito alcuni finanziamenti che erano
disponibili, che non si sapeva come utilizzare, ed il risultato è
appunto quello.
Quindi, visto che la Regione in questa vicenda un ruolo l'ha
avuto e penso debba continuare ad averlo, con l'interpellanza si
vuol sapere se queste decisioni assunte dal Consiglio comunale sono
state concordate con la Giunta regionale, e comunque quali sono le
valutazioni che la Giunta comunale fa rispetto a questa ipotesi di
intervento che riguarda solo una zona, senza che ci sia un disegno
organico d'intervento su tutto il quartiere, ed infine quale ruolo
deve avere questa Commissione mista.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Innanzitutto la Giunta regionale non ha
concordato con la Giunta comunale di Aosta per quanto chiede il
Consigliere Riccarand inerente all'incarico professionale per
alcune case del quartiere Cogne; quindi non ne eravamo al corrente,
abbiamo saputo dagli organi di stampa e dai nostri colleghi
Consiglieri che questo problema era all'ordine del giorno.
Abbiamo atteso che questa delibera pervenisse alla CO.RE.CO. ed
abbiamo chiesto un incontro al Signor Sindaco ed all'Assessore
all'Urbanistica, che avverrà forse già venerdì o nei primi giorni
della prossima settimana.
La CO.RE.CO. ha ricevuto la delibera il 3 di questo mese, e non
l'ha ancora inviata all'Assessorato all'Urbanistica per il parere
inerente all'incarico professionale; il sottoscritto, con i propri
tecnici, verificherà se questa delibera è in contrasto con la
variante del piano regolatore, come sostiene il Consigliere
Riccarand.
Per quanto concerne invece il discorso della Commissione, per
quanto ne so io è vero che si era data quel regolamento, ma ha
operato soprattutto per l'assegnazione degli alloggi, senza mai
entrare nel merito di nessun progetto. Nell'incontro che avremo con
la Giunta comunale chiederemo spiegazione al Sindaco per sapere che
indirizzo ha la Giunta comunale al riguardo.
Senz'altro la delibera del Comune di Aosta, se dovesse andare in
contrasto o almeno non seguire l'iter logico di chiedere parere
alla Commissione, è indirizzata in particolare al fatto che il
Comune aveva delle scadenze precise per localizzare determinati
fondi e mi sembra che nel quartiere Cogne sono stati localizzati
4,8 miliardi di quelli previsti dalla legge 457. In questo il
Comune ha preso la propria responsabilità, perchè se non avesse
dato l'incarico rischiava di perdere questi fondi.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
La questione è che è stata istituita,
a fianco e differentemente da quella Commissione mista che si
occupa del problema delle famiglie sfrattate, una Commissione
specifica sul problema del quartiere Cogne per coordinare gli
interventi fra Regione e Comune; tale Commissione ha competenza
consultiva e non ha nessun potere decisionale, rispetto anche a
tutti gli interventi di ristrutturazione.
Si dice che il Comune si sia mosso per l'esigenza di utilizzare
immediatamente i finanziamenti: questi 4,8 miliardi che il Comune
intenderebbe utilizzare per l'intervento al quartiere Cogne sono
stati assegnati al Comune con decreto del 9.11.1984, che è già la
conseguenza di una serie di proroghe, rinvii, ecc., cioè si tratta
di vecchi fondi che sono sempre stati rinviati perchè il Comune non
era mai riuscito ad utilizzarli.
La Commissione si è riunita dopo questo decreto, il 18 novembre,
ed ha detto che oltre a questi fondi ce n'erano anche altri a
disposizione, quali quelli dell'IACP per l'ammontare di 6 miliardi,
ma che non si potevano usare scriteriatamente questi fondi per fare
un intervento frammentario all'interno del quartiere Cogne e che
bisognava invece muoversi sulla base di un disegno organico. Esiste
uno studio di fattibilità fatto dall'Oikos, che delinea un discorso
d'insieme, occorre fare un piano di recupero complessivo e, su
questa base, fare dei progetti esecutivi usando i fondi che ci
saranno.
Invece adesso, per dimostrare che si utilizzano questi fondi, si
rischia di fare un intervento disordinato, che creerà una reazione
negativa fra gli abitanti, perchè alcuni saranno toccati
immediatamente e non sapranno dove si vuole andare a finire. Per
questo è preoccupante questo intervento mosso da una fretta senza
giustificazioni, per cui credo che, da parte dell'Assessore, ci
debba essere un esame attento sui contenuti di questa deliberazione
del Consiglio che, a mio avviso, è in completo contrasto con il
piano regolatore, e soprattutto perchè ci sia una sollecitazione
nei confronti del Sindaco e del Comune di Aosta perchè la
Commissione che è stata istituita sia convocata e svolga il ruolo
che le compete.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK