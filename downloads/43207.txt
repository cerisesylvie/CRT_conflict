Consiglio Regionale della Valle d'Aosta - Oggetto del Consiglio n. 635 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 635 del 27 maggio 2021 - Resoconto
OGGETTO N. 635/XVI - Interpellanza: "Interventi per la messa
in sicurezza della strada Sarrasins in Comune di
Châtillon".
Sammaritani (Presidente) -
Siamo al punto n. 45
all'ordine del giorno. Per l'illustrazione ha chiesto la parola il
consigliere Brunod, ne ha facoltà.
Brunod (LEGA VDA) -
Preso atto che in data 26 ottobre
2016 il Comune di Châtillon ha emanato l'ordinanza n. 157/2016,
avente per oggetto "Ordinanza contingibile e urgente per
l'incolumità pubblica. Divieto di transito strada Sarrasins", in
seguito a un sinistro stradale che ha visto il danneggiamento di un
muro posto a protezione della carreggiata e la caduta di alcune
parti di manufatto in cemento verso la ferrovia situata a valle
della strada. Ricordato che in data 31 ottobre 2016, in seguito
all'inizio dei lavori di messa in sicurezza della strada Serrasins,
il Comune di Châtillon ha emesso una successiva ordinanza di
parziale rettifica alla precedente ordinanza, autorizzando al
transito veicolare a senso unico in direzione ovest-est
Aosta-Torino, fino alla messa in sicurezza definitiva del tratto di
strada indicato. Evidenziato che in data 14 febbraio 2020 lungo la
strada Sarrasins si era verificato un distacco di elementi lapidei,
che dal versante sono franati sulla strada comunale con ostruzione
della stessa, e il Comune aveva emanato l'ordinanza n. 14 del 2020
che disponeva la temporanea chiusura alla circolazione veicolare e
pedonale di tutto il tratto di strada compreso tra l'intersezione
con la strada statale 26 e l'intersezione con Via Martiri della
Libertà, con decorrenza immediata e fino al ripristino delle
condizioni di sicurezza statica del versante interessato dal
movimento franoso, nonché alla rimozione del materiale lapideo
riversatosi sulla sede stradale. Constatato che a oggi la strada
purtroppo risulta non essere ancora percorribile e che è stato
predisposto dall'amministrazione comunale un progetto preliminare
per la strada, con messa in sicurezza di tutti i manufatti e
rifacimento della sede stradale per un importo di circa un milione
di euro, una spesa molto importante e strategica, ma troppo onerosa
da accollarsi totalmente da parte del Comune di Châtillon. Rilevato
che la riapertura di tale strada risulta essere fondamentale per il
comune di Châtillon e non solo sotto i seguenti punti di vista: in
caso di necessità potrebbe tornare utile per deviare il traffico
della strada statale 26, inoltre risulta essere un ottimo accesso
sia per il paese che per il Castello Baron Gamba; oltre a questi
due punti anche la messa in sicurezza della strada eviterebbe, in
caso di caduta di materiali, problemi alla ferrovia sottostante con
conseguente blocco della rete ferroviaria anche per diverso tempo.
Constatato che lo stato attuale dei manufatti di cemento posti a
protezione della carreggiata potrebbero presentare un potenziale
rischio per la ferrovia che si trova esattamente a Valle della
strada Sarrasins.
Preso atto che dal comunicato emesso dall'ufficio stampa della
Regione in data 15 aprile 2021, dove l'Assessorato ai trasporti
interviene sui lavori della linea ferroviaria Ivrea-Aosta che
porteranno a un'interruzione della linea dal 14 giugno all'11
luglio. Rilevato che da notizie stampa del 13 maggio 2021 invece
apprendiamo che la chiusura della tratta Aosta-Ivrea a giugno sarà
di quindici giorni, come riportato nell'articolo di Aosta Sera,
dove lo stop doveva inizialmente essere dal 14 all'11 luglio invece
sempre nell'articolo si legge che "con l'inserimento
dell'elettrificazione nel PNRR l'Assessorato ha chiesto di rinviare
alcuni interventi, mentre RFI ha deciso di eseguire alcuni lavori
di notte"; sempre all'interno di questo articolo si legge che "A
seguito dell'inserimento del progetto di elettrificazione della
tratta Ivrea-Aosta nel PNRR che garantisce non solo il
finanziamento dell'opera, ma anche procedure accelerate e
semplificate - spiega in una nota l'allora assessore regionale
Chiara Minelli - ha chiesto a RFI con lettera del 3 maggio scorso
di valutare la possibilità di spostare alcuni dei lavori previsti
sulla linea per il prossimo mese di giugno-luglio al momento della
realizzazione dell'elettrificazione". La risposta di RFI è stata
positiva e oltre al rinvio di alcune opere è stato prospettato lo
svolgimento di una parte di lavori durante la notte: i particolari
della riprogrammazione andranno definiti nei prossimi giorni. Ho
fatto questo passaggio perché nel comunicato precedente di avvio
dei lavori durante il mese di giugno-luglio c'era stata grande
perplessità di tutta l'assemblea e di tutti i valdostani, perché
quanto ritenuto da RFI all'interno di un articolo in cui si
apprendeva che era reputato un mese in cui il turismo estivo era
meno forte, questa cosa qua ci ha lasciato molto imbarazzati e
perplessi, in un momento dove ci doveva essere subito una grande
ripartenza a livello turistico.
Dopo queste premesse si interpella il Governo regionale per
conoscere se vi sia l'intenzione di verificare, al fine di
risolvere in maniera definitiva, in collaborazione con il Comune di
Châtillon, la problematica presentata, permettendo quindi la
riapertura in completa sicurezza della strada Sarrasins. Nel caso
di risposta affermativa alla domanda, quali siano le tempistiche
previste per la realizzazione di tale intervento e se sia
ipotizzabile intervenire nell'esecuzione dei lavori sulla strada in
concomitanza del periodo di interruzione della linea ferroviaria
Ivrea -Aosta, in modo tale da non dover creare successivamente
ulteriori disagi o interruzioni sulla tratta ferroviaria in seguito
all'intervento di messa in sicurezza.
Presidente -
Per la risposta del Governo la parola
all'assessore Marzi, prego.
Marzi (AV-SA) -
Premetto che l'iniziativa da voi
presentata consente di rappresentare al Consiglio l'azione e il
ruolo che l'Assessorato ha assunto a fronte di una situazione molto
più generale, di fatto comprendente le intere necessità che
investono l'intero territorio regionale. La crisi, ormai datata e
recentemente accentuata dalla pandemia, l'incertezza delle risorse,
la loro diversificazione in relazione alle fonti di entrata e
finanziamento sempre più legata alle contingenze e agli indirizzi
che assumono i diversi Governi nazionali, porta inevitabilmente a
ripensare il paradigma dei rapporti tra la Regione e gli enti
territoriali, soprattutto in ordine al settore delle opere
pubbliche e degli interventi sul territorio. Non è più sostenibile,
infatti, pensare alla Regione come mero ente finanziatore delle
iniziative dei Comuni, sia perché ormai da tempo le stesse
risultano enormemente superiori alle risorse disponibili, sia
perché diviene sempre più indispensabile orientarsi nel rafforzare
il reperimento di risorse extra regionali. In tale ottica si
inseriscono anche le forme di cooperazione tra il settore pubblico
e il settore privato per la realizzazione di opere, valorizzando
l'apporto di capitali e la gestione manutentiva in capo a questi
ultimi individuando, a seconda dell'ambito di intervento, le forme
di partenariato più idonee a garantire la realizzazione e la
gestione dell'opera. Questa parte è copiata
tel quel
dall'attuale DEFR.
Sin dal mio insediamento ho quindi concepito un approccio di
metodo e sostanza che di fatto propone un cambiamento nei rapporti
tra gli enti e che consenta, a seguito delle individuazioni
condivise delle priorità, ai consigli e alle giunte comunali di
poter programmare i propri interventi in coerenza con i propri
programmi di governo. Ho piena consapevolezza della grande
difficoltà che le amministrazioni locali vivono nell'impossibilità
di programmare le proprie realizzazioni, per averle vissute
naturalmente sulla mia pelle. Ritengo che il confronto con gli
amministratori comunali, proprio per il rispetto e l'assoluto
valore che essi rivestono per le tutele degli abitanti e lo
sviluppo delle specificità dei territori, debba caratterizzarsi
dall'assoluta schiettezza in una logica orizzontale, paritaria, e
in quest'ottica sto provando ad agire. Nel contempo un ulteriore
sforzo andrà fatto anche attraverso un'azione di coordinamento tra
le diverse possibili fonti di finanziamento regionali, statali,
comunitarie e del
Recovery Plan
europeo.
Abbiamo pertanto inteso rapportarci con i Comuni in un'ottica di
programmazione che discenda dalla mappatura delle esigenze e dalla
successiva individuazione degli interventi, secondo le priorità
dettate dall'urgenza e dal carattere di importanza. Con l'avvio
della nuova legislatura, d'accordo con la Presidenza della Giunta e
il CELVA, abbiamo quindi proceduto ad effettuare, attraverso la
compilazione di una scheda direttamente
online
, una
ricognizione delle esigenze di tutti i Comuni, legate alla
realizzazione di infrastrutture e opere pubbliche rispondenti alle
necessità sul territorio. Le richieste totalizzano 530 milioni di
euro.
Con la ricognizione si realizza di fatto per la prima volta una
mappatura puntuale dei fabbisogni per ogni comune nella nostra
regione, strumento fondamentale alla base di una pianificazione per
il settore delle opere pubbliche. Le informazioni raccolte
costituiranno quindi l'insieme dei bisogni dai quali, unitamente al
CELVA, si individueranno criteri di priorità di finanziamento, in
relazione alle diverse disponibilità e modalità di realizzazione in
un arco temporale quinquennale a maggior garanzia di disponibilità
di risorse e conclusione delle opere previste.
Venendo al caso specifico dell'iniziativa, nel febbraio del 2020
la struttura attività geologiche è intervenuta a seguito della
caduta di massi per un primo intervento di riduzione del rischio da
caduta massi, che riguardava la parete a monte della strada.
Successivamente il Comune si è attivato per realizzare un
intervento di consolidamento e disgaggio di massi per circa 52 mila
euro, a valere sulla legge regionale n. 1 del 2020.
Come rilevato dai colleghi dell'iniziativa, la strada di
competenza comunale non è stata completamente riaperta al traffico
non per i rischi di natura idrogeologica, bensì per lo stato di
conservazione dei manufatti viabili a protezione della carreggiata.
Nella predetta ricognizione generale il Comune di Châtillon ha
indicato un fabbisogno di ventiquattro interventi per circa 4,8
milioni di euro: tra questi vi sono anche sette interventi relativi
alla viabilità comunale per circa 1 milione di euro, tra i quali
compare l'oggetto della sua iniziativa con il titolo "Lavori di
messa in sicurezza strada Sarrasins e accesso sud al Castello Baron
Gamba. Creazione di una pista ciclabile e di una carreggiata a
senso unico". Quest'ultimo intervento, per un importo importante di
euro 1.348.595,65, è stato indicato dal Comune tra gli interventi
indicati sulla viabilità comunale con una priorità indicata di
livello medio. La classificazione di priorità di tipo media data
all'intervento dal Comune, oltre all'entità della spesa, rende non
immediato stabilire una tempistica di finanziamento. Inoltre, come
ho illustrato, la valutazione in ordine alla proprietà sarà
condivisa con il CELVA e seguirà i successivi passaggi
istituzionali necessari a definire le strategie di intervento più
coerenti e razionali.
Anticipo che, proprio nell'ottica di aiutare i Comuni nell'avvio
di interventi di particolare necessità, è in corso una revisione
dei contenuti della legge n. 26 del 2009, attraverso una nuova
proposta di legge che verrà portata all'attenzione del Consiglio e
che è attualmente depositata presso gli uffici del legislativo per
le valutazioni di competenza. Il nuovo strumento normativo è
finalizzato a supportare economicamente gli enti locali nella
necessità di manutenzione straordinaria, adeguamento e messa a
norma, ristrutturazione e realizzazione di opere minori di pubblica
utilità, secondo le priorità che i Comuni stessi hanno indicato per
categoria di spesa. Con tali proposte si vuole condividere e
coordinare con i Comuni valdostani, per il tramite del CELVA, uno
strumento metodologico, prima ancora che finanziario, che permetta
agli enti locali di programmare per più anni e in piena autonomia
con il supporto paritario della Regione, in modo da risultare meno
dipendenti dalle magre e volatili risorse regionali.
Presidente -
Per la replica ha chiesto la parola il
consigliere Brunod, ne ha facoltà.
Brunod (LEGA VDA) -
Grazie Assessore per questo corposo
lungo intervento. Ovviamente lei ha gli strumenti per fornirci
molte più informazioni in merito alle nostre iniziative. Capisco
che ci sono delle priorità però, come ribadito nell'iniziativa,
anche se questa è una strada di competenza del Comune di Châtillon,
noi abbiamo messo in risalto che ci sono degli aspetti molto
importanti che meritano riflessione da parte regionale: il discorso
di avere un'alternativa alla viabilità in caso di incidenti, ma
soprattutto quello che noi vogliamo mettere in evidenza è il
discorso di queste criticità dei manufatti essendo a monte di una
ferrovia. Essendo di Châtillon sono andato anche di persona a
vedere e posso confermare che è una zona che ha delle criticità
che, secondo me e secondo noi, non possono essere rimandate così in
avanti. Ovviamente, come lei ha detto, dal Comune sono state
indicate delle priorità, rientra nelle medie priorità, però credo
che sarebbe giusto affrontare il discorso in modo globale, anche
perché comunque la Regione sta investendo parecchie risorse anche
in ottica culturale sul Castello Gamba e quindi noi ci auguriamo
che questo lavoro, questa problematica venga presa in mano prima
possibile per i diversi aspetti che noi abbia messo in risalto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK