Consiglio Regionale della Valle d'Aosta - Oggetto del Consiglio n. 2556 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2556 del 7 giugno 2023 - Resoconto
OGGETTO N. 2556/XVI - Interrogazione: "Informazioni sulle
criticità ancora esistenti in ordine alla gestione degli interventi
di soccorso a seguito della DGR n. 517/2023".
Bertin (Presidente) -
Punto n. 26. Risponde l'assessore
Marzi.
Marzi (SA) -
L'importante tema portato all'attenzione con
la presente iniziativa consiliare richiama alcuni passaggi
contenuti nella mozione approvata da questo Consiglio nella seduta
del 23 giugno 2021.
La mozione - concernente l'impegno a garantire collaborazione
tra i servizi di emergenza della centrale unica del soccorso per
una migliore e più efficiente gestione degli interventi di soccorso
- evidenziava nelle sue premesse come per la Valle d'Aosta la
montagna costituisca la caratterizzazione geografica della Valle
d'Aosta stessa, il presupposto della sua storia e il fondamento
della sua realtà sociale e quindi, di conseguenza, anche
operativa.
Proprio in tale ottica, per qualificare ulteriormente la
formazione e le competenze di tutto il personale che in un
territorio come il nostro si trova a dover intervenire in
situazioni particolari, siamo ad una quota media di 2.500 metri, lo
scorso 15 maggio la Giunta ha approvato disposizioni rivolte a
tutto il mondo dei volontari del soccorso.
In un ambiente infatti così peculiare, la presenza, l'efficienza
operativa e la professionalità dei servizi, in particolare di
quelli del soccorso, sono importanti fattori di tutela per i
residenti, oltre che un supporto al settore del turismo che si
dimostra sempre più selettivo rispetto alle mete di villeggiatura
ed altrettanto esigenti in tema di sicurezza, rappresentando quindi
un fondamentale insieme di fattori di qualità per l'immagine della
nostra regione.
In tal senso voglio ricordare la recente sottoscrizione delle
convenzioni tra l'Azienda USL e i tre soggetti del terzo settore,
l'ANPAS, l'associazione di soccorso di Valpelline e la Croce Rossa,
con le quali sono stati sanciti i termini della collaborazione con
il mondo del volontariato valdostano, ovverosia delle nostre
preziose sentinelle presenti sul territorio.
In tale contesto l'elisoccorso rappresenta pertanto un servizio
pubblico di fondamentale importanza, per cui va il mio più sentito
ringraziamento a tutti gli operatori che vi sono dedicati.
Relativamente ai dati richiesti, informo che il Dipartimento
Protezione Civile e Vigili del Fuoco ha fornito un riepilogo molto
dettagliato, dal quale viene evidenziato che: punto 1 e punto 2: Il
numero totale degli interventi dell'elisoccorso negli anni 20-21 e
22 è stato pari a: 2020 - 1014 missioni; 2021 - 940 missioni; 2022
- 1.541 missioni.
Il numero totale degli interventi dell'elisoccorso negli anni
20-21 e 22 relativi agli interventi previsti dall'articolo 1 comma
2 della legge regionale 5/2007 è stato pari a: anno 2020 - 117
missioni; anno 2021 - 144 missioni; anno 2022 - 187 missioni.
Il numero totale degli interventi dell'elisoccorso negli anni
20-21 e 22 relativi agli ambiti di attività del servizio di
soccorso in montagna ascrivibile alla partecipazione del servizio
di elisoccorso sanitario, e cioè l'Helicopter Emergency Medical
Services, quindi infarti, traumi eccetera, i cosiddetti "Sanitari
primari", sono stati complessivamente: nell'anno 2020 - 897
missioni; nell'anno 2021 - 796 missioni; nell'anno 2022 - 1.354
missioni.
Questi numeri comprendono tutti gli interventi dell'elisoccorso
di tipo sanitario, indipendentemente dalla casistica che ne ha
determinato l'esigenza, per esempio un infortunio in parete o un
trauma sugli sci o un incidente stradale.
Con riferimento al corpo regionale dei Vigili del Fuoco, come ci
è stato riferito, il medesimo non prende parte all'équipe di
elisoccorso ma interviene nelle attività di emergenza/urgenza
attraverso mezzi circolanti su strada.
Al punto 3: i responsabili dell'Azienda USL che hanno
partecipato alla stesura della DGR sono il dottor
Omissis
in
qualità di direttore del Dipartimento dell'emergenza, rianimazione
anestesia il cosiddetto DERA e il dottor
Omissis
, in qualità
di responsabile medico della formazione dell'Azienda USL della
Valle d'Aosta.
Punto numero 4. Per quanto riguarda l'ultima domanda, il lavoro
effettuato in questi mesi si è svolto su due direttrici: in primo
luogo sui rapporti tra i soggetti presenti nella centrale 112 e
nella centrale unica del soccorso, al fine di migliorare la
reciproca conoscenza e il dialogo costante e continuo tra gli
operatori di centrale. A questo fine sono state riviste le
procedure e sono state realizzate delle attività formative,
mettendo insieme le diverse professionalità.
Ovviamente non tutte le criticità sono state risolte, ma è un
percorso in fieri, si direbbe, che affronta i problemi man mano che
questi vengono evidenziati.
La seconda direttrice è quella tecnologica: il gruppo di
pilotaggio della centrale unica di soccorso, in cui sono presenti
tutti gli enti interessati dal sistema dell'emergenza, è stato
coinvolto nel progetto di ammodernamento del sistema informatico di
telecomunicazione della centrale unica del soccorso, in modo da
tenere in conto tutte le esigenze che possono contribuire a
migliorare il sistema della gestione delle emergenze.
Attualmente è in corso la redazione del capitolato tecnico per
il successivo avvio della procedura di gara.
Presidente -
Per la replica, la consigliera Erika
Guichardaz.
Guichardaz E. (PCP) -
Credo che i dati dimostrino
un'attività quasi raddoppiata, perché stiamo parlando di 940
soccorsi/elisoccorsi nel 2021 contro i 1.541 del 2022, quindi,
molto probabilmente, dietro a questi numeri sarebbe importante
invece avere un'idea delle motivazioni, perché giustamente
l'Assessore ci ha detto che rispetto ai soccorsi sanitari non è
possibile - o meglio, in questo momento lei non ci ha potuto dare i
dati rispetto ai soccorsi in alta montagna o agli altri tipi di
soccorso -, perché invece sarebbe molto interessante capire, visto
che i soccorsi di alta montagna, quindi quelli dov'è previsto il
soccorso alpino, sono solo 187, capire invece quei 1.354 di cui
parlava come sanitari, quali sono da riferirsi semplicemente
all'aspetto sanitario.
Lo dico perché quest'interrogazione vuole nuovamente mettere in
luce un problema che, in qualche modo, è stato evidenziato grazie a
quella delibera e a quel refuso, errore, non sappiamo come
chiamarlo, messo all'interno della delibera.
È piuttosto evidente che, se quasi tutti i servizi sono di tipo
sanitario, sarebbe importante che su quell'elisoccorso ci fosse non
solo il medico ma ci fosse anche l'infermiere.
Quindi noi torniamo a ribadire questo punto di vista anche
perché la Valle d'Aosta, non più tardi dell'anno scorso, è stata
teatro della formazione dell'Associazione EMS e di tutti i medici e
infermieri che operano invece al di fuori della Valle d'Aosta.
Quindi in qualche modo è una presa in giro se vogliamo, noi
formiamo gli operatori delle altre regioni ma sul nostro elicottero
non salgono gli infermieri.
Sarebbe interessante inoltre - quindi chiederemo le schede
puntuali di quei 1.354 interventi - conoscere quali sono i soccorsi
stradali, perché anche sotto questo punto di vista molto
probabilmente su quell'elicottero se si tratta di un soccorso
stradale sarebbe più importante avere un Vigile del Fuoco piuttosto
che una guida alpina, immagino, perché per estrarre una persona da
un'automobile credo sia preferibile una figura rispetto all'altra e
soprattutto perché andiamo anche qui a interferire rispetto alle
competenze - come avevamo fatto notare rispetto alla delibera del
15 maggio - di un Corpo che è quello dei Vigili del Fuoco, che
hanno delle competenze specifiche e che sotto questo punto di vista
hanno anche una formazione e una preparazione specifica e
specializzata che immagino lei conosca bene.
Rispetto alle modifiche avvenute a seguito di quella mozione del
giugno 2021, rilevo che poco è stato fatto, e lo rilevo anche dai
verbali del Comitato di pilotaggio che ho chiesto puntualmente, che
ho analizzato puntualmente, verbali che evidenziano ogni volta - e
la invito a guardarli - problemi rispetto all'utilizzo
dell'elicottero SA1, sul rispetto della competenza nella ricerca
dei dispersi e sul coordinamento delle risorse, sull'importanza
dell'infermiere nell'equipaggio e sulla necessità di una formazione
congiunta.
Su questi punti lei potrà rilevare, leggendosi i verbali, che
non ci sono stati passi avanti, ma sono cose che continuano a
essere ripetute all'interno di quel Comitato di pilotaggio.
Nel caso dei dispersi, ad esempio, quest'intervento viene spesso
trattato come un intervento sanitario, questo è quello che si legge
in quei verbali; ma fino a quando il disperso non si trova, come
facciamo a definirlo un intervento sanitario? Come per dire: c'è
qualcuno in casa chiuso, finché non arriva il Vigile del Fuoco che
apre la porta, noi come facciamo a sapere cosa c'è dietro a quella
porta? Ecco, queste sono alcune delle tante domande che escono in
quei verbali del Comitato di pilotaggio.
Quindi la invito a porre attenzione e la invito molto
probabilmente a rivedere anche la modulazione dell'elisoccorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK