Consiglio Regionale della Valle d'Aosta - Oggetto del Consiglio n. 3211 del 12 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3211 del 12 novembre 1987 - Resoconto
OGGETTO N. 3211/VIII - CONCESSIONE DI UN CONTRIBUTO DI £.
24.000.000 A FAVORE DELLA PARROCCHIA DI CHAMOIS PER LAVORI DI
RITINTEGGIATURA E RIDECORAZIONE DELLA CHIESA PARROCCHIALE, DEDICATA
A SAN PANTALEONE, E DI RESTAURO DEI DIPINTI DELLA "VIA CRUCIS"
CONSERVATI NELLO STESSO IMMOBILE SITO IN LOCALITÀ CAPOLUOGO DEL
COMUNE DI CHAMOIS. - APPROVAZIONE ED IMPEGNO DI SPESA.
PRESIDENTE:
Do lettura della deliberazione in
oggetto:
IL CONSIGLIO
DELIBERA
1°) di approvare la concessione di un contributo di lire
24.000.000 (ventiquattromilioni) a favore della parrocchia di
Chamois, rappresentata nella persona del parroco pro-tempore rev.
don Benito Strizzolo, a titolo
di parziale concorso nelle
spese da sostenere per la ritinteggiatura e ridecorazione della
chiesa parrocchiale di Chamois e per il restauro dei 14 dipinti
della "via Crucis" conservati nello stesso tempio;
2°) di imputare e impegnare la relativa spesa sul cap. 47050
del bilancio preventivo della Regione per l'anno 1987 ("Contributi
per la salvaguardia, manutenzione e pubblica fruizione del
patrimonio storico ed artistico"), che presenta la necessaria
disponibilità;
3°) di disporre che la somma venga liquidata, anche
ratealmente, ai sensi dell'art. 57 della L.R. 7 dicembre 1979, n.
68, a cura dell'Assessorato del Turismo, a lavori completati e
controllati dalla Sovrintendenza per i beni culturali, previa
presentazione dell'idonea documentazione di spesa.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.)
: Gli oggetti iscritti ai punti 41, 42, 43
e 44 dell'ordine del giorno riguardano contributi che la Giunta,
anziché presentare per la semplice ratifica, propone per
l'approvazione all'esame del Consiglio regionale. Essi riguardano
contributi già previsti da leggi esistenti e che, per la
precisione, ammontano a 24 milioni per la ritinteggiatura e
ridecorazione della chiesa parrocchiale di Chamois, a 4 milioni per
l'installazione di impianto di allarme nelle chiese di Lillianes e
di Villeneuve ed a 20 milioni per l'assegnazione di due anticipi di
10 milioni ciascuno per la gara internazionale di Coppa del mondo
di bob 1988 di Cervinia e per la Coppa Consiglio Valle di
Brusson.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ho già avuto modo di dire in
altre occasioni che, essendo questa maggioranza di ispirazione
prevalentemente cattolica, anzi parrocchiale (mi riferisco,
ovviamente, ai famosi "sacrestani della strada"), non fa altro che
continuare a sovvenzionare parrocchie e "via crucis". Quest'ultima,
probabilmente, sarà quella che sta facendo la Democrazia
Cristiana...
(...INTERRUZIONE...)
BALDASSARRE (P.S.D.I.):
Io sono di formazione laica e,
pertanto, se qualcuno vuole fare delle insinuazioni, io la potrei
chiamare in tutt'altro modo.
Con ferma convinzione, però, ribadisco che non è giusto che si
continui a sovvenzionare tutto il possibile per le parrocchie. Il
denaro è pubblico ed appartiene a tutta la comunità valdostana. Tra
la Chiesa e lo Stato c'è un Concordato, che non prevede affatto che
con i soldi dei contribuenti valdostani, che sono anche di
ispirazione laica, si sovvenzionino certe attività. Anche se posso
capire le preoccupazioni della Democrazia Cristiana, permettetemi,
però, di criticare il modo scelto per finanziare certe
attività.
Nei miei quattro anni di permanenza in Consiglio regionale non
ho mai votato e mai voterò questo genere di sovvenzioni. Poiché nel
prossimo Consiglio, probabilmente, saremo chiamati a votare un
provvedimento che io non approverò mai, perché grida vendetta, sin
d'ora annuncio che su di esso presenterò tutta una serie di
emendamenti che costringerà il Consiglio regionale a prorogare i
suoi lavori, perché io non lo condivido, così come non condivido
questi finanziamenti.
Vorrei richiamare l'attenzione della Giunta sull'opportunità di
porre un freno alla valanga di finanziamenti che, da quattro anni a
questa parte, il Consiglio è chiamato ad approvare.
Quando discuteremo la mia mozione sugli anziani, scopriremo,
forse, che per essi e per i disoccupati non si fa assolutamente
niente, mentre si fa molto per abbellire le "via crucis", per
asfaltare i sagrati delle chiese e per comprare le corde delle
campane.
Ho voluto fare questa precisazione per dichiarare il mio voto
contrario al provvedimento, sperando che, finalmente, si metta
fine, almeno nell'ultimo scorcio di legislatura, a questa valanga
di finanziamenti.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi lasciamo le parrocchie ad altri e
diciamo subito che, per quanto ci riguarda, voteremo questi
provvedimenti, che abbiamo votato in passato e che continueremo a
votare, soprattutto perché hanno lo scopo di conservare dei beni di
carattere monumentale. A nostro avviso, infatti, una chiesa,
oltreché testimoniare una particolare fede, testimonia pur sempre
un certo tipo di cultura.
A scanso di equivoci, tuttavia, dichiariamo subito che sarebbe
opportuno che la Giunta regionale riflettesse più attentamente sul
disegno di legge ancora in corso di elaborazione, al quale ha fatto
cenno anche il Consigliere Baldassarre, che prevede il
finanziamento della costruzione di un convento, con una spesa di
diversi miliardi a carico del bilancio regionale.
Senza voler toccare l'aspetto religioso, nel caso della
deliberazione in esame noi abbiamo una valida giustificazione per
votare a favore del provvedimento; per quanto concerne il disegno
di legge, invece, non abbiamo alcuna giustificazione ed anzi ci
sembra addirittura scandaloso che un ente pubblico sia chiamato a
sovvenzionare la costruzione di un convento per suore. È una cosa
completamente diversa.
Per evitare che il Consiglio assuma una decisione che potrebbe
anche trascendere il valore del semplice voto, ritengo opportuno
che la Giunta regionale faccia una riflessione più attenta
sull'argomento. Molto francamente posso dire che, in caso
contrario, si sentirebbe veramente toccata la coscienza di coloro
che, qui in Consiglio, rappresentano forze politiche laiche, che
nulla hanno a che vedere con la religione.
Se un ente pubblico intende avviarsi lungo una strada
estremamente pericolosa, come il finanziamento della costruzione di
opere esclusivamente religiose, deve assumere un provvedimento di
carattere generale, con il quale, oltreché le opere della religione
cattolica, vengono finanziate anche le opere delle altre fedi
religiose. Di fronte alla pubblica amministrazione, infatti, tutti
i cittadini devono essere posti sullo stesso piano.
Avevamo intenzione di presentare, in merito, una apposita
interpellanza, ma approfittiamo dell'occasione per rivolgere un
pressante invito alla Giunta a voler effettuare un'ulteriore
riflessione sull'argomento.
Come socialisti non vogliamo confondere la sfera religiosa con
altre sfere di competenza; riteniamo, però, che la pubblica
amministrazione abbia dei doveri nei confronti di tutti i
cittadini. Se cominciamo a pagare gli interessi dei mutui per
l'edificazione di conventi o di altre strutture religiose, dobbiamo
fare la stessa cosa per tutte le fedi, altrimenti il provvedimento
assume un sapore elettoralistico, che non rende un buon servizio
neppure a coloro che l'hanno richiesto, perché il confondere
l'aspetto religioso con altri aspetti può urtare, come in questo
caso urta, la mia coscienza di cittadino.
Anche per sdrammatizzare questa vicenda, ricordo che, in
passato, un mio bisnonno, per aver acquistato, con dei soldi che
non aveva certamente rubato, un bene della Chiesa, è stato,
addirittura, scomunicato. Non voglio rifarmi ad una vicenda
personale, ma non vorrei certamente essere additato come il
discendente che ha cercato di sanare una situazione che nulla aveva
a che fare con la fede.
Raccomando, quindi, di ritirare quel provvedimento, altrimenti
ognuno di noi potrebbe essere costretto ad assumere posizioni poco
simpatiche. Grazie.
PRESIDENTE:
Colleghi Consiglieri, alcuni di voi hanno
chiesto la parola, ma mi corre l'obbligo di precisare che, oggi,
non dovrebbe essere oggetto di dibattito anticipato un
provvedimento che è stato inviato ai Consiglieri e, per conoscenza,
alle Commissioni e che deve ancora seguire la sua strada.
Ha chiesto la parola il Consigliere Bajocco; ne ha facoltà.
BAJOCCO (P.C.I.):
A differenza di altre forze politiche,
il Gruppo comunista ha sempre votato a favore di questi contributi
e non si è mai astenuto. Anche questa volta, pertanto, noi voteremo
a favore. Proprio per questo, tuttavia, vorremmo raccomandare ai
parroci di occuparsi di cose religiose e non di politica, senza
tentare di indirizzare i voti da una parte o dall'altra, nel corso
della prossima campagna elettorale.
Noi sappiamo che i comuni, in Valle, sono 74 e che le chiese
sono sicuramente di più; vi sono, però, dei parroci che sono più
capaci di altri a chiedere. Invito, pertanto, l'Assessore
competente ad essere più attento e lo sollecito, ad esempio, a
provvedere al tetto della chiesa della frazione di Ozein, del
Comune di Aymavilles, perché la pioggia cade sia all'interno della
chiesa, sia all'interno del campanile.
Gli raccomando quindi di inviare qualche tecnico per esaminare
il possibile ripristino del tetto della chiesa e del campanile,
anche perché la pioggia impedisce all'orologio di funzionare con
regolarità. Grazie.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Non condivido, certamente, le prese di
posizione di alcuni colleghi, intervenuti prima di me, che io
considero come accuse alquanto strumentali. Dobbiamo considerare,
infatti, che la nazione italiana e, soprattutto, la Valle d'Aosta
sono quasi completamente cattoliche. La tutela delle nostre chiese,
che sono monumenti di notevole tradizione storica e culturale, è
sinonimo di difesa della nostra cultura e delle nostre
tradizioni.
In presenza, quindi, di un piccolo contributo per la
salvaguardia di questi affreschi o di questi monumenti, non è
assolutamente il caso di criticare o di spostare il discorso
sull'aspetto elettoralistico, anche perché sarebbe alquanto
vergognoso.
Ritengo opportuno, quindi, che l'Amministrazione regionale
cerchi di difendere il suo patrimonio culturale e religioso,
soprattutto perché siamo una Nazione ed una Regione altamente
cattoliche e perciò, appunto, dobbiamo andare incontro alle
richieste ed alle necessità della popolazione cattolica. Ben
vengano, quindi, questi contributi, perché con essi difendiamo il
nostro patrimonio culturale e religioso.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Altri Consiglieri hanno già detto che i
contributi dati per il restauro di oggetti che hanno un senso
culturale sono un problema della Regione in quanto tale e non sono
un problema che può interessare solo la fede o una particolare
colorazione politica. Ribadiamo, quindi, che noi siamo sempre
disponibili a fare quanto è possibile, affinché il patrimonio
culturale della nostra Regione sia comunque salvaguardato.
Anche se il Presidente del Consiglio dice che il tema già citato
dai Consiglieri Baldassarre e Torrione non è in argomento, a mio
giudizio, invece, c'è qualche collegamento con la discussione in
corso, perché in quel caso, trattandosi di un edificio nuovo e
quindi ancora da costruire, deve essere dimostrata molto bene la
sua validità sociale, altrimenti possono nascere dei dubbi.
Dicevamo ieri, infatti, che noi diamo il 50 per cento dei
contributi alle imprese che si insediano in Valle d'Aosta, ma
quella legge prevede, addirittura, contributi sugli interessi pari
al 75 per cento, per la durata di 15 anni. Si tratta, quindi, di
375 milioni all'anno di interessi, che, moltiplicati per gli anni,
danno un totale di 5 miliardi e 625 milioni. Pertanto, prima di
impegnare una cifra del genere, vorrei che fosse ben chiara al
Consiglio la validità culturale e sociale dell'iniziativa,
altrimenti possono sorgere moltissimi dubbi.
PRESIDENTE:
Ha chiesto la parola il Consigliere Borbey;
ne ha facoltà.
BORBEY (D.C.):
Nel corso di tanti anni di attività
dell'Amministrazione regionale abbiamo approvato numerosi
provvedimenti analoghi, con l'Assessore comunista Savioz, con
l'Assessore socialista Milanesio, con l'Assessore democratico
popolare Pollicini ed ora, alla fine della legislatura, sentiamo la
"sparata" di un Consigliere regionale, nei confronti del quale la
Democrazia Cristiana non ha mai avuto molta simpatia, né stima.
Forse costui, dopo 5 anni di nullità, in questa sala, si è
accorto dell'opportunità di fare qualche ultima "sparata", per
trovare qualche ultima "chance" per le prossime elezioni regionali,
che noi, ovviamente, non gli auguriamo e che non speriamo.
Rifiutiamo anche la difesa del Consigliere missino, perché anche
nei suoi confronti il Gruppo Democristiano non ha mai avuto molta
stima.
Ribadiamo soltanto che la Democrazia Cristiana vota questi
provvedimenti per due motivazioni ben precise: la prima coincide
con la giustificazione addotta dai Consiglieri Mafrica e Torrione;
la seconda è dovuta al fatto che si tratta di interventi su case
che noi consideriamo di tutti i Valdostani e di tutti gli Italiani.
Speriamo, ovviamente, che le case alle quali ci si riferisce
diventino anche le case di tutti voi, ed in modo particolare del
Consigliere Baldassarre, che molto opportunisticamente, forse
perché obbligato da qualcuno "in casa", ha votato, addirittura, a
favore delle scuole private, cosa che ci ha stupito enormemente,
tant'è che oggi ribadiamo di credere che, anche in quel caso, si
sia trattato di un voto del tutto strumentale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Cercherò di attenermi strettamente al tema
in discussione e voterò a favore del contributo previsto, così come
farò anche per il successivo, perché penso che, sostanzialmente, si
tratti di un problema legato al patrimonio culturale e artistico
della nostra Regione.
Consigliere Aloisi, vorrei sottolineare che una delle belle
concomitanze della nostra Regione è costituita dal fatto che per
molto tempo, qui da noi, sono convissute religioni e culture
differenti. Il fatto, ad esempio, che la Chiesa valdese si sia
arroccata in Valle d'Aosta e nelle valli del Pinerolese, è dovuto
proprio al particolare "milieu social", più attento, forse, che non
nel restante territorio italiano, alla tutela di certe
particolarità.
Credo, quindi, che occorra ragionare in termini di "savoir vivre
ensemble" e in concordia, senza suscitare la triade "Dio, patria e
famiglia", che, per fortuna, era stata dimenticata sino a qualche
minuto fa.
Questo appello, teso a dimenticare certi temi del passato, lo
rivolgo anche a quei Consiglieri, che, probabilmente, hanno
trasceso un po' troppo in fatto di apprezzamenti sull'attività
politica dei loro colleghi.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Credo che nessuno, qui in
Consiglio regionale, si possa dimenticare di quando il Consigliere
Borbey era Assessore: ogni volta che si alzava per prendere la
parola, c'era polemica e "bagarre". Era una sua caratteristica e,
pertanto, devo prendere atto della positiva sua estromissione dalla
Giunta.
Nessuno può dimenticare lo spazio che è stato riservato
all'ex-Assessore Borbey in quest'ultimo periodo, così come nessuno
può fingere di dimenticare il ruolo della Democrazia Cristiana,
quello di ruota di scorta dell'Union Valdôtaine, perché incapace di
produrre ed esprimere una propria linea politica e perché
inaffidabile. Coloro che hanno costituito il famoso "cartello"
possono, per l'appunto, testimoniare l'inaffidabilità della
Democrazia Cristiana e non possono dimenticare le affermazioni
fatte sulle piazze contro l'Union Valdôtaine e gli impegni da essa
assunti, ed in primo luogo dall'ex-Assessore Borbey, così come
nessuno può dimenticare che cosa voleva la Democrazia Cristiana
alcuni mesi fa.
Oggi, dopo l'accordo maldestro fatto con la Democrazia
Cristiana, mi trovo qui a dover subire certe accuse, lanciate nei
miei confronti proprio da un esponente di quella stessa Democrazia
Cristiana.
Caro ex Assessore Borbey, sulla possibilità della mia riconferma
ti posso dare fin d'ora una sicura delusione, perché la mia
riconferma ci sarà!
Prima parlavo di "via crucis" della Democrazia Cristiana;
adesso, invece, credo di dover parlare più propriamente di "via
crucis" del Consigliere Borbey, perché sono molto preoccupato per
la tua riconferma.
Voglio ricordarti che, se tu hai avuto poca stima nei confronti
del sottoscritto, il sottoscritto, da parte sua, non ne ha mai
avuta nei tuoi confronti, né quando eri Assessore, né ora che sei
Consigliere. Se mai c'è stata questa stima, essa è scesa sempre più
giù, proprio in seguito ai tuoi atteggiamenti. In certe situazioni
hai provocato reazioni da parte di Consiglieri regionali; io non
condividevo le loro posizioni, ma, con l'andare del tempo, mi sono
accorto che le posizioni di alcuni Consiglieri regionali erano
valide.
Rifiuto, quindi, e respingo con sdegno queste tue affermazioni,
anche perché voi, come Democrazia Cristiana, non rappresentate
proprio nulla, nel contesto politico nel quale siete inseriti.
Siete proprio nulli! La vostra presenza è nulla e non riuscite
neanche ad esprimere la benché minima linea politica.
Chi può dimenticare quello che fanno gli Assessori? Se qui c'è
qualcuno che esprime delle linee politiche, e gliene do atto perché
è giusto dare a Cesare quello che è di Cesare, è proprio il
Presidente della Giunta, che riesce persino a dirigere i vostri
Assessori e ad indicare a voi quello che dovete fare. Voi siete dei
semplici "robot" ed alzate le mani a comando, e fa bene il
Presidente della Giunta ad agire così.
Potrei continuare nel mio intervento, ma non posso, perché credo
di aver superato i termini, e ringrazio il Presidente del Consiglio
per la sua pazienza. Caro Consigliere Borbey, ti consiglio,
tuttavia, di modificare il tuo atteggiamento e di stimare di più i
tuoi interlocutori. Per me, che milito da 25 anni nella
socialdemocrazia, uno dei principi fondamentali è costituito dal
rispetto della dignità umana, che tu non hai, perché non conosci
neppure che cosa significhi avere rispetto per qualcuno.
Potrei essere anche più duro nei tuoi confronti, ma ho cercato
di deviare certi discorsi. Però, se tu cerchi la provocazione, io
rispondo e, certamente, non mi tiro indietro.
PRESIDENTE:
Ricordo che stiamo sempre discutendo
sull'oggetto n. 41 e, pertanto, raccomando di non scantonare
troppo. Grazie.
Ha chiesto la parola il Consigliere Aloisi; ne ha facoltà.
ALOISI (M.S.I.):
Vorrei invitare la Democrazia Cristiana
a far intervenire nel dibattito altri Consiglieri e non l'ex
Assessore Borbey. Perché?
Non voglio certamente intavolare una polemica o ritornare su
questioni che ritengo, ormai, superate, ma ritengo che sia la
persona meno indicata a parlare. Mi domando, quindi, come mai abbia
preso la parola e come mai abbia cercato di muovere un attacco
personale contro dei colleghi e contro dei Consiglieri
regionali.
BORBEY
(fuori microfono):
Io ho la coscienza a
posto! Hai capito? Sei tu che non ce l'hai a posto!
ALOISI (M.S.I.):
Caro ex Assessore Borbey, io non accetto
queste provocazioni, perché quando intervengo faccio una battaglia
politica e non una battaglia contro un individuo o contro una
persona. La mia battaglia l'ho fatta ed i risultati ci sono: prima
il Consigliere Borbey si trovava sul banco degli Assessori, oggi,
invece, si trova sul banco dei Consiglieri, dove non è detto che
rimanga, anche se può darsi che vi resti fino alla fine della
legislatura.
In ogni caso, mi fermo qui e non vado oltre. Chiedo, però, alla
Democrazia Cristiana, perché permette che questo Consigliere
continui a fare della provocazione. La discussione su questo
argomento non era il momento adatto per provocare e, soprattutto,
per provocare il sottoscritto, il quale, quando interviene,
interviene con profonda convinzione. Il Movimento Sociale, infatti,
si è sempre battuto ed ha sempre lottato per salvaguardare,
garantire e difendere certi ideali.
Su questi argomenti, pertanto, Consigliere Borbey, sei proprio
il meno indicato a parlare. Basta ricordare che, quando c'è stata
la presentazione, da parte del M.S.I., di una mozione di condanna
contro l'assassinio comunista del sacerdote cattolico polacco,
padre Popevlusko, voi della Democrazia Cristiana non l'avete
votata. Questo dimostra che voi siete dei falsi, soprattutto il
Consigliere Borbey, e degli ipocriti, perché fate propaganda solo
per ingannare la gente onesta e seria, mentre nei fatti concreti
dimostrate di non essere affatto corretti. Sei il meno indicato a
parlare.
Su questi argomenti, il nostro atteggiamento è sempre stato
serio e sarà sempre serio, al di là delle provocazioni dell'ex
Assessore Borbey.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Baldassarre)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK