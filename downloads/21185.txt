Consiglio Regionale della Valle d'Aosta - Oggetto del Consiglio n. 1113 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1113 del 26 gennaio 2005 - Resoconto
OGGETTO N. 1113/XII - Consulta regionale per la condizione
femminile - Approvazione del programma di attività per l'anno
2005.
Il Consiglio
Premesso che la Consulta regionale femminile ha presentato il
programma di attività per l'anno 2005, corredato della previsione
della spesa, chiedendone l'approvazione da parte del Consiglio
regionale, ai sensi dell'articolo 8 della legge regionale 23 giugno
1983, n. 65;
Visto il bilancio di previsione del Consiglio regionale per
l'anno 2005;
Viste le deliberazioni dell'Ufficio di Presidenza del
Consiglio n. 185/03 del 25 luglio 2003, concernente la nuova
struttura organizzativa del Consiglio regionale e le relative
funzioni e n. 245/04 del 22 dicembre 2004, concernente
l'attribuzione, per l'anno 2005, alle strutture dirigenziali di
quote di bilancio per il perseguimento dei correlati obiettivi
gestionali;
Richiamata la legge regionale 23 giugno 1983, n. 65 e
successive modificazioni;
Visto il parere favorevole di legittimità rilasciato dal
Direttore della Direzione Affari generali della Presidenza del
Consiglio, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla deliberazione del Consiglio;
Visto il parere della II Commissione consiliare
permanente;
Delibera
1) di approvare l'allegato programma di attività predisposto
dalla Consulta regionale per la condizione femminile per l'anno
2005, con la previsione della spesa di € 77.468,53
(settantasettemilaquattrocentosessantotto/53), che fa parte
integrante della presente deliberazione;
2) di stabilire che all'impegno della spesa fino
all'ammontare di € 77.468,53
(settantasettemilaquattrocentosessantotto/53), il cui stanziamento
è previsto sul capitolo 185 "Finanziamento del programma annuale di
attività della Consulta regionale per la condizione femminile" del
bilancio di previsione del Consiglio regionale per l'anno 2005 che
presenta la necessaria disponibilità, si provveda con successivi
provvedimenti dell'Ufficio di Presidenza del Consiglio o del
dirigente, secondo le rispettive competenze, ai sensi della
deliberazione dell'Ufficio di Presidenza del Consiglio n. 245/2004
in data 22 dicembre 2004, recante "Approvazione del bilancio di
gestione per l'anno 2005 con attribuzione alle strutture
dirigenziali di quote di bilancio per il perseguimento dei
correlati obiettivi gestionali".
Allegato
(omissis)
Presidente - La Consulta per la condizione femminile ha
presentato il programma di attività per l'anno 2005. Anche
quest'anno, come si può evidenziare dal programma, gli organi
dirigenti della Consulta hanno voluto porre l'accento nella
programmazione dell'attività per l'anno in corso sul ruolo che la
stessa Consulta ritiene prioritario, di accresciuti contatti con
un'ampia gamma di soggetti operanti, non solo nell'Amministrazione
regionale, ma con una proiezione di interessi verso la posizione di
sempre maggior rilievo assunta dalle donne nel mondo del lavoro,
dell'imprenditoria e delle istituzioni.
Per quanto riguarda l'aspetto politico, particolare riguardo è
riservato alle iniziative della "Consulta delle Elette", che
quest'anno intende svolgere un'attività più puntuale concomitante
con le elezioni amministrative, che si svolgeranno fra qualche
mese, un'attività focalizzata su due momenti: quello pre-elettorale
e quello post-elettorale.
In ambito sociale di particolare interesse figura la
realizzazione, in collaborazione con il Centro femminile italiano,
del progetto sulle problematiche connesse agli abusi perpetrati
contro l'infanzia, con l'obiettivo di individuare opportuni
accorgimenti per la loro prevenzione e la creazione di un gruppo di
lavoro sul tema delle nuove povertà e della coesione sociale.
In ambito economico e del lavoro femminile l'apposita
commissione lavoro intende realizzare un cammino esplorativo sui
problemi dell'occupazione femminile, dando continuità ad un'azione
che è stata iniziata negli anni passati e, nel contempo, cercando
dei nuovi spunti di indagine su tematiche che sono di recente
introduzione (penso alla riforma pensionistica o al tema della
flessibilità del lavoro).
In ambito culturale la Consulta intende organizzare la sua
attività nell'ambito del tema generale "Le donne e il cambiamento",
approfondendo i cambiamenti realizzati dalle donne e gli effetti
sulle donne dei cambiamenti nella famiglia, nel lavoro e nella
persona. Questo è il programma che la Consulta femminile ha
presentato; trattandosi di un programma, tale proposta è un atto
amministrativo che, dopo il parere della commissione, viene
sottoposto all'esame del Consiglio.
La parola al Consigliere Tibaldi.
Tibaldi (CdL) - Vorremmo fare una serie di considerazioni di
carattere generale sul funzionamento di questo organismo, che è
stato istituito diversi anni fa con dei precisi scopi; pertanto, a
distanza di un certo lasso di tempo, come potrebbe essere oggi,
sarebbe bello fare un bilancio. Purtroppo quando si parla di
"Consulta" c'è un diffuso disinteresse rispetto alle tematiche
trattate da questo organismo. Noi diciamo che sarebbe opportuno
rompere un tabù; parliamone più diffusamente, sarebbe opportuno che
i Capigruppo se ne facessero carico nella commissione competente
perché il ruolo di questo organismo deve essere ridisegnato.
"In primis", penso che sia pacifico che dal XIX secolo, da
quando sono iniziati i primi moti dell'emancipazione femminile ad
arrivare ad oggi, il percorso fatto dalla donna in termini di
traguardi sociali ed economici nella comunità è stato notevole.
Parlare oggi di "donna" come "sesso debole" penso sia fuori luogo,
è più opportuno parlare di "uomo" come "sesso debole" - non lo sto
dicendo perché mi sento rappresentante del sesso debole... -, ma se
esiste una Consulta per la condizione femminile, alla luce di
quello che sta succedendo mi chiedo se non sia il caso... quindi
crisi di identità, disorientamenti da parte del sesso maschile, di
cominciare a pensare ad una Consulta per il sesso maschile! Oppure
c'è un'alternativa: come è stato proposto tempo fa, in quest'aula,
prevediamo l'abolizione di questo organismo che non ha più senso di
esistere, perché umilia la condizione femminile, relegandola in un
recinto stile "riserva indiana", dove si cerca di risolvere
determinare problematiche, ma non si riesce perché non esistono più
di fatto!
Crediamo che in due secoli di percorso qualcosa sia cambiato;
oggi lo si legge su tutti gli organi di informazione che parlano di
condizione femminile, ho sotto gli occhi alcuni articoli in cui si
dice che in azienda è l'uomo il sesso debole, in Italia sono le
donne che chiedono meno permessi per motivi di salute, più di un
milione sono le imprese in rosa e una su quattro ha sede nel
meridione. Forse è opportuno che siano i "maschietti" a svegliarsi,
a questo punto!
Riteniamo che la revisione di questo organismo vada fatta in
senso più progressista e meno conservatore rispetto alla concezione
che finora è stata adottata e perseguita da chi si è succeduto,
nella rappresentanza, all'interno della Consulta.
Fatta questa premessa, alcune considerazioni sull'oggetto
all'ordine del giorno, ovvero sul programma che il Presidente ha
illustrato, sia in II Commissione, sia adesso, dando lettura del
sommario delle iniziative iscritte in questo insieme di fogli.
Vogliamo constatare, in forza anche di una rappresentanza politica
che abbiamo all'interno della Consulta, alcuni disagi che
riguardano non solo i rappresentanti della nostra area politica, ma
che sono più diffusi, sulla marginalità estrema che ha l'assemblea
di questa Consulta, che è tutto, meno che un luogo decisionale.
Mi risulta che il documento oggi all'esame sia il frutto di un
"collage" che non è stato neppure approvato in versione definitiva
dall'assemblea per la condizione femminile. Se questa è la
metodologia che ci insegnano certe persone che vogliono comunque
avere la neanche piccola pretesa di voler normalizzare la società
secondo nuovi criteri, chiediamo che comincino prima a considerare
i luoghi di assemblea come luoghi decisionali e poi ad attribuire
ai singoli componenti la funzione per la quale sono stati nominati!
Anche in questo documento si parla di una "commissione
legislativa", che è stata costituita per rivedere il regolamento; è
diverso tempo che è stata costituita questa commissione, ci
piacerebbe sapere - le domande le rivolgiamo al relatore del
provvedimento, il Presidente Perron - cosa si sta facendo in questa
commissione, anche perché se l'assemblea ha un ruolo così marginale
e il ruolo decisionale diventa quello esecutivo, composto da 5
persone - peraltro non sempre tutte presenti -, vorremmo capire in
quale direzione vanno gli orientamenti modificativi della Consulta
per la condizione femminile. Si dice che si sta lavorando da
diverso tempo, si vuole ultimare la revisione del regolamento, ma
sulla base delle informazioni che abbiamo raccolto non si sa bene
cosa si voglia modificare di questo regolamento! Improntato a molta
genericità e improvvisazione, ci pare che il documento oggi in
approvazione, è un documento che pesa poco forse per qualcuno in
termini monetari - circa 77 mila euro, dotazione aggiornata per
l'esercizio 2005 -, ma non possiamo permettere delle spese di
fronte a dei programmi che sono molto vaghi e che tendono a
sovrapporsi a funzioni svolte già da organi istituzionali a ciò
preposti.
Entrando nel dettaglio delle proposte, si vuole creare una banca
dati sul disagio e definire proposte concrete. Mi risulta che una
banca dati sul disagio sia stata messa in cantiere e sia
funzionante da parte dell'Assessorato alla sanità, di conseguenza
abbia il compito di individuare le situazioni di disagio e dare una
risposta. Vorremmo sapere qual è la funzione della creazione di una
banca dati sul disagio, a cosa ci serve, e cosa significa "definire
proposte concrete". Se ci sono proposte concrete, dovrebbero già
essere definite nel documento che stiamo analizzando! Una banca
dati sul disagio, che rischia di andare a collidere con dati di
riservatezza sulle singole situazioni personali, delle quali si
pretende di fare un censimento: questa è una duplicazione che
difetta "in toto" di contenuti. Lo stesso ragionamento, anche qui,
di sovrapposizione di compiti di altri organismi, vale per il
monitoraggio delle vicende relative al rinnovo del contratto di
lavoro nel comparto unico del pubblico impiego in Valle, al fine di
garantire la corretta applicazione dei principi di pari
opportunità. Anche qui, la Consulta sta strabordando rispetto alle
finalità per le quali è stata istituita. Ci sono competenze che
attengono al datore di lavoro, la Regione, delle competenze che
attengono all'"ARRS" - Agenzia per le relazioni sindacali - e poi
c'è il ruolo delle organizzazioni sindacali: ci mettiamo anche la
Consulta? E con che funzione entra in gioco? Sulla commissione
legislativa ho già chiesto conto al Presidente; è un anno che ci
stanno lavorando... ci piacerebbe sapere per che cosa!
Veniamo alla Commissione cultura e informazione; in questo
programma è stato stralciato il capitolo sull'informazione, perché
non sappiamo... e qui si rileva una contraddizione fra un punto di
vista redatto da qualcuno e un altro redatto da qualcun altro che
collidono quanto ad intenti, perché sono difficilmente integrabili.
A pagina 5 leggiamo che la commissione presenterà all'assemblea - a
questa fantomatica "assemblea" perché si riunisce una volta al mese
per fare un po' di "salotto" -, entro fine gennaio 2005, una
proposta di strategia globale di comunicazione della Consulta, che
preveda la ridefinizione del ruolo delle testate giornalistiche,
che sono 3 - poi ci soffermiamo un attimo sulle testate - e la
realizzazione di un sito Web della Consulta entro fine anno 2005.
Basta girare la pagina per leggere che il capitolo
sull'informazione ha già un taglio differente: se nella pagina
precedente si prevede una definizione entro fine mese, alla pagina
6 sembra che tutto sia già stato definito secondo un altro
criterio; infatti, si legge:
"nel corso del 2005 si intende
proseguire nella pubblicazione del periodico "Informa Donna", si
intende continuare la pubblicazione della testata "Europa Donna",
il foglio "Donna Eletta" accompagnerà le diverse iniziative che
saranno organizzate, così da continuare ad essere uno strumento
informativo per tutte le donne elette".
Tre testate per uno
stesso organismo, sono stati pubblicati quattro numeri di "Informa
Donna" nel 2004, due numeri di "Europa Donna", nessun numero di
"Donna Eletta".
Andiamo a vedere la previsione di spesa per il 2005: il capitolo
informazione costa 28.500,00 euro. Ho un minimo di dimestichezza
con gli impegni di spesa necessari per stampare un giornale, dico
che se queste sono le previsioni di spesa e si esce con 6 numeri,
su 3 testate - evidentemente c'è stata una lottizzazione anche
delle testate! -, penso che qualcuno debba rivedere i suoi ruoli,
debba dire: "ho fallito, la missione non è stata raggiunta, di
conseguenza ricominciamo da zero". Anche sulla base delle
provvidenze dell'editoria, qui tutti siamo impegnati a divulgare
fogli politici, questa dotazione di 28.500,00 euro è esagerata per
una produzione così esigua; eppure di parole se ne fanno in quella
sede, dovrebbe emergere una produzione quantitativamente e
qualitativamente più evidente! Del sito Web si dice che si deve
definire la realizzazione, rimane ancora virtuale, come virtuale è
la rete, vedremo se nel 2005 maturerà qualcosa!
Il "fiore all'occhiello" - e qui il Presidente ci saprà dire
qualcosa perché lo ha sottolineato come punto qualificante del
programma - è la Consulta delle elette. Anche qui è singolare il
fatto che la Consulta delle elette decida adesso, a 3 mesi dalla
presentazione delle liste, di mettere in cantiere una iniziativa
che sostenga candidature femminili nella predisposizione delle
liste e che ne faciliti l'elezione. Chiediamo come, "chi fa... che
cosa", quanto costa questa iniziativa... non è forse tardiva questa
invenzione programmatica inserita in questo punto? Si legge:
"Si
tratta di individuare alcune strategie vincenti di comunicazione,
utilizzando quanto finora è stato fatto, sia in Valle, sia altrove,
utilizzando materiali appositi, manifesti, brochures e dépliants e
organizzando interventi mirati di incontro con la popolazione e le
forze politiche".
Mi chiedo se chi ha pensato questa cosa, ha
fatto i conti con il tempo, quindi non so se il Presidente sarà in
grado di darci risposte in merito, perché è una iniziativa che,
definire "estemporanea", è poco!
C'è una fase successiva che potremmo sintetizzare come a tutto
raggio per il periodo post-elettorale: si procederà ad una
riflessione con le elette e si cercherà di soddisfare i loro
bisogni formativi e informativi, a cui rispondere con eventuali
iniziative di formazione e informazione delle nuove elette e magari
nuovi eletti, in collaborazione con il "CELVA". Diciamo che la
Consulta dovrebbe ripensare alle sue funzioni e rapportarsi con il
fenomeno tempo che non può essere trascurato fino a questo
punto.
Ad una domanda fatta al Presidente della Consulta in II
Commissione, abbiamo ricevuto risposte alquanto vaghe, anche perché
non se ne conoscono ancora i dettagli, nonostante i tempi stretti.
Nell'ambito di questa iniziativa rientra anche il foglio "Donna
Eletta", che forse in occasione delle elezioni comunali comincerà a
fare apparizione, forse con dei "consigli per gli acquisti" dell'8
maggio, forse con qualche altro consiglio, visto che nello scorso
anno non si è vista traccia di questa testata! Il "Centro Donna
Insieme" invece propone altre iniziative, anche queste sovrapposte
con funzioni che sono svolte dall'Assessorato alla sanità: incontri
di preparazione alla nascita, point-bébé incontri che avrebbe
svolto fino a poco tempo fa un'ostetrica che viene da Ivrea che
gratuitamente si propone per fare questi corsi. Anche qui si vuole
sostituire con una iniziativa non autorizzata un ruolo della
Consulta, che questa non ha, rispetto ad un ruolo delle competenti
strutture sociosanitarie valdostane. Anche su questo punto forse
qualche parola dovrebbe essere spesa, perché il documento è
vago!
Lasciamo perdere le varie feste che vengono organizzate, le
gite, le serate a tema che rientrano nel contorno delle diverse
attività svolte... l'attività costa 77.468,00 euro... a noi
piacerebbe una Consulta che, sulla base della legge istitutiva,
esprima pareri su provvedimenti legislativi regionali rilevanti per
la condizione femminile. Nelle due finanziarie regionali e che
prevedevano numerose norme che potevano incidere sulla condizione
femminile, sulle quali era opportuno un parere della Consulta, c'è
stato un "silenzio tombale"! Ed è il punto n. 1 delle funzioni del
disegno di legge che istituisce la Consulta, punto del quale non
c'è alcuna applicazione pratica!
Secondo punto: segnalare l'opportunità di proporre al Parlamento
provvedimenti ed iniziative tendenti a tutelare i diritti della
donna. Non mi sembra che la Consulta valdostana si sia distinta in
questo caso! Formulare proposte e suggerimenti al Consiglio
regionale in ordine all'istituzione di servizi sociali che
permettano alla donna di svolgere compiutamente il suo ruolo nella
società... ma "formulare proposte" non vuol dire "sovrapporsi agli
organi competenti"! Gli unici provvedimenti che vediamo sono quelli
di spendita, che annualmente arrivano in quest'aula sulla base di
un programmino (11 pagine) che oggi viene sottoposto al nostro
esame. Favorire nell'ambito della Regione la costituzione di
consulte a livello di Comuni e Comunità montane: ne basta una!
Queste sono le considerazioni che ci sentiamo di fare, alle quali
in II Commissione non sono state date risposte convincenti e non ci
sembra convincente il tenore degli argomenti a suffragio delle
proposte avanzate.
Da parte nostra non ci sarà senz'altro il voto favorevole a
questo documento; non vorrei che venisse travisata la nostra
posizione che va nel rispetto assoluto della donna, del suo ruolo
nella società e nella famiglia, però non sappiamo quante donne
valdostane abbiano oggi tratto beneficio dal lavoro della Consulta,
non so quanto convenga fare un bilancio su questo punto, anche
perché sarebbe fallimentare e ci porterebbe a delle conclusioni
ovvie! Concludo invitando, ancora una volta, il Presidente del
Consiglio e poi i Capigruppo regionali a riflettere sul ruolo
svolto da questo organismo, così come è non ha alcun senso
mantenerlo in vita!
Presidente - La parola alla Consigliera Squarzino Secondina.
Squarzino (Arc-VA) - Devo confessare che sentivo nostalgia di
Rudi Marguerettaz, perché si sapeva che il suo intervento contro la
Consulta era chiaro e preciso, quindi ringrazio il Consigliere
Tibaldi per aver mantenuto viva questa abitudine del Consiglio, di
esprimere delle voci più o meno critiche rispetto a un tema che mi
interessa, perché sono una donna e perché la "questione donna" mi
intriga.
Quando si affronta la "questione donna" nelle sue diverse
accezioni, che sia donna politica, donna e rappresentanza
all'interno delle sedi decisionali, donna e cultura, donna e
società, donna e lavoro, si assiste agli atteggiamenti più diversi.
In questi anni credo di averli sperimentati sulla mia pelle un po'
tutti questi atteggiamenti; a volte c'è l'indifferenza, la
sufficienza, altre volte c'è l'elusione, nel senso di dire: "questo
è un tema che non mi interessa, quello che voi dite rispetto alle
donne, sì, è importante, ma il problema è sempre un altro"... a
volte c'è anche l'irrisione. È comprensibile! Oggi c'è stata una
contrapposizione, alla Consulta regionale femminile si contrappone
la Consulta regionale maschile! E va bene, è una possibile
risposta, che si può esaminare. Ripeto, è comprensibile, perché
questo tema comunque fa riferimento ad archetipi culturali che sono
profondi, fa riferimento a comportamenti e ad atteggiamenti mentali
da tempo consolidati nella nostra cultura con cui ciascuno di noi è
chiamato a fare i conti. In genere non ci pensiamo, è solo quando
siamo provocati da un documento o da una legge elettorale, da una
quota o non quota, e... ricordate le discussioni e i confronti
accesi che ci sono stati qui su questo tema? È in quei momenti che
emergono le sensazioni più profonde che ciascuno di noi ha!
È vero ci sono dei cambiamenti sociali profondissimi, economici,
che hanno consentito alle donne di acquisire un ruolo di primo
piano in molti settori, ma manca ancora una consapevolezza
culturale diffusa del nuovo ruolo che la donna esercita, dei nuovi
ruoli che uomini e donne sono chiamati ad esercitare come persone,
ciascuno portatore di una visione particolare della vita. Qui,
ricordo solo che la difficoltà è tale che la stessa Europa, che ha
voluto indicare come la presenza delle donne nel lavoro come nella
politica sia l'elemento fondante del livello di democrazia della
società, per affermare questo principio non fa parole, ma dà soldi,
cioè capisce che è un discorso così ampio e difficile che bisogna
pian piano portare le comunità a confrontarsi con questi temi. E in
che modo? Chiedendo che nei progetti europei una quota consistente
sia riservata ai progetti che riguardano la promozione della
condizione femminile nei vari settori della società: questo tema
diventa importante anche per i Paesi che vogliono entrare in
Europa. Ho fatto questa premessa perché è questo l'argomento che mi
interessa di più, non per ideologia, non per voler riaffermare le
cose che penso, ma per cercare, quando sento alcune osservazioni,
di metterle in un contesto culturale più vasto e per ricordare come
questo contesto culturale più vasto fa scattare in noi reazioni
imprevedibili.
La Consulta è un organismo nato più di 20 anni fa, quindi è
anche giusto pensare di rinnovarlo, ma questo Consiglio ha sempre
detto di no, finora, a tutti i tentativi fatti dalla Consulta di
cambiare la legge. Qui una legge era stata presentata e il
Consiglio ha detto di no; chi svolgeva allora il ruolo di
Presidente del Consiglio ha fatto sgombrare la zona riservata al
pubblico, ha fatto togliere le bandiere, perché non andava bene,
disturbava il sereno dibattito in aula! Era un modo un po'
folcloristico di esprimere la propria opinione di fronte ad un
atteggiamento di non ascolto da parte di un'assemblea. Credo sia
utile che si ritorni nei Capigruppo ad affrontare questo problema
con proposte chiare e precise, per riadattare ad oggi gli obiettivi
che questo Consiglio, più di 20 anni fa, ha voluto dare a questo
organismo.
In questi anni la Consulta ha lavorato, ha cercato di
individuare alcune strade incespicando, come tutti, credo che
nessun organismo possa presentarsi qui con il 110 e lode, solo chi
ha il potere e vuole imporlo pretende che tutti dicano che tutto va
bene, guai se qualcuno critica! È riuscita in questi anni a fare
una serie di proposte, ha individuato alcuni percorsi di azione che
si sintetizzano nei grossi titoloni in cui è suddiviso il
programma, e sta lavorando in quella direzione. Credo che, come
tutti gli organismi, può lavorare bene o male a seconda di chi
guarda, credo che complessivamente sia un organismo che lavora
bene, anche perché al suo interno ci sono le rappresentanti di
tutte le associazioni e di tutti i partiti e insieme cercano di
individuare le cose più utili in questo momento. Dato che ci sono
anche diverse tipologie di associazioni e ciascuna ha una propria
visione del mondo, si cerca all'interno del programma di tener
conto di tutti, perché non è un organismo che ha un programma
politico, ha un programma culturale, un programma di politica di
sviluppo della donna: questo, credo, sia il senso del programma che
siamo chiamati, oggi, come Consiglio, ad esaminare e ad
approvare.
Presidente - Se non vi sono altri colleghi che intendono
intervenire, proverò a dare al collega Tibaldi alcune risposte ad
una serie di domande che mi ha posto, tenendo presente che ne sono
relatore in quanto la Consulta è un organo che dipende dalla
Presidenza del Consiglio, ma il Presidente non conosce fino in
fondo ragioni, finalità e idee che hanno portato alla formulazione
di questo programma.
La collega Squarzino ha svolto un ragionamento più completo e
complesso su quella che è la finalità di questo organo; proverò
sinteticamente a dare risposta ad alcune domande che il collega
Tibaldi, in modo anche molto schematico, ha posto. Inizierei dal
problema della banca dati. Credo che l'azione della Consulta, qui
come in altre occasioni, vada nella direzione di un rispetto della
normativa sulla privacy. Credo che la Consulta non intenda avviare
una raccolta nominativa di situazioni, cioè c'è da dire che la
legge istitutiva della Consulta pone la Consulta stessa come centro
di documentazione, quindi credo che questo lavoro non voglia essere
un doppione di lavori di altri enti, soprattutto che non vi sia la
volontà da parte della Consulta di andare ad interferire con le
competenze di altri organi. Per quel che riguarda la banca dati,
ricordo che nel 2004 era nata questa volontà di riflettere sul
problema della povertà, pertanto la Consulta ha deciso di allargare
l'orizzonte a quella che viene definita una "coesione sociale", che
è qualcosa di più conglobante; pertanto diciamo che l'azione della
Consulta in questa fase è quella di acquisire i risultati della
Commissione regionale di povertà, dati che potranno riguardare la
Consulta, e da quelli partire eventualmente per la creazione di una
banca dati che - e su questo sarà anche compito nostro vigilare -
non sarà mai realizzata in violazione della norma sulla privacy, ma
si porrà come un elemento di eventuale ulteriore
documentazione.
Un altro elemento che mi ha posto riguarda la contrattazione
collettiva. Anche per quanto riguarda l'economia e il lavoro
femminile la Consulta è cosciente che non è parte attiva nella
contrattazione collettiva, nel momento in cui le parti andranno a
definire un contratto, che per quanto riguarda la popolazione
femminile della Valle d'Aosta avrà un'incidenza, come nella
missione che la legge istitutiva affida alla Consulta, ma credo che
la Consulta lavorerà in stretta connessione con la Consigliera
regionale di parità, che sarà peraltro membro della Consulta
regionale femminile: in questo senso penso che si cercherà di fare
un lavoro di sinergia e di portare un contributo.
Un altro aspetto che lei ha evidenziato è quello relativo al
regolamento. Sulla revisione del regolamento vi è una commissione
legislativa, che sta elaborando questa revisione da circa 6 mesi,
che porterà all'assemblea la modifica. Sarà l'assemblea a
deliberare eventuali modifiche al regolamento. Credo che in linea
generale si stia rivedendo il regolamento per individuare se vi
sono dei punti di criticità dello stesso, punti che negli anni sono
emersi; ripeto, una proposta che, se verrà fatta al Consiglio,
dovrà essere fatta non dall'Esecutivo, né dalla commissione
legislativa, ma dall'assemblea stessa. Sempre riguardo al
regolamento, alcuni punti - se non ricordo male - che nella
commissione il Presidente della Consulta aveva evidenziato
riguardavano la validità dell'assemblea e i ruoli delle
commissioni, da un lato, e dell'Esecutivo dall'altro, cercando di
trovare una formulazione del regolamento che possa garantire una
migliore efficienza dei lavori della Consulta, rispettando la legge
regionale.
Per quello che riguarda il programma sull'informazione, credo
che il programma sia stato strutturato come per gli altri anni,
cioè il capitolo dell'informazione nel programma della Consulta è
sempre stato molto importante ed è sempre stato affrontato
singolarmente. Infatti si dice che
"la commissione presenterà
all'assemblea, entro fine gennaio 2005, una proposta di
ridefinizione del ruolo delle testate giornalistiche"
: questo
non toglie che tali testate continueranno ad essere pubblicate; nel
programma della Consulta non viene detto in quanti numeri e come
vorranno pubblicare, ma credo sia volontà della Consulta continuare
ad essere pubblicate nel corso dell'anno 2005.
Vi è un appunto sulla Consulta delle elette: questo è uno dei
progetti maggiormente qualificanti l'attività della Consulta di
quest'anno. È vero, si sono dati dei tempi molto stretti, credo che
la Consulta valuterà in piena autonomia - tenuto conto dei tempi -
ciò che è ancora possibile fare sulla situazione e sul tema della
rappresentatività delle donne in politica, un tema evidenziato
trasversalmente che impegna tutti i partiti e gli organismi di
parità. La Consulta si è data questo programma, non so se i tempi
consentiranno di attuarlo, però credo che l'opinione della Consulta
è che questo sia un argomento qualificato. Non credo che a questo
proposito, né io, né la Consulta, siamo in grado di dare dei costi,
nel senso che si aspetta che il programma venga approvato, poi nel
dettaglio verrà messa in piedi l'organizzazione di questo.
C'è la questione dei bisogni formativi e informativi, cioè
"Donna Eletta" nel 2004 non è stato pubblicato perché la Consulta
si è data un anno di riflessione, per provare a ricalibrare le
direttive del lavoro; in questa riflessione profonda un momento
molto importante è stato un incontro che si è svolto a Pollein con
tutte le elette, preceduto da una sorta di sondaggio informale
fatto con le elette sulla loro attività politica, e da questo
sondaggio è emerso che fra le esigenze maggiori delle elette c'è la
necessità di sentirsi informate. Per quanto riguarda il contratto
di lavoro del comparto unico, credo di aver già risposto.
Infine, per quanto riguarda l'attività del "Centro Donne
Insieme", penso di poter dire che la Consulta è consapevole che
queste attività dovranno essere svolte compatibilmente con la
disponibilità di locali e di risorse, soprattutto in maniera tale
da evitare il crearsi di sovrapposizioni e interferenze con le
attività di altri enti o istituzioni, quindi le attività saranno
svolte in luoghi che presentino tutti i requisiti di sicurezza, si
tratta di incontri che vengono fatti dal "Centro Donne Insieme" con
le iscritte al centro - ricordo che il centro è nato nel 1996 come
centro di documentazione e di aggregazione -; gli incontri fatti
finora hanno avuto un buon riscontro, i numeri sono limitati, ma
non sono mai stati organizzati incontri che avessero la presunzione
di porsi in alternativa rispetto a corsi organizzati
dall'Assessorato alla sanità. Sono incontri di informazione che
vengono fatti con persone qualificate, che danno ulteriori
indicazioni alle madri che sono iscritte al centro e che sono in
questa particolare fase della vita.
Credo che lo sforzo che dovrà essere fatto e che credo
l'Assemblea e l'Esecutivo faranno, sia quello di non creare
doppioni né interferenze con gli organi che, con competenze ben
definite, si occupano di garantire la sicurezza di tutte quelle
donne che, di volta in volta, potranno accedere a questi corsi.
Credo di aver risposto sinteticamente. Posso aggiungere che è
nostra cura, siccome è un organismo che dipende da noi, di vigilare
che questi organismi agiscano nel rispetto delle regole e nel
rispetto delle norme che hanno portato alla loro creazione. Lei
evidenziava una questione di fondo, che in parte posso condividere,
cioè un'analisi sul ruolo della donna che è radicalmente cambiato
all'interno della società da quando è stata fatta questa legge;
però lei sa che ogni Consigliere è dotato di iniziativa legislativa
e qualora i Consiglieri ritengano che questo organo non risponda
più alle finalità che hanno portato alla sua nascita, può farsi
promotore di una legge che meglio definisce ruolo e competenze di
questo organismo.
La parola al Consigliere Tibaldi, per dichiarazione di voto.
Tibaldi (CdL) - Presidente, mi aspettavo qualcosa di più dalla
sua bocca, anche perché è relatore per forza di un provvedimento
che deve arrivare in aula; di conseguenza, le sue parole altro non
sono che una rilettura di alcune risposte che ci sono state fornite
in II Commissione. Non c'è stato un approfondimento, non dico
critico, ma analitico, più avanzato rispetto a quelle scarne
risposte che abbiamo udito in commissione; non c'è stato un
approfondimento più distaccato rispetto alle iniziative che si
vogliono proporre nel 2005! Non è che si possa liquidare la
questione con una risposta che sorvola le problematiche sollevate!
Credo che questo sia anche un suo dovere, visto che lei ha
sottolineato che la Consulta per la condizione femminile è uno dei
3 organismi che dipendono dall'Ufficio di Presidenza; è vero che
abbiamo un compito di vigilanza e controllo sul funzionamento di
questo organismo, ma non deve solo limitarsi solo alla legittimità,
perché certe scelte se collidono con altre funzioni svolte da altri
organi, dovranno essere viste anche da un'altra ottica!
La Consigliera Squarzino, che è uno degli componenti più
autorevoli della Consulta, poteva dirci qualcosa di più! Forse ha
volutamente "sorvolato" sulle problematiche evidenziate, facendo
una lunga premessa di ordine ideologico o culturale, che non è in
contraddizione con quanto detto dal sottoscritto, perché nessuno
vuole negare il ruolo della donna, però da parte sua forse qualche
dato sui risultati dell'attività svolta non guastava! Lei ha un
ruolo protagonistico nel punto più qualificante dei progetti oggi
presentati, la Consulta delle elette; anche lì, ai quesiti
formulati, se non risponde il Presidente, forse la collega
Squarzino poteva dire qualcosa! Quel progetto non è stato
approfondito nella dovuta maniera e anche lei, collega Squarzino,
forse - ma non voleva - ha preferito evitare "imbarazzanti
risposte"!
La Consulta non deve più essere un organo autoreferenziale per
le consultrici, ma dovrebbe essere un organo di ausilio e di
servizio per le donne valdostane. Ripeto, non ho sentito una donna
valdostana pronunciare, al di fuori di quella ristretta cerchia,
una menzione dell'attività della Consulta in questi anni. Bisogna
avere il coraggio di uscire dal conservatorismo, perché in questo
senso state agendo, come delle "conservatrici incallite"... non vi
rendete conto che vi siete chiuse nella vostra "torre di avorio"
continuando a rimuginare su problemi che oggi non esistono più e vi
dimenticate il quotidiano concreto che vi circonda? Le donne, oggi,
hanno altri problemi rispetto a quelli che voi state sollevando!
Allora uscite da questo conservatorismo, lo dico soprattutto a lei,
Consigliera, con cui esiste un dialogo e un rapporto di carattere
critico che si fa all'interno di questo Consiglio, cercate di
pensare in termini più progressisti, visto che vi fregiate di
questo attributo! Pensate progressista, pensate qualcosa di
Sinistra, come forse pensavano le antesignane del vostro pensiero,
coloro che hanno iniziato la lotta per la condizione femminile due
secoli fa!
Forse è necessario rinnovarsi in questo senso, altrimenti "fate
salotto" fra di voi, cercate di soddisfare le vostre piccole
esigenze dividendovi la torta disponibile, ma non fornite alcuna
risposta alle reali necessità delle numerose donne che sono
impegnate nei più variegati ruoli nella nostra regione! Questo
consiglio ci sentiamo di darglielo con la pacatezza che penso di
aver sempre dimostrato, perché sono solo 77 mila euro, ma
utilizzateli o utilizziamoli - visto che anche noi abbiamo un
compito di controllo e vigilanza - in un senso più moderno e utile
alle esigenze delle donne!
Sulla base delle considerazioni fatte, annuncio il voto
contrario del nostro gruppo. Penso di averlo motivato in maniera
sufficiente, non per dei pregiudizi di carattere
ideologico-culturale, perché non albergano nelle nostre menti, ma
per la genericità reiterata e per il ruolo superato e obsoleto che
ormai contraddistingue i programmi e l'attività svolta dalla
Consulta regionale per la condizione femminile.
Presidente - Se non vi sono altri colleghi che intendono
intervenire, pongo in votazione l'oggetto 25.1:
Consiglieri presenti e votanti: 29
Favorevoli: 26
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK