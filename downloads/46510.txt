Consiglio Regionale della Valle d'Aosta - Oggetto del Consiglio n. 2925 del 10 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2925 del 10 novembre 2023 - Resoconto
OGGETTO N. 2925/XVI - Continuazione della trattazione del
Documento di Economia e Finanza Regionale (DEFR) per il triennio
2024-2026. (Reiezione di otto ordini del giorno. Approvazione di
cinque ordini del giorno. Ritiro di tre ordini del giorno).
Bertin (Presidente)
- 33 Consiglieri presenti, possiamo
riprendere l'analisi del punto 6 all'ordine del giorno.
Ordine del giorno n. 6 di Forza Italia, il consigliere Marquis
si è prenotato per illustrarlo, ne ha facoltà.
Marquis (FI) -
Abbiamo presentato quest'ordine del giorno
sulla semplificazione da parte della Pubblica Amministrazione
perché abbiamo letto il DEFR e abbiamo visto che, in più parti,
questo tema trasversale viene citato come obiettivo dei singoli
settori; in realtà già l'anno scorso era un tema che veniva citato
sul DEFR 2023/2025 come obiettivo della Pubblica
Amministrazione.
La semplificazione riteniamo che sia un tema importante per
riscontrare le esigenze delle imprese e dei cittadini ed è opinione
diffusa che il problema della mancata semplificazione sia una delle
cause che frenano lo sviluppo e la crescita dell'intero Paese
italiano.
Riteniamo che la Valle d'Aosta abbia ancora un problema
aggiuntivo rispetto alle altre Regioni perché siamo una regione
piccola, una regione di montagna, con un tessuto produttivo
costituito da microimprese che hanno una scarsa dotazione
amministrativa rispetto alle realtà più grandi e che risentono
anche della stagionalità; pertanto, qualora ci siano dei ritardi da
parte di pratiche che vengono effettuate, la stagionalità di una
regione di montagna porta a rinviare gli investimenti all'anno
successivo.
Riteniamo che questo sia un tema molto importante; quest'anno
nel DEFR se ne parla soprattutto nella parte che richiama la
digitalizzazione, la semplificazione, anche nelle procedure
relative all'ambiente. Pertanto, tenuto conto dell'importanza di
questo argomento, abbiamo presentato l'ordine del giorno che
sostanzialmente vorrebbe impegnare il Governo regionale a dare un
rendiconto, un rapporto, cioè una relazione, sulle azioni di
semplificazione messe in essere nell'anno 2023 - giusto per dare
anche conto dello sforzo che fa la Pubblica Amministrazione per
venire incontro alle esigenze di imprese e cittadini - e delle
azioni che si intendono mettere in atto nel corso del 2024, sempre
sullo stesso argomento.
Presidente -
La parola al Presidente della Regione, ne ha
facoltà.
Testolin (UV) -
La semplificazione e la digitalizzazione
sono obiettivi già illustrati nel PIAO e alla base di numerose
azioni messe in atto anche con obiettivi trasversali assegnati in
questi anni ai dirigenti; i risultati sono evidenziati nella
relazione della performance e le ulteriori misure saranno indicate
nell'aggiornamento del PIAO a integrazione di quelle rispondenti a
medesimi obiettivi previsti nei singoli interventi PNRR, tra cui
quella della semplificazione delle procedure complesse, finanziata
nell'ambito del progetto "Mille esperti" di titolarità del
Dipartimento della Funzione Pubblica e da concludersi nel 2025.
Alla luce di queste situazioni, chiediamo al collega di voler
ritirare la propria iniziativa, altrimenti ci asterremo.
Presidente -
La consigliera Erika Guichardaz, ne ha la
facoltà.
Guichardaz E. (PCP) -
Sì, ho ascoltato con attenzione la
risposta del Presidente perché ci sarà un ordine del giorno anche
nostro che un po' andrà a parlare della questione organizzativa e
soprattutto della questione di semplificazione.
Come sempre, ci sono piani, ci sono linee ma poi non si vede
all'atto pratico che cosa si stia facendo: lo dicevo già a inizio
della legislatura, quando in maggioranza evidenziavo come, ad
esempio nel lavoro che svolgevo - quindi quello delle segreterie
scolastiche - lo stesso dato veniva inserito in 4 programmi
diversi. Io credo che per semplificazione non ci debba essere solo
la semplificazione per i cittadini, ma anche una semplificazione
per chi quel lavoro lo svolge.
Sotto questo punto di vista non mi sembra vi siano grandi passi
avanti, nonostante i grandi piani e grandi studi che stiamo
portando avanti. Voteremo con convinzione quest'ordine del giorno
di Forza Italia.
Presidente -
Consigliere Marquis, ne ha facoltà.
Marquis (FI) -
La collega Guichardaz ha già anticipato
alcune considerazioni che volevo fare, nel senso che,
probabilmente, vengono fissati all'interno di piani di centinaia di
pagine degli obiettivi da perseguire, ma crediamo che, proprio per
dar conto sia al Consiglio sia alla cittadinanza, sarebbe
sufficiente avere una restituzione di 4/5 paginette dove venisse
indicato chiaramente quali sono gli obiettivi che sono stati
raggiunti e quelli che si vorranno raggiungere.
Come ha detto il Presidente in risposta, se la strada è quella
di aggiornare il Piano andremo a verificare e monitoreremo nel
corso d'anno il raggiungimento di risultati perché oggi,
francamente, ci sembra che esista una distonia dove da una parte la
Pubblica Amministrazione si dà degli obiettivi che sono ambizioni e
dall'altra parte ci sono i cittadini e le imprese che non avvertono
il risultato di questi obiettivi.
Qualche problemino evidentemente c'è: noi terremo alta
l'attenzione sull'argomento e per tanto porteremo al voto
l'iniziativa, perché crediamo che sia corretto che ciascuno si
esprima su questo ordine del giorno.
Presidente -
La parola al consigliere Restano.
Restano (GM) -
Voteremo a favore di questa proposta
perché ritengo che, al di là dei singoli Piani e delle iniziative
che molte volte rimangono all'interno degli uffici e di quest'Aula,
sia dovere della Pubblica Amministrazione dar l'opportunità ai
cittadini di conoscere quanto è stato fatto. Ad oggi i cittadini
valdostani non hanno percepito alcuna semplificazione.
Presidente -
Non vedo altri interventi, metterei in
votazione l'ordine del giorno. La votazione è aperta. La votazione
è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo agli ordini del giorno del Gruppo Rassemblement
Valdôtain. Ordine del giorno numero 1, consigliere Aggravi, deve
illustrare l'ordine del giorno ne ha facoltà.
Aggravi (RV) -
Il primo ordine del giorno riguarda un
tema che in realtà è poi riportato anche in altri ordini del
giorno, perché abbiamo voluto concentrarci, come abbiamo già detto,
su alcuni settori che sono considerati all'interno del DEFR ma che,
secondo noi, hanno un'importanza particolare, soprattutto in questo
momento e in particolare, in questo caso, relativamente a ulteriori
Piani che interessano e interesseranno l'attività anche di questo
Consiglio.
In particolare stiamo parlando della revisione della bozza del
Piano Regionale dei Trasporti. Mi risponde il Presidente, pensavo
ci fosse anche l'Assessore, ma vabbè. All'interno del DEFR c'è un
passaggio che è stato anche oggetto di approfondimento nella
Commissione competente, in cui si parla soltanto delle ricadute
negative derivanti dalle chiusure programmate del tunnel di Mont
Blanc; noi abbiamo voluto inserire all'interno della "tempesta" che
sta arrivando sui trasporti valdostani anche l'interruzione della
tratta ferroviaria Aosta-Ivrea, perché (nonostante si dica che ci
sarà un servizio sostitutivo - comunque già nelle premesse e nelle
prime presentazioni che ci sono state - per cercare di supportare i
pendolari, cioè chi utilizza in questo momento la tratta
ferroviaria) ci saranno non pochi problemi e disagi.
Al di là di questo, abbiamo voluto sottolineare - e l'ho fatto
anche ieri nel corso della discussione generale - una situazione
che non va assolutamente sottovalutata, che riguarda le prospettate
chiusure del traforo del Monte Bianco e, io mi sento di dire, in
generale, la percorribilità e la salvaguardia di questa
percorribilità e di questa importante infrastruttura; questo non
soltanto per chi transita nella nostra valle, ma soprattutto per
chi vive di qua e al di là del confine e per le intere conseguenze
che alcuni settori fondamentali - lo abbiamo detto ieri: il
turismo, il commercio, ma anche il manifatturiero valdostano -
subiranno in seguito a questa situazione.
Un ulteriore problema che è sicuramente non di facile soluzione
- ma è anche stato oggetto di tante iniziative in Consiglio e anche
di tentativi, più o meno riusciti, per cercare di sollecitare le
autorità e anche le controparti interessate - è quello del caro
Autostrada; ricordo a questo proposito un'iniziativa promossa
dall'allora, e anche attuale, assessore ai Trasporti Bertschy sul
caro autostrada; so che per lei, Assessore, questa è una giornata
speciale, però questo poi volevo anche ricordarglielo.
L'impegnativa è un'impegnativa di supporto più che d'impegno,
perché sicuramente il Governo regionale, come tutti gli attori
coinvolti da tempo, sta cercando una soluzione o delle soluzioni a
tal riguardo. Noi riteniamo che, ancora di più di prima, con queste
due situazioni di difficoltà - quindi quella della chiusura del
tunnel du Mont Blanc e l'interruzione della tratta ferroviaria - ci
sia la necessità di far leva e di supportare tutti verso una
soluzione o comunque per cercare d'intravedere delle soluzioni.
Per questo impegniamo il Governo regionale a promuovere, con il
sostegno dei Parlamentari valdostani, un'interlocuzione con i
competenti Ministeri e le società concessionarie coinvolte, per
valutare possibili ulteriori forme di scontistica o riduzione dei
pedaggi del tratto autostradale valdostano, a seguito dei disagi
che la cittadinanza subirà a seguito delle chiusure del tunnel du
Mont Blanc, nonché dell'interruzione della linea ferroviaria
Aosta-Ivrea.
Io ricordo anche che, nella scorsa legislatura, i Parlamentari
di allora furono interessati da una o due convocazioni nella
competente Commissione per comprendere quello che stava avvenendo,
che poteva avvenire a Roma. Faccio un invito ai Presidenti delle
Commissioni competenti magari a poter fare questo passaggio, anche
per interloquire non soltanto a livelli di Governo e di
Parlamentari ma anche di Consiglio, perché un'azione condivisa,
come spesso abbiamo detto, è un'azione che ha sicuramente un
impatto molto più forte. Noi siamo ovviamente consci, e l'abbiamo
detto più volte, che il prezzo dell'autostrada non lo facciamo noi
e, per assurdo, non lo fanno quasi neanche le società
concessionarie: ci sono delle regole molto stringenti e molto
ferree. Noi però diciamo che se si vuole una soluzione la si trova
e sicuramente c'è la necessità d'interloquire con i Ministeri e con
le autorità che si occupano di questo settore. Detto questo, ci
aspettiamo la risposta del Governo, grazie per l'attenzione.
Presidente -
Presidente della Regione.
Testolin (UV) -
Sì, grazie collega per quest'ordine del
giorno che ci dà l'opportunità di manifestare tutte le azioni che
abbiamo già intrapreso e che sembrano condividere al 100% le
premesse, perché ci sono delle situazioni che stanno a cuore ad
ogni Amministratore valdostano e in questo senso, anche con
l'assessore Bertschy, abbiamo già avviato nel mese di settembre
un'interlocuzione con le società che gestiscono il servizio
autostradale - quindi sia SAV che RAV - manifestando proprio le
stesse perplessità per la chiusura del tunnel e, soprattutto, per
la chiusura - per quanto riguarda SAV, perlomeno - del tratto di
ferrovia da Ivrea ad Aosta.
Tutto questo sollecitando la necessità di prendere delle misure
che possano agevolare un utilizzo più importante di quello che già
oggi sono i numeri e i passaggi sulla tratta autostradale
corrispondente, per non andare ad aggravare il traffico sulla
statale, ma non solo: abbiamo già intrattenuto delle
interlocuzioni, seppure per le vie brevi, sia con il Deputato che
con la Senatrice e abbiamo scritto ai competenti Ministeri, quelli
delle infrastrutture e della viabilità. Tutto questo per
sollecitare delle iniziative che possano ridurre questo tipo di
disagio - provocato, da un lato, dalla chiusura del tunnel e,
dall'altro, dalla chiusura della ferrovia - e per identificare,
anche assieme alle società che gestiscono questi tratti
autostradali, delle soluzioni che, principalmente, possano portare
dei benefici all'utenza.
Come già risposto anche in una precedente interlocuzione
avvenuta nello scorso Consiglio, mi sembra in merito alle tariffe
autostradali, siamo in attesa di un riscontro di quelle che
potranno essere le soluzioni sollecitate, con lettera congiunta con
l'Assessore, alle due società.
In una situazione normale, a questo tipo di ordine del giorno
verrebbe da dire: l'abbiamo fatto; noi però siamo coscienti che
questo è un percorso che non finirà qua ma dovrà continuare, per
cui siamo assolutamente allineati nel volerlo continuare e, al fine
dell'approvazione di questo ordine del giorno, chiediamo solo di
poterlo emendare in questo senso: le premesse sono, come dicevo,
quelle che ci hanno portato a fare questo tipo di iniziative,
quindi nulla da eccepire, però qualcosa e si è già mosso da tempo e
quindi chiederemo l'impegno al Governo regionale, anche in
collaborazione con il sostegno dei Parlamentari valdostani, di
continuare l'interlocuzione.
Presidente -
Consigliere Aggravi.
Aggravi (RV) -
Per confermare e ringraziare
dell'attenzione e della proposta, confermiamo di accettare la
proposta emendativa. Mi sono anche dimenticato di ricordare nelle
premesse quello che ho detto a seguito anche delle sue
comunicazioni a inizio di questo Consiglio, cioè anche il fatto che
ha partecipato insieme ad altri Rappresentanti della Valle a un
importante incontro a Torino, dove ha portato anche l'istanza della
Valle. Anche su questo punto ribadiamo che, tra le premesse, c'è
anche un'azione continuativa per esplicitare e portare negli organi
competenti, o comunque negli incontri competenti, il fatto che i
territori hanno delle difficoltà e delle problematiche e che
necessariamente bisogna trovare delle soluzioni che siano
sostenibili, non solo su larga scala, e che tengano anche conto
degli impatti che ci saranno sulla Comunità.
Dall'altro lato - lei lo ricordava, giustamente - vi è il carico
che la statale rischia di avere o che avrà conseguentemente alla
chiusura della tratta ferroviaria e quindi abbiamo un ulteriore
appesantimento rispetto già a un altro problema. Ringraziamo per il
voto favorevole su questo ordine del giorno.
Presidente -
Mettiamo in votazione l'ordine del giorno
così come emendato. La votazione è aperta. La votazione è
chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno numero 2 del Gruppo Rassemblement Valdôtain,
qualcuno si prenota per illustrarlo? La parola al consigliere
Lucianaz.
Lucianaz (RV) -
Con questo ordine del giorno ci occupiamo
di Aosta Capitale, capitale dell'autonomia. Chiedo preventivamente
al Governo, visto che siamo già arrivati a venerdì mattina, se
l'intenzione è d'impegnarsi con queste semplici richieste, cioè
concordare un'intesa, rilanciare l'immagine e promuovere l'efficace
azione. Se non fosse così, continuo con il mio "Pistolotto" per
dieci minuti e...
Governo, vado avanti? Bene, allora.
Il mio "Pistolotto", non vuole essere offensivo - e mi rivolgo
all'assessore Guichardaz per continuare il colloquio di ieri - e,
visto che sono andato sul dizionario Treccani, che si occupa di una
lingua a lei cara, leggo che al termine "Fottersene" - che è un
pronominale - aggiunge sinonimi tipo "Infischiarsi,
disinteressarsi, non occuparsi" chiedo quindi all'Assessore di
rendersi conto che "Fottersene" non è così dispregiativo come
immagina, neppure "Pistolotto".
Allora: "Aosta capitale dell'autonomia", così riporta la legge
27 del 2011 che, se vedo bene, al comma 5 dell'articolo 3 prevede
che ogni anno si riferisca in Commissione competente di questo
argomento che, se ho letto bene, finisce nel 2024; ebbene, io
quest'anno non ho sentito parlare di Aosta capitale: non so se
l'Assessore se ne è occupato - comunque mi farebbe piacere - e
credo che sia anche il collega Baccega che se ne occupa con
un'iniziativa.
In ogni caso, parliamo di Aosta, del disastro dell'immagine di
Aosta attualmente; credo che non ci sia un Aostano, non ci sia un
Valdostano, non ci sia un turista, che non trovi scandalosa la
condizione attuale della città. Guardate qua fuori, Via Festaz, e
ce ne rendiamo tutti conto. Naturalmente non è mai competenza.
Continuiamo a sentirci dire che "Non è competenza"; io, comunque,
se avessi un incarico amministrativo, mi preoccuperei. Non so per
quanto tempo questo cantiere rimarrà in queste condizioni; adesso
arriva l'inverno e tutti i cantieri regionali saranno coinvolti:
andiamo avanti così con questa pazienza dei Valdostani, fin quando
pazientano.
Mi risulta che l'amministrazione comunale abbia i suoi problemi
a tenere calmi i cittadini e non vorrei che lo stesso accadesse
anche per il governo regionale, in quanto c'è una sequela di
cantieri che, prossimamente, apriranno ad Aosta. Parlo della Maison
de la Montagne, che è da poco nella lista dei prossimi lavori, così
come l'ospedale di comunità La Maison de Repos, che ha chiuso il
marciapiede destinato anche agli handicappati in via Festaz e
quindi è inagibile anche quello, ma anche quello penso che sia di
competenza regionale, così come il prossimo cantiere che si voleva
aprire qui in Via Festaz, il Manzetti; si tratta di un cantiere che
prevederà di distruggere quel po' di verde che abbiamo qua davanti
per fare una piazza non so di che genere; anche qua abbattiamo quei
due alberi così cari a voi, tanto sensibili al green, e verrà
distrutto un piccolo angolo caro della città.
Non parliamo dell'Università: adesso parte il secondo lotto,
così come il cantiere dell'ospedale, che è "Eterno": io credo che
finirà la carriera dell'assessore Marzi prima del cantiere
dell'ospedale, comunque, (
Interventi fuori microfono
) ...sì,
sì, ne sono convinto, guardate, ragazzi. Non è grave, non è grave,
tanto sul suo foglio non c'è scritto, non si preoccupi.
È vero che all'articolo 2 della legge Aosta capitale è previsto,
al comma 1 - tra gli altri finanziamenti - il patrimonio
monumentale, il recupero di aree degradabili e anche un sistema di
raccordi stradali di trasporti e di parcheggi. Io chiedo
all'Assessore se si rende conto di quanto è previsto da una legge
regionale ancora in vigore. Mi risulta, e proprio di questo voglio
parlare, non è la prima volta che me ne occupo in Aula: sto
parlando di Via Paravera. Il Sindaco Nuti, qui in Commissione, in
quest'aula a luglio, ci ha detto che c'è tutta l'intenzione di
proseguire su Via Paravera per snellire il traffico; prossimamente
ci sarà un grosso cantiere sulle sottostazioni elettriche per il
treno, proprio in quella via e, probabilmente, chiuderemo anche
quel pezzo di Via Paravera che attualmente è disponibile: ci sarà
un grosso cantiere di sottopasso alla stazione; però qui la Regione
pare che non abbia nessun accordo con il Comune di Aosta che
sarebbe molto utile, così come la rotonda sul Corso Battaglione
all'incrocio con via Grand Eyvia: l'assessore Cometto qui in
audizione ci ha detto che è intenzione della città di occuparsene e
nell'ambito del Piano Regolatore è prevista un'opera che è
notevole; l'assessore Cometto ha detto: "Bisognerebbe fare un ponte
di prima categoria sulla ferrovia, adesso sarebbe il momento ideale
per garantire e incentivare sicuramente questo attraversamento a
Est/Ovest di Aosta", ma anche qui è questione di un tavolo, bisogna
che la Regione si occupi di aprire un altro tavolo, o comunque se
c'è il tavolo aperto, bisogna che ci si occupi anche di questo
argomento.
Lo stesso discorso sulla rotonda del Pont Suaz:
ne
abbiamo due, ve ne ho già parlato. L'Assessore mi ha già risposto
dicendo che non è intenzione di questo Governo occuparsene; il
problema è che il traffico aumenta. Tutte le mattine qualcuno qui
in quest'aula sa cosa significhi stare incolonnati fino a Chevrot,
però questo Governo non vuole occuparsi né di migliorare la
circolazione, né del tratto autostradale, di cui parleremo più
avanti. Il fatto è che le risposte ai trasporti pubblici non sono
così eccellenti; io vedo oggi, solo oggi, la rassegna stampa: "I
pellegrini della Via Francigena rimasti senza biglietto a
Pont-Saint-Martin, i problemi con il nuovo sistema di
bigliettazione", ecc. Io direi: efficientiamo i trasporti pubblici,
poi pretendiamo che la gente lasci l'auto a casa o non si muova con
la bici quando piove o quando fa freddo.
Altre opere sicuramente interessanti di cui dovrebbe occuparsi
la Regione, dialogando col Comune di Aosta - come noi sollecitiamo
- sono i piazzali. Lungo la ferrovia ci sono ettari di terreno
dismesso, improduttivo, sicuramente sarebbero stalli utilissimi a
poche centinaia di metri dall'Arco d'Augusto e dalla zona Est di
Aosta. In questo momento in cui abbiamo lavori importanti anche
sulla ferrovia, il Governo regionale potrebbe anche occuparsi di
qualche parcheggio in più ad Aosta, ma anche qui pare che non ci
sia nessun interesse verso chi guida e fa fatica a parcheggiare,
non nel parcheggio privato sotto gli uffici.
Avrei altre cose ancora da aggiungere, tipo gli archi della
ferrovia in Avenue des Maquisards, che sono lì da cent'anni ormai e
che sono sicuramente un problema per gli autoarticolati e per i
pullman, soprattutto per chi non è abituato a fare quella manovra.
Alle otto del mattino tra il bilico che fa retromarcia davanti alla
CIDAC e gli archi della ferrovia... questo è un ulteriore problema
alla circolazione cittadina di cui se ne potrebbe occupare chi ha
la competenza.
Inquinamento, rumore, polvere: questa è la realtà di oggigiorno;
chi ha accompagnato gli Alpini ha dovuto fare degli slalom
incredibili in mezzo a tutti questi cantieri; i cantieri in piazza
Roncas e in piazza della Cattedrale sono di competenza regionale -
mi pare - e occupano più della metà della piazza, sono lì
transennati da oltre un mese e gli chalet sono chiusi. Questa è
un'immagine vergognosa.
Presidente -
La parola al Presidente della Regione.
Testolin (UV) -
Volevo fare solo due considerazioni.
Molto brevemente risponderò io anche se questa è una disamina che
ha coinvolto, praticamente, tutto l'universo mondo. Voglio essere
molto elegante ed educato nel rispondere e, come sono solito, lo
farò in maniera discreta, dicendo che la presentazione delle
questioni è stata un po' disarticolata, con considerazioni che sono
probabilmente più da Bar Sport che da Consiglio Regionale.
In maniera molto seria dico che le interlocuzioni - laddove
siano opportune, necessarie e compatibili con gli impegni che
l'Amministrazione regionale deve assumersi nell'ambito del
territorio del Comune di Aosta - sono sempre molto puntuali e
presenti, con l'interlocuzione tra gli Assessori competenti, volta
per volta, sia che si tratti di opere d'arte, di edilizia
scolastica, di viabilità, di iniziative in ambito turistico o
quant'altro.
L'impegno e la disponibilità dell'Amministrazione Regionale nei
confronti del Comune di Aosta saranno manifestati anche attraverso
le esigenze di promuovere e di continuare a portare avanti tutta
una serie d'iniziative, anche di Aosta Capitale e quindi,
considerato l'impegno assunto nel suo complesso, non si può andare
a sostenere un'impegnativa come quella richiesta, perché, oltre a
essere un po' disarticolata, è anche poco chiara.
Da parte nostra, ci sarà un'astensione.
Presidente -
Consigliere Lucianaz.
Lucianaz (RV) -
Il Capogruppo mi consiglia di tenere un
altrettanto tono conciliante e quindi ripeto, molto educatamente,
che sono insoddisfatto della vostra risposta: sicuramente lei la
trova disarticolata, come io trovo disarticolato il vostro modo di
tenere l'interlocuzione con il Comune di Aosta, perché qui pare che
il Sindaco dica cose completamente diverse dalle sue, almeno così è
stato resocontato in Commissione.
La città di Aosta è un disastro, ma voi probabilmente non ve ne
rendete conto: questi cantieri rimarranno lì a dare un'immagine
vergognosa. I turisti che l'anno scorso avevano fatto 3/4 ore di
strada per venire a vedere la bellezza del Marché Vert Noël si sono
lamentati dei mercatini tanto reclamizzati e io quest'anno mi
immagino già i loro commenti. Siamo poco attrattivi: certamente non
sarà competenza vostra, ma Aosta fa parte dell'offerta turistica
valdostana; io ritengo che, per quanto disarticolato lei ritrovi
questo impegno, io quanto si fa lo trovo sicuramente insufficiente
e sono convinto che i vostri tavoli di confronto non portino dei
grossi risultati.
Sono convinto che si possa fare molto di più. Non so se non
dialogate con i vostri membri dello stesso partito nel Comune, però
mi rendo conto che quest'immagine di Aosta non si può offrire, e mi
fermo qui.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'ordine del giorno non è approvato.
Consigliere Aggravi per mozione d'ordine.
Aggravi (RV) -
Solo una brevissima mozione d'ordine per
chiedere una sospensione molto rapida. Io capisco che il
consigliere Lucianaz o altri magari abbiano dei modi di presentare
le cose, magari in maniera un po' grezza, però oggettivamente il
Bar sport - Presidente, mi scusi - lo frequentiamo al di fuori del
Consiglio perché, comunque, il lavoro che viene fatto può essere
non condiviso ma, in ogni caso, così come noi rispettiamo il vostro
lavoro vi chiediamo di rispettare il nostro.
Lo dico soltanto perché abbiamo appena iniziato la mattinata. Io
capisco benissimo che alcune cose non possono piacere, però ognuno
di noi fa il suo lavoro e porta un contributo alla Comunità e in
tal senso io mi impegno e noi ci impegniamo come gruppo però,
dall'altro lato, vorremmo anche avere un po' di rispetto, perché
non ci divertiamo a rimanere qui e a presentare tutta una serie
d'iniziative.
Tutti hanno una dignità, lo dico soprattutto per chi ha
incarichi di Governo, che rispetto magari a noi che siamo un poco
più della "Truppa" dovrebbe... chi ha le stellette di solito
dovrebbe capire, ogni tanto, che magari è giusto anche rispettare
chi, al di sotto, ha meno strumenti e meno possibilità di portare
avanti la sua azione; lo dico soltanto nel rispetto reciproco.
Presidente -
Il Consiglio è sospeso.
La seduta è sospesa dalle ore 09:44 alle ore 09:45.
Bertin (Presidente) -
Riprendiamo dopo questa brevissima
sospensione. Ordine del Giorno numero 3, Consigliere Brunod a lei
la parola.
Brunod (RV) -
Analizzando il Documento di Economia e
Finanza Regionale del 2024/2026, nella sezione 1.6, Assessorato per
Opere Pubbliche e Territorio e Ambiente, all'interno del paragrafo
Infrastrutture e viabilità vi sono riportati i seguenti contenuti:
"Nell'ambito della mobilità sostenibile per dare attuazione ai
contenuti del costituendo Piano Regionale della Mobilità Ciclistica
s'intende proseguire nella realizzazione della ciclovia Baltea di
fondovalle da Courmayeur a Pont-Saint-Martin, collegata con la rete
ciclabile nazionale, dando applicazione pratica ai lavori di
completamento di un asse ciclabile che percorra l'intero fondovalle
regionale, quale percorso riconosciuto espressamente d'interesse
regionale, che abbia la funzione di supporto e collegamento con le
viabilità ciclopedonali di livello locale già esistente o da
realizzare e fornisca la possibilità di una mobilità alternativa,
sia per esigenze lavorative sia per motivazioni
turistico/sportive".
Nel DEFR del 2024/2026 troviamo l'aggiornamento della scheda
obiettivo presente per quanto riguarda la realizzazione di un
itinerario ciclopedonale d'interesse regionale che percorre
l'intero fondovalle valdostano, come abbiamo detto, da
Pont-Saint-Martin a Courmayeur. Abbiamo rilevato che nella tabella
della scheda obiettivo, per quanto riguarda la stima aggiornata dei
tempi di realizzazione degli interventi individuati nella scheda e
il relativo collaudo finale, viene indicato "Oltre al 2026".
Nella sezione 1.3, Trasporti e mobilità sostenibile, si
apprendono le seguenti informazioni: "La definizione di adeguate ed
efficaci strategie sarà conseguita attraverso l'aggiornamento del
Piano Regionale dei Trasporti e del Piano Regionale per la Mobilità
Ciclistica, alle mutate condizioni economiche e sociali, anche
sulla base degli ultimi studi completati; sarà inoltre necessario
mettere mano alle diverse leggi regionali di settore per renderle
più aggiornate e in linea con l'evoluzione dei vari scenari".
Evidenziamo che, durante le audizioni dell'Assessore competente
in materie e opere pubbliche, territorio e ambiente, ci è stata
fornita la situazione attuale degli interventi effettuati sulla
pista ciclabile di fondovalle e un prospetto relativo alla
situazione attuale dell'intero percorso della ciclovia di
fondovalle da Courmayeur a Pont-Saint-Martin, dove risulterebbe
che, a lavori attualmente previsti e ultimati, si dovrebbe disporre
di una copertura di circa il 49% dell'intero percorso, cioè circa
45 chilometri sui 91 chilometri dell'intero percorso.
Dal prospetto fornito ci risulterebbero ancora circa 19
chilometri, cioè il 21% di tratti non progettati ma definiti e da
finanziare e circa 27 chilometri, quindi il 30%, di tratti non
definiti; riteniamo che poter beneficiare quanto prima dell'intero
tracciato della ciclovia Baltea di fondovalle sarebbe strategico,
sia dal punto di vista turistico/sportivo, sia per quanto riguarda
la funzione di supporto e collegamento con le viabilità
ciclopedonali di livello locali già esistenti, anche in ottica di
mobilità alternativa per esigenze lavorative.
Dopo queste premesse, si impegna gli Assessori competenti a fare
sinergia tra di loro affinché il completamento dell'intero
tracciato della ciclovia Baltea di fondovalle sia una delle
priorità del governo regionale e quindi impegnarsi con l'obiettivo
di individuare, entro sei mesi, in collaborazione con i Comuni
interessati, i tratti a oggi non ancora definiti, in modo tale da
avere un quadro preciso del percorso e quindi poter procedere con
le successive fasi per la sua realizzazione e il conseguente
completamento del tracciato.
Presidente -
Prego, assessore Sapinet.
Sapinet (UV) -
Grazie, collega Brunod, per quest'ordine
del giorno che ci permette di fare il punto sulla questione della
pista ciclabile d'interesse regionale, sulla quale vi è stata
fornita una breve sintesi.
La richiesta sinergia tra gli Assessorati competenti - quindi
Mobilità sostenibile per gli aspetti programmatori, Affari europei,
turismo e ambiente per il reperimento delle risorse finanziarie e
anche opere pubbliche - va detto e va ricordato che è già attiva e
consente di procedere celermente con la realizzazione del
completamento di detto itinerario.
Su questo 30% ci sono, effettivamente, delle criticità a
definire il percorso: sono tratti particolarmente difficili del
nostro territorio, quello tra Bard e Donnas, l'altro tra Montjovet
e Saint-Vincent e l'ultimo tratto, quello tra Arvier e Avise,
quindi la proposta è sicuramente che, tra sei mesi, si possa fare
il punto della situazione e relazionare alla Commissione
competente.
Colgo l'occasione per ringraziare anche i Presidenti di
Commissione per la sempre costante disponibilità. Noi quindi
emenderemo l'iniziativa andando a togliere la parte dove ci si
chiede di "Definire quello che è il tratto" ma, più semplicemente,
"Andando a relazionare entro sei mesi in merito ai tratti a oggi
non ancora definiti, in modo tale da avere un quadro preciso della
situazione generale per poi procedere con le successive fasi".
Questo non è un voler prendere tempo, ma essere comunque
realisti perché la questione è particolarmente difficile su quei
tratti, per cui credo che, entro sei mesi, sarà importante fare il
punto insieme in Commissione. Questo proprio per riuscire, nel più
breve tempo possibile, a definire quei tratti e concedere
all'intero territorio la fruibilità di quest'itinerario.
Presidente -
Consigliere Brunod, a lei la parola.
Brunod (RV) -
Ringrazio l'Assessore per la disponibilità
e l'interesse riguardo questo tema che, sicuramente, è un aspetto
molto importante e strategico per la promozione sportiva turistica
della nostra regione.
Ovviamente questa è un'iniziativa che voleva cercare di
accelerare tutti i vari iter per arrivare a un grande traguardo che
sarebbe quello del completamento totale - non si sa quando -
cercando di mettere, anche attraverso queste iniziative, un po' di
pressioni sulla necessità di raggiungere un obiettivo che credo sia
comune a tutta quest'Aula. Dico questo anche perché, analizzando i
vari portali, Bicitalia, e quant'altro, si nota quanto a livello
nazionale e anche internazionale con la rete EuroVelo, ci sia
sempre più interesse e richiesta di percorsi ciclabili di una certa
distanza e di un certo valore da un punto di vista della
valorizzazione turistica/culturale e anche di altri aspetti dei
vari territori.
Accogliamo quindi favorevolmente l'emendamento da lei proposto,
perché comunque anche portare in Commissione un quadro generale,
poter parlare e discutere in questa Aula su questo tema è un
aspetto molto importante per cercare, come ho detto prima, di
accelerare questo iter.
Presidente -
Mettiamo in votazione l'ordine del giorno
così come modificato. La votazione è aperta. La votazione è
chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo al seguente, il numero 4 di Rassemblement. Consigliere
Aggravi a lei la parola.
Aggravi (RV) -
Abbiamo intitolato questo ordine del
giorno "Fruibilità dello svincolo autostradale di Morgex in
direzione Entrèves"; sempre nell'ambito del settore del Piano
Regionale dei Trasporti abbiamo voluto proseguire un'iniziativa
che, in realtà, è già iniziata tempo fa e, se vogliamo, ha avuto un
incentivo ulteriore - direi purtroppo - nel senso di quello che si
è vissuto negli ultimi anni relativamente a una congestione molto
impattante del traffico sull'Alta Valle nel momento in cui il
traforo del Monte Bianco ha avuto dei rallentamenti.
Ricordo varie iniziative in Consiglio, fatte sia quando era
Presidente il collega Lavevaz sia successivamente; ricordo anche
che questa iniziativa è collegata a un'osservazione che era stata
presentata quando il Piano Regionale dei Trasporti fu messo a
disposizione delle Commissioni - quando c'era la collega Minelli -
osservazione che cercava appunto di fare luce e di proporre un
miglioramento, rispetto alla valutazione modellistica riportata a
pagina 175 di quella bozza. In quel passaggio si diceva che: "La
valutazione era basata sulla supposizione - teorica allo stato
dell'arte - che le rampe dello svincolo di Morgex siano attualmente
aperte per il trasporto privato in tutte le direzioni"; c'è scritto
sempre nel Piano - nella bozza presentata a suo tempo - che: "Le
rampe da e per Courmayeur sono chiuse al traffico e la loro
riapertura dovrebbe essere oggetto di valutazioni sotto il profilo
funzionale in rapporto al sistema di esazione adottato".
Sempre in quel passaggio si diceva tra l'altro - ed è curioso e
mi collego al primo ordine del giorno che ha presentato il gruppo
del Rassemblement Valdôtain - che: "Nel caso in cui le rampe da e
per Courmayeur dello svincolo di Morgex fossero percorribili, anche
i flussi provenienti dall'A5 da Est e diretti oltre Aosta Ovest, a
causa delle ingenti tariffe applicate sul raccordo autostradale
valdostano, preferirebbero uscire al casello di Aosta Est e
percorrere la statale 26 attraversando l'area di Aosta, con tutti i
problemi di esternalità addizionali che ciò comporterebbe" -
specifica appunto il modello - "Per poi rientrare in autostrada a
Morgex e proseguire fino a Entrèves".
L'idea di questo ordine del giorno è di proseguire nel tentativo
di andare a rendere anche quello svincolo più utilizzabile,
soprattutto per il tratto dell'Alta Valle non soltanto in caso di
necessità, ma soprattutto per evitare, dato che comunque
un'uscita/entrata c'è e ci sono delle opere che possono essere
utilizzate anche per un traffico interno all'area della
Valdigne.
Visto che la bozza del Piano dei Trasporti è in revisione, si
chiede con quest'ordine del giorno all'Assessore competente di
confermare, nell'ambito delle valutazioni modellistiche della
rinnovata bozza del Piano dei Trasporti, la possibilità di
utilizzare lo svincolo autostradale di Morgex anche in direzione
Entreves e di avviare un'interlocuzione con le autorità competenti
e con la società concessionaria, funzionale all'apertura dello
svincolo autostradale di Morgex anche in direzione Entrèves.
Presidente -
Presidente della Regione, ne ha facoltà.
Testolin (UV) -
Sì, risponderò io; oggi lasciamo un po'
riposare l'Assessore perché, come ha detto lei, è una giornata
importante.
Premesso che condividiamo le necessità di attenzione sulla
tratta autostradale della Valdigne per tutta una serie di motivi,
non ultimi quelli che ci hanno portato ad adottare delle nuove
situazioni nei mesi scorsi, anche per evitare che a Courmayeur ci
fosse l'assembramento degli scorsi anni e quindi confermo che la
tratta è assolutamente attenzionata. Un discorso leggermente
diverso da questo ha permesso di incolonnare da Morgex in su una
serie di autoarticolati, anche di macchine, per evitare che poi in
località Entreves ci fosse una situazione di appesantimento del
traffico sulla statale.
Il progetto originario della tratta autostradale prevedeva la
realizzazione di un casello a Morgex all'interno del sedime
autostradale con la possibilità di uscita ed entrata anche in
direzione Courmayeur, così come richiesto; il casello a Morgex è
stato stralciato dal progetto per l'opposizione, a suo tempo, delle
Amministrazioni locali della Valdigne, cosa che tra l'altro ha
determinato l'attuale configurazione aperta della tratta
autostradale con un unico casello in direzione solo Aosta.
Le interlocuzioni che abbiamo avviato nel tempo - e che non
saranno le ultime, anche in questo caso - hanno però portato ad
appurare quanto segue: "Lo svincolo di Morgex è stato utilizzato in
entrata in direzione Courmayeur solo in caso di emergenze, che
hanno comportato la chiusura della statale 26 in direzione
Courmayeur per il traforo del Monte Bianco", emergenze come, ad
esempio, il movimento franoso nel 2011 del Mont de la Saxe.
Le interlocuzioni con RAV ci hanno confermato più volte che lo
svincolo in questione al momento non può essere utilizzato, così
come strutturato, in quanto non ci sono le condizioni oggettive
minime, neanche se si procedesse a interventi di rettifica del
tracciato e dell'assetto dello svincolo che, a seguito dello
stralcio del casello sopra ricordato, è stato realizzato in
direzione Courmayeur solo come svincolo di servizio.
In sintesi, non ci sono i requisiti normativi di agibilità in
termini di raggi di curvatura e in più non esiste una corsia di
accelerazione per l'innesto dei svincoli in autostrada, che in più
avviene anche in salita. Al netto di questo è chiaro che
all'interno del Piano è stato individuato, e le interlocuzioni con
RAV continuano, ma allo stato attuale di fatto la situazione non è
risolvibile, se non con degli investimenti che sinceramente
risultano da oggi alla fine della concessione abbastanza
improbabili, per cui chiediamo il ritiro dell'ordine del giorno o,
in alternativa, noi ci asterremo sul punto.
Presidente
- Consigliere Aggravi.
Aggravi (RV) -
Sì, effettivamente quel parere negativo
delle amministrazioni locali forse oggi, col senno di poi, sarebbe
diverso, perché nessuno forse si aspettava la situazione che
abbiamo vissuto in questi ultimi periodi legati alle difficoltà
della percorribilità del traforo.
La cosa assurda - io ho sempre pensato così e non sono l'unico
della Valdigne che lo pensi - è che avere un'ulteriore possibilità
di utilizzo di quella importante infrastruttura dovrebbe essere una
cosa comunque positiva, come qualsiasi uscita e entrata di
autostrada. Abbiamo un'infrastruttura comunque impattante, anche in
senso positivo, che ci consente di non avere soltanto una via
principale, ma di averne un'altra che non è necessariamente
soltanto legata al traffico pesante e ha delle strozzature - magari
avremo modo di parlarne anche nell'ordine del giorno successivo -
anche sulla parte centrale di Aosta, nel senso che, anche in quel
caso, forse, avere più entrate e uscite lungo il tratto potrebbe
anche consentire una maggior fruibilità e un maggior utilizzo, non
soltanto nelle situazioni di emergenza.
Vedremo quello che verrà rappresentato nella nuova bozza del
Piano Regionale; la prima impegnativa è quella di confermare -
almeno nell'ambito delle valutazioni modellistiche - questa
possibilità per lasciarla e tenerla in sospeso, magari quando ci
saranno anche le risorse finanziarie utili per procedere: sta al
concessionario decidere o comunque, quando ci sarà la prossima
concessione, la prossima gara, magari si riuscirà a meglio
utilizzarla.
Comprendendo comunque le ragioni della posizione della
maggioranza e rimandando questo punto al Piano Regionale dei
Trasporti, non lo esauriamo oggi, l'ordine del giorno, per quello
che ci riguarda, viene ritirato.
Presidente
- Minelli, a lei la parola.
Minelli (PCP) -
Sì, grazie, adesso capisco che l'ordine
viene ritirato, ma intervengo solo per una precisazione: il collega
Aggravi ha citato la sua richiesta, che era stata formulata nel
momento in cui la bozza del Piano Regionale dei Trasporti era stata
trasmessa alle Commissioni; era una sua richiesta pervenuta il 29
aprile del 2021 e la scadenza per presentare delle osservazioni a
quella bozza del PRT era il 30 aprile. Ricordo che era l'unica
osservazione pervenuta nonostante questo PRT fosse all'attenzione
di tutti, e molto dibattuto, però da parte dei Consiglieri era
arrivata soltanto un'osservazione che era stata trasmessa alla
società TPS di Perugia perché venisse inserita nel Piano che poi,
nelle intenzioni, avrebbe dovuto essere approvato.
Presidente
- Ordine del giorno ritirato. Ordine del
giorno numero 5, Consigliere Aggravi ne ha facoltà.
Aggravi (RV) -
Collegandomi alla parte finale della mia
replica sull'altro ordine del giorno, volevo introdurre e
rappresentare un ulteriore ordine del giorno, sempre in materia di
trasporti, che abbiamo intitolato "Potenziamento della Tangenziale
di Aosta".
Sappiamo che oggi - e lo ricordiamo in particolare a ogni
bilancio - la tangenziale di Aosta ha già delle regole e ha già
delle possibilità di facilitazione; questo ordine del giorno vuole
essere propositivo di un'ulteriore evoluzione dell'attuale
scenario.
Voglio però leggere quello che abbiamo, per comprendere meglio
il perché della nostra proposta, la descrizione dell'utilizzo della
"Tangenziale di Aosta"- sempre tra virgolette tangenziale - che
compare sul sito della società concessionaria.
"Viene rappresentato che la gratuità non viene, inoltre,
applicata quando non trascorrono almeno 30 minuti tra l'uscita alla
stazione di Aosta Gran San Bernardo e il successivo rientro in
autostrada alla stazione di Aosta Est, o viceversa, e quando tra
l'entrata alla stazione di Aosta Est e l'uscita allo svincolo di
Aosta Ovest Saint-Pierre, o viceversa, passi più di un'ora";
ovviamente la concessionaria specifica che: "Qualora, per cause di
forza maggiore, sussista temporanea inagibilità di uscita alle
stazioni autostradali di Aosta Est e/o Aosta Ovest Saint-Pierre,
tipo un incidente, un blocco forzato, eventi naturali, le società
si riservano la facoltà di determinare o meno l'attribuzione del
transito al fine di ottenere il beneficio".
La nostra proposta d'impegnativa è destinata all'Assessore
competente, o a chi ci risponderà, nell'ambito delle attività e
delle interlocuzioni propedeutiche alla revisione del Piano
Regionale dei Trasporti: "A promuovere l'utilizzo del tratto
autostradale Aosta est Aosta Ovest attraverso la rinegoziazione
degli accordi con la società concessionaria e le relative autorità
di competenza, al fine di renderlo totalmente gratuito nelle fasce
orarie maggiormente interessate dal traffico veicolare sul modello
- e abbiamo citato in premessa il Bozen Urban-Pass Bolzano - che
oggi viene applicato in maniera similare, però con delle fasce
orarie di totale esenzione, in particolare le fasce orarie che in
mattino e nel pomeriggio corrispondono al periodo di maggior flusso
veicolare per gli spostamenti legati al raggiungimento di scuole,
uffici, posti di lavoro e quant'altro".
Questa nostra proposta vorrebbe superare le limitazioni dei 30
minuti e dell'ora, in maniera tale da rendere, tra l'altro... in
una situazione comunque di complessità come quella che sta vivendo
e che vivrà il traffico veicolare non soltanto della Plaine, ma
diciamo più in generale, la nostra regione.
Chiediamo anche di avviare un'interlocuzione con la società
concessionaria, ovvero con le autorità e i Ministeri competenti,
così come con gli enti locali interessati, al fine di promuovere la
realizzazione di uscite e entrate ulteriori lungo la tratta Aosta
Est-Aosta Ovest, al fine di favorire il decongestionamento del
traffico, perché vediamo sempre di più le problematiche del
traffico e dei veicoli fermi in colonna, al netto che si stia
andando verso un traffico decarbonizzato, almeno per chi ha le
possibilità di comprarsi delle auto decarbonizzate, mi sembra che
possiamo iniziare a definirle così, o dei mezzi di trasporto
decarbonizzati.
Ultima impegnativa che possiamo definire "martire" e che quindi
la possiamo anche sacrificare sul tavolo dell'approvazione di
quest'ordine del giorno: promuovere uno studio volto a valutare la
fattibilità tecnica ed economica - perché ricordiamo le tariffe non
le facciamo noi e non le fa direttamente la concessionaria - di
ulteriori forme di scontistica da applicare alle autostrade
valdostane, al fine di favorirne l'utilizzo da parte dell'utenza
locale. Il caro autostrada non devo rispiegarlo e, soprattutto
citarlo nuovamente, perché penso che sia conosciuto da tutti.
Presidente
- Presidente della Regione, ne ha facoltà.
Testolin (UV) -
Il collega Aggravi oggi ha fatto una
panoramica dei tratti autostradali, a partire da Pont-San-Martin
per arrivare a Courmayeur, all'interno della quale sono stati
espressi dei concetti che, evidentemente, partendo
dall'approvazione dell'altro ordine del giorno, sono condivisibili
laddove si possano apportare dei significativi valori aggiunti.
In questo contesto mi permetto solo di fare due considerazioni,
molto semplici ma anche molto pragmatiche rispetto all'utilizzo ed
è quello che si era auspicato nel momento in cui si sono
contrattate in origine queste opportunità di far passare sulla
"Sedicente tangenziale" tutto un traffico, soprattutto nelle ore di
punta, cioè al di fuori da quello che può essere un contesto della
mezz'ora. Infatti le persone vanno al lavoro alle otto del mattino
e tornano a casa alle sei o alle sette di sera: ci sono quindi
queste fasce di traffico che devono essere intercettate dalla
gratuità e quindi il discorso, così come impostato, risponde in
maniera importante a questa necessità.
Dico questo perché i passaggi nel 2022 sono stati circa 463.000
- in tangenziale gratuiti - vale a dire circa 1.270 passaggi/giorno
di media; nel 2023, a qualche settimana fa, i passaggi sono stati
318.000, quindi rispondono pienamente alle esigenze espresse dal
Consigliere, ma già in origine espresse dall'Amministrazione
regionale per consentire di bypassare Aosta senza
attraversarla.
L'altro aspetto è sicuramente quello del confronto con qualcun
altro; a nostro avviso va spiegato anche che il discorso della
fascia rispetto alla nostra situazione è penalizzante, perché solo
in quelle fasce si ha una gratuità che, peraltro, è su un tratto di
autostrada di due chilometri, rispetto a quello che applichiamo in
Valle d'Aosta che è su una tratta di 11 chilometri. Ovviamente
tutto è migliorabile, però c'è anche da dire che la mezz'ora era
stata inserita da un punto di vista tecnico per evitare che ci
fossero delle situazioni dove chi arrivava - e io abitando ad
Aymavilles me ne accorgo - da Courmayeur molte volte esce per non
pagare la tangenziale e crea, non sapendolo, dei problemi di
viabilità importantissimi nonché dei danni anche molte volte alle
infrastrutture comunali che non sono prettamente state concepite
per far girare i tir nelle rotonde di paese; una situazione analoga
potrebbe verificarsi a Quart che potrebbe essere ulteriormente
affollata da situazioni di uscita estemporanea per non pagare gli
11 chilometri di tangenziale, cosa che non è quella per cui la
gratuità era nata.
L'altro discorso, invece, che sposiamo e che l'Assessore ha già
posto all'attenzione, così come l'abbiamo fatto a livello di
Presidenza nelle interlocuzioni con RAV e SAV, è quello
dell'allestimento nella tratta coincidente alla zona F8 - che già
più volte è stata anche dibattuta all'interno di questo Consiglio e
in altri tavoli - rispetto alla possibilità della creazione di un
hub funzionale alla possibilità di arresto e di utilizzo delle
infrastrutture nell'area considerata (tanto per capirci, quella dei
magazzini o dell'allestimento della Casa della montagna), quindi
per questo un'interlocuzione c'è già.
Alla luce di questo e del fatto che la terza richiesta è
sostanzialmente stata condivisa con l'altro ordine del giorno che è
stato presentato chiediamo, anche in questo caso, il ritiro
dell'iniziativa, altrimenti noi ci asterremmo, ma nell'ottica
comunque di aver recepito l'intenzione espressa.
Presidente -
Consigliere Aggravi.
Aggravi (RV) -
Ringrazio il Presidente anche per i dati
che ci ha voluto fornire. Noi questo ordine del giorno lo porteremo
al voto; non c'è una volontà di astio, ma lo facciamo per
sottolineare un punto su cui crediamo sia fondamentale esprimersi.
Condividiamo e siamo contenti che stia parlando di quello che Lei
ha definito, è stato chiamato l'"Hub della zona F8", che non è male
come definizione perché, al di là di una possibile semplice uscita,
potrebbe anche essere un asset importante per la città di Aosta e
per quell'area.
Come abbiamo avuto modo di dire prima, il vero problema è
sicuramente il traffico o comunque la circolazione in tondo intorno
ad Aosta, ma sarebbe importante che ci fosse anche un punto di
uscita/di entrata in una zona, tra l'altro, molto trafficata. Il
collega Lucianaz ci ha ricordato più volte dell'importanza di un
ponte, che è quello del Pont-Suaz che non è da poco, rispetto al
carico che oggi deve sostenere e che domani sosterrà quell'area; io
mi auguro che, all'interno del revisionando Piano dei Trasporti,
abbia una dignità e un'analisi particolare visto che è
fondamentale, perché se vogliamo è abbastanza baricentro anche di
tutta la Plaine. Noi quindi portiamo avanti al voto questo ordine
del giorno e, ripeto, non con volontà di astio, ma perché riteniamo
che il punto si debba mettere.
Presidente
-Mettiamo in votazione l'ordine del giorno. La
votazione è aperta. La votazione è chiusa.
Presenti: 34
Votanti: 11
Favorevoli: 11
Astenuti: 23 (Baccega, Barmasse, Bertin, Bertschy, Carrel,
Caveri, Chatrian, Cretier, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marquis, Marzi, Minelli, Padovani, Rollandin, Rosaire, Sapinet e
Testolin)
L'ordine del giorno non è approvato.
Ordine del giorno numero 6 di Rassemblement Valdôtain.
Consigliere Brunod, a lei la parola.
Brunod (RV) -
Questo ordine del giorno è intitolato "La
gestione dei grandi eventi sportivi". Dopo aver analizzato il
Documento d'Economia e Finanza del 2024/2026, apprendiamo nella
sezione 1.8 del paragrafo dello sport: "Che alla luce della
rilevanza dei grandi eventi sportivi, quale strumento d'incremento
dei flussi turistici, ci si propone infine di elaborare un progetto
finalizzato alla costituzione di un ente o organismo dedicato alla
gestione delle attività di cabina di regia e di attrazione e
coordinamento dei grandi eventi sportivi, nonché di supporto agli
organizzatori nella gestione di dossier di candidatura, nelle
attività di comunicazione e nella gestione delle relazioni
pubbliche e nella ricerca di sponsor".
Ricordiamo che già nel DEFR 2023/2025, nella sezione dello
sport, vi erano riportati i seguenti contenuti: dopo aver ospitato
e sostenuto grandi eventi sportivi come il Giro d'Italia, WTA,
TorX, VTMB, e nell'ottica di averne sempre di più sul territorio,
come l'imminente Coppa del Mondo di sci alpino, si riconferma la
necessità, con i tempi e le modalità più adatte, di strutturare una
realtà operativa che si occupi dell'attività di supporto
all'organizzazione dei suddetti grandi eventi sportivi.
Si provvederà, quindi, allo studio delle principali esperienze
maturate presso altre regioni relativamente alla costituzione delle
cosiddette "Sport commission" - così era indicato - quali organismi
operativi aventi funzioni di cabina di regia e di coordinamento dei
grandi eventi sportivi, nonché di supporto all'organizzazione dei
dossier di candidatura e delle attività trasversali, con
particolare riguardo alla comunicazione, alle relazioni esterne e
alla ricerca di sponsor.
Considerata, da una parte la complessità e il grande impegno
necessario per la realizzazione di importanti eventi sportivi sul
nostro territorio e, dall'altra, l'importanza strategica di tali
eventi quale strumento d'incremento dei flussi turistici - e, in
modo particolare, come ottima vetrina per promuovere e valorizzare
al meglio a livello nazionale e internazionale la nostra regione -
il Consiglio regionale impegna l'Assessore competente a prevedere,
in collaborazione con il Presidente della Commissione competente,
nell'arco dei prossimi tre mesi, un'audizione per trattare e
approfondire il tema relativo all'elaborazione di un progetto
finalizzato dalla costituzione di un ente o organismo dedicato alla
gestione dell'attività di cabina di regia e di attrazione e
coordinamento dei grandi eventi sportivi.
Presidente
- Assessore Grosjacques, a lei la parola.
Grosjacques (UV) -
L'elaborazione e la realizzazione del
progetto a cui il collega Brunod fa riferimento - che lui conosce
bene perché nei prossimi lavori sarà sicuramente coinvolto in
quanto organizzatore di una delle manifestazioni più importanti in
tema di gare di trail, progetto inserito nel DEFR 2024/2026 - è un
obiettivo che intendiamo raggiungere in considerazione, sia della
portata dei flussi turistici di incoming, nella nostra regione,
grazie ai grandi eventi sportivi, sia del potenziale in termini di
promozione e comunicazione sui mercati turistici che queste
competizioni ed eventi producono.
Le strutture del Dipartimento stanno approntando le attività di
progettazione di questo nuovo organismo che dovrà gestire tutta una
serie di azioni mirate ad aumentare l'attrattività turistica della
Valle D'Aosta grazie agli eventi sportivi e sono iniziate le
interlocuzioni con alcuni dei principali portatori d'interesse per
individuare gli obiettivi di questa nuova struttura. La tempistica
che però viene richiesta dall'ordine del giorno è però troppo
ridotta rispetto al lavoro che c'è da fare per poter portare a
compimento o quanto meno per definire le linee d'indirizzo di
questa nuova struttura. Pertanto la proposta è di accettare
l'ordine del giorno modificando l'impegnativa e quindi togliendo la
frase "Nell'arco dei prossimi tre mesi", ma ovviamente mantenendo
l'impegno a venire a relazionare in Commissione, non appena ci sarà
qualche cosa di concreto sul quale, come le dicevo, stiamo
lavorando.
Presidente
- Consigliere Restano, a lei la parola.
Restano (GM) -
Con tutta umiltà, senza voler piantare
bandierine alcune, mi permetto di dire la mia opinione. Dei dubbi
sulla Sport commission, personalmente, li ho sempre avuti, perché
corriamo il rischio di creare un'ulteriore struttura a carico della
Pubblica Amministrazione. È per questo che è molto importante
svolgere delle audizioni preventive, per capire l'orientamento che
si vuole dare e mi sorge il dubbio che, aspettando più dei tre mesi
richiesti, si arrivi all'audizione dove tutto sarà già deciso,
quindi ci venga tolta la possibilità di confronto o per lo meno si
svilisca il confronto.
Sicuramente bisogna coordinarsi - è ovvio - perché sovente si
vive una situazione, laddove si accavallano gli eventi...
sicuramente si deve svuotare la possibilità di promozione di questi
grossi eventi. La prima cosa da non fare, Assessore, è cancellare
gli eventi dal sito, che è quello che voi avete fatto, quindi li
programmate, pubblicizzate, come ha detto lei, e poi li cancellate.
Io spero che nell'incontro che avremo si potrà confrontarsi
liberamente ma nei tempi dovuti, così da poter portare i nostri
suggerimenti e le nostre suggestioni, poi sta a voi raccoglierle o
meno.
Presidente
- Consigliere Brunod, a lei la parola.
Brunod (RV) -
Ringrazio l'Assessore per i contenuti di
questa risposta. Ovviamente i tre mesi che erano stati messi erano
un tempo indicativo sul quale pensavamo che si potesse far qualcosa
ma non per forza è un tempo fiscale. Noi quindi accogliamo
favorevolmente la sua disponibilità, anzi la ringrazio anche per le
belle parole nei miei confronti, per cercare di valorizzare,
attraverso le esperienze personali, quello che può essere un valore
aggiunto per il sistema Regione Valle d'Aosta a livello sportivo;
accogliamo favorevolmente, come ho detto, l'emendamento e penso sia
quasi scontato che con questa tempistica arriveremo a fare queste
audizioni prima di affrontare il DEFR del prossimo anno. Su questo
penso che tutti siamo d'accordo. Ringrazio anche il Presidente
della Commissione per la disponibilità e le strutture che in questo
periodo andranno a lavorare su questo importante settore e, come
abbiamo detto, è giusto valutare tutte le sue potenzialità e magari
vedere se ci sono anche alcune criticità che potranno emergere
durante il dibattito.
Presidente
- Metterei in votazione l'ordine del giorno
come modificato. La votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno numero 7, Consigliere Aggravi.
Aggravi (RV) -
Nel corso della giornata di ieri abbiamo
già avuto modo di parlare del comprensorio del Nivolet con un
ordine del giorno del collega Distort, in cui avevamo cercato di
rappresentare, purtroppo, il nostro voto di astensione, ma il
nostro parere è favorevole per identificare una valorizzazione di
quell'area.
All'interno del DEFR c'è una serie di passaggi, tra cui uno che
abbiamo citato in premessa, che parla appunto delle piste
intervallive o comunque dei collegamenti che ci possono essere
anche e soprattutto magari a scopo turistico, comunque di
prevenzione, di sicurezza e via discorrendo.
Non è sicuramente questa, e neanche l'ordine del giorno di ieri
dei colleghi della Lega, la prima iniziativa che le nostre forze
politiche hanno presentato su questo punto, anzi in più di
un'occasione si è cercato di comprendere quali potessero essere le
intenzioni della maggioranza e, soprattutto, anche le possibilità
tecniche di andare a fare degli interventi in quel senso.
Tra l'altro in quest'area, come abbiamo ricordato, ci sono già
delle opere stradali, dei manufatti, un tracciato, cioè tutta una
serie di costruzioni mentre in altri casi, invece, bisogna partire
già con il foglio bianco e il chinino o forse oggi con gli
strumenti informatici. È anche vero, come veniva ricordato ieri e
lo ricordiamo anche oggi, che quelle sono delle aree su cui non ci
sono soltanto delle scelte da fare, ma ci sono anche delle regole
da rispettare e degli istituti di protezione ambientale
particolari. Infatti all'interno dell'impegnativa abbiamo cercato
di citare quelli che possono e devono essere gli interlocutori con
cui poter intavolare un discorso.
Ho voluto anche citare un'interpellanza, che presentammo nel
maggio scorso, relativamente al rafforzamento della collaborazione
con la Regione Piemonte negli ambiti d'interesse comune: c'è un
confine in comune, ci sono anche degli enti locali da una parte e
dall'altra che già si parlano e che sono interessati a identificare
o, comunque, a valutare possibili soluzioni.
L'impegnativa chiede agli Assessori competenti in materia di
avviare nell'ambito della definizione della nuova bozza del Piano
Regionale di Trasporti - noi abbiamo voluto collegare questa parte
anche a un'altra iniziativa presentata che era intitolata Revisione
della bozza del Piano Regionale di Trasporti, in cui avevamo
parlato dei collegamenti intervallivi e in particolare dell'area
del Nivolet, ma quello che conta è il passaggio successivo, non il
momento o comunque il documento in cui farlo - opportune
valutazioni e interlocuzioni con le autorità competenti, tra cui i
Comuni interessati, l'Ente Parco Nazionale Gran Paradiso, nonché i
Ministeri competenti per delega, al fine d'identificare possibili
alternative di valorizzazione del comprensorio del Nivolet, che ne
consentano la percorribilità a partire dal tracciato a oggi già
presente.
Come anticipavo ieri e come confermo oggi, non abbiamo
identificato una strada - adesso lo dico anche in senso figurato -
ma abbiamo cercato di rappresentare nell'impegnativa due obiettivi:
valorizzare il comprensorio e consentire la percorribilità, a
partire dal tracciato a oggi presente, per non buttare via il
lavoro che era già stato iniziato e proseguito.
Questo per tenere aperti tutti i ventagli possibili di
valorizzazione, siano essi ciclistici, come ad esempio proponeva
ieri il collega Distort, siano essi di altra maniera, proprio
perché vi è la necessità di comprendere con le autorità
sovraordinate le possibilità e - in parte già anche con l'Assessore
informalmente qualche parola si è fatta in tal senso - di prevedere
anche dei percorsi a tariffa o comunque la possibilità di
valorizzare anche la componente ambientale di quella determinata
zona molto importante, coinvolgendo, ovviamente, gli enti locali di
riferimento del territorio. Questo perché noi riteniamo che
potenziare o comunque consentire una percorribilità, in qualsiasi
forma, sia anche un volano di sviluppo per le Comunità locali che
possono essere colpite, o sono già colpite, anche da fenomeni di
spopolamento o comunque di difficoltà a vivere in quelle aree,
seppur bellissime.
Presidente
- Assessore Bertschy.
Bertschy (AV-VdA Unie) -
Tutte le iniziative di questa
mattina guardano la prospettiva; ha risposto il Presidente su
numerose iniziative, anche perché tante hanno attinenza diretta con
la gestione delle società e quindi, pur lavorando per costruire la
risposta, c'è una visione comune di quella che può essere magari,
come in questo caso anticipo, un'astensione, ma pure la necessità
di una maturazione politica, anche di un pensiero, perché
nell'accettare un impegno come questo si dà per accettata anche
l'idea politica; in maggioranza è un tema che affronteremo e
discuteremo ed è un tema di sicuro interesse, che però ha necessità
di continuare a essere valutato.
Iniziare a interloquire vuol dire, in qualche maniera, già aver
deciso e in questo senso noi crediamo che in aspetti come questi si
debba essere molto attenti. Io ho avuto modo quest'estate di salire
al Nivolet dall'altra parte con la bicicletta: è stata una
bellissima giornata, una giornata di sole, con panorama fantastico.
Noi sappiamo che questo è un tema che va affrontato con molta
cautela per gli aspetti ambientali, per tutto quello che si è
portato indietro nel tempo. Come è stato detto ieri anche al
collega Distort noi continuiamo a lavorare; di qui al Piano
Regionale dei Trasporti sarà una delle cose da definire quantomeno
come prospettiva così da poter avviare, nel caso d'interesse,
un'interlocuzione con tutto il territorio, o, eventualmente,
motivare le nostre difficoltà. La nostra quindi non è un'astensione
per tirarci indietro da un problema, però, un po' come capita, a
volte, da parte delle opposizioni, c'è necessità di una
concertazione su quello che si propone in aula, allo stesso tempo
su un tema come questo noi vogliamo avere un po' di tempo per
approfondirlo.
È bene parlarne con una visione nuova dell'utilizzo del
territorio e delle possibilità e delle potenzialità che l'utilizzo,
per esempio, della bicicletta elettrica oggi ma della bici in
generale, può dare a un futuro turistico; si possono infatti creare
delle opportunità, ma costruendo dei percorsi molto attenti
all'ambiente e a quello che si vuole fare.
Presidente
- Consigliere Restano, a lei la parola.
Restano (GM) -
Innanzitutto ringrazio l'Assessore per la
correttezza e l'onestà intellettuale nella risposta. Come ha detto
lei, il ruolo della minoranza è quello di stimolo e quindi questa
iniziativa, che ha il sapore tutto politico come quella presentata
ieri, noi la voteremo convintamente, perché venga avviata una
riflessione su quel sito che è molto particolare e, come ha ben
detto, è esposto alle attenzioni di tante persone più di altri.
Bisogna però anche ragionare su altre località, perché vi sono le
località gold, ma vi sono anche le altre che, se vogliono avere
delle prospettive di sviluppo, probabilmente, hanno ancora più
necessità di altri di avere questi percorsi.
Aspettiamo le vostre riflessioni e nel frattempo votiamo
convintamente.
Presidente
- Minelli, ha facoltà.
Minelli (PCP) -
Noi non avevamo già votato, anzi abbiamo
votato contro, l'ordine del giorno presentato ieri dal collega
Distort, che per quella zona prevedeva un percorso ciclo turistico,
ciclo escursionistico, eccetera, eccetera. Questo ordine del giorno
va in una direzione che è ancora diversa, se non altro forse è più
chiara, perché poi anche con i percorsi ciclo escursionistici non
ci vuole niente a trasformarli in qualcos'altro.
Qui, invece, parliamo proprio di una valorizzazione di un
percorso stradale, sia pur insistente in aree protette, per cui è
possibile prevedere, se si va in quella direzione, limitazione del
traffico, tipologia dei mezzi eccetera, eccetera. Noi crediamo che
quella zona che sta all'interno del Parco Nazionale del Gran
Paradiso debba essere valorizzata in tutt'altro modo e, di certo,
non attraverso la costruzione di strade - cosa che per altro era
stata già bloccata in passato - ma su tutta una serie di cose
vediamo che c'è un ritorno al passato, piuttosto che
un'evoluzione.
Noi, anche questo ordine del giorno non lo voteremo.
Presidente
- Consigliere Aggravi, ne ha facoltà.
Aggravi (RV) -
Si, ringrazio l'onestà dell'Assessore che
ci ha rappresentato la posizione politica della maggioranza; per
quello che riguarda il gruppo del Rassemblement Valdôtain, invece,
la posizione politica è chiara e quindi porteremo avanti
quest'ordine del giorno. Infatti, se lo abbiamo presentato è perché
la nostra posizione è chiara e, al di là delle scelte, la posizione
è chiara nell'andare a comprendere quali possano essere le
alternative di valorizzazione e di percorribilità a partire dal
tracciato esistente.
Io non so, e non lo voglio neanche sapere, quali sono le
componenti più restie a trovare una soluzione o comunque una via in
questo senso; mi si consenta una battuta: provo a indovinare quale
può essere la componente e quindi la invito a valutare non di
utilizzare i manufatti, che già ci sono, e la strada, ma a proporre
un collegamento funiviario visto che quello è stato "Digerito" in
qualche maniera anche dalla componente - per così dire - "Più
rossa, o più a cocomero, verde fuori e rossa dentro" della vostra
maggioranza. Immaginavo e ho immaginato questa posizione anche
perché andando a preparare questa iniziativa ho trovato - adesso
non mi ricordo l'anno - una mozione o un'iniziativa, mi sembra del
gruppo del PDS e dei Verdi dell'epoca: so benissimo qual è la
posizione delle due colleghe. Ho detto "Vediamo dall'altra parte";
su questo, Assessore, ci faccia un pensiero: poter magari traslare
anche lì un collegamento funiviario che potrebbe consentire di
valorizzare il collegamento, visto che sembra essere stato digerito
da una certa parte della vostra maggioranza.
A parte le battute, che però hanno un po' di sostanza, noi -
come abbiamo detto - vogliamo portare avanti quest'ordine del
giorno, anche perché sicuramente c'è una problematica - lo abbiamo
già detto e lo riconosciamo - problematica in senso positivo, che è
quella della valorizzazione e protezione ambientale. È anche vero,
però che c'è - ed è giusto che ci sia - una posizione diversa, dei
modi di concepire la valorizzazione e la conservazione del
territorio differenti; nel nostro caso pensiamo che identificare
una modalità di percorribilità, seppur ridotta, turistica o con
qualsiasi tipo di mezzo, sia positivo, anche considerando le
attività del mondo agricolo e non soltanto, che insistono su
quell'area. Questo perché crediamo che comunque i parchi non
debbano essere delle riserve di anarchia ambientale: mi
concederanno le colleghe più esperte di usare questa definizione
per far capire quella che può essere una gestione del territorio.
In realtà noi crediamo in una gestione attiva, come è già stata
fatta in altre realtà, ma sempre con coscienza e non con volontà di
deturpare anche quota parte dell'offerta turistica e anche
dell'offerta vitale, se vogliamo, delle nostre vallate.
Su questo noi abbiamo una posizione che sicuramente è differente
da altre, ma almeno è chiara ed è coerente, non soltanto in
determinate zone del territorio, ma su tutte perché riteniamo che
questa sia una scelta importante da fare.
Va anche detto, visto che spesso volentieri citiamo altre realtà
cugine, o più o meno parenti, o anche al di fuori della realtà
alpina, che siamo forse molto indietro rispetto a realtà che sanno
benissimo gestire il loro territorio proteggendolo e soprattutto
valorizzando i collegamenti che, ripeto, non devono creare la
congestione del traffico che stiamo vivendo ultimamente nella
cintura di Aosta. Questo è ovvio; bisogna fare in modo che i
collegamenti possano consentire una gestione più attiva. In
determinati casi, infatti, ci rendiamo conto che proprio la
mancanza di certi collegamenti non ci consente di operare in
maniera più corretta e quindi, spesso e volentieri in emergenza
siamo costretti a far venire meno la valorizzazione e la protezione
di determinati territori.
Dobbiamo pensarci e quindi noi andiamo avanti ma comprendiamo
benissimo le vostre ragioni.
Presidente -
Consigliere Distort.
Distort (LEGA VDA) -
Colgo l'occasione per restituire la
sensibilità dell'attenzione dimostrata dal collega Aggravi
nell'iniziativa portata da me nell'ambito dello stesso tema.
Ovviamente la nostra proposta si limitava a un'iniziativa di
ciclovia; questa è una proposta che va oltre il concetto, il
progetto di ciclovia. Chiaramente, come ha ben esposto il collega
Aggravi, il fatto di poter utilizzare a uso cicloturistico un
percorso che è anche stradale, ovviamente con le dovute
regolamentazioni, non confligge, per cui noi riteniamo che la
nostra visione sia una visione che trova perfettamente dialogo con
questa.
Vorrei solo ed esclusivamente chiarire, a seguito
dell'intervento della collega Minelli - che già era su questa linea
nella proposta nostra di ieri, ribadisce ulteriormente questa linea
nella proposta di oggi - di negazione di qualunque tipo
d'intervento all'interno di un'area protetta, di un'area a parco.
Ribadisco il concetto che già avevo portato ieri, che si sintetizza
con la frase
est modus in rebus
, perché non è abbandonando
la natura a sé stessa che la si tutela, ma valorizzandola, per cui
questo,
est modus in rebus,
è il modo con cui si potrà
svolgere anche un'iniziativa così apparentemente invasiva come
un'infrastruttura viaria cioè è importante come viene realizzata
dal punto di vista fisico. Non a caso ieri parlavo d'ingegneria
naturalistica, nel senso che è importante come verrà
disciplinata.
C'è un esempio molto interessante che è il Passo del Rombo, in
Alto Adige, che collega l'Italia con l'Austria. Era stato avviato
nel periodo precedente alle Guerre, in ottemperanza all'unione tra
l'Italia e la Germania, come ulteriore via di accesso e
comunicazione tra i due Paesi, attraverso l'Austria; poi è stato
interrotto per l'attività bellica, ma dalla parte austriaca, era
stato proseguito il lavoro di questa strada fino al passo. L'Italia
ha deciso di riprendere questi lavori ultimamente e, tra l'altro,
ha inaugurato il Passo del Rombo un po' di anni fa, penso 4-5 anni
fa.
Il progetto, concepito in parte italiana in questo periodo, ha
permesso di mettere in atto la sensibilità di questo periodo, cioè
quella visione che possiamo chiamare - io l'esprimo con un po' di
allergia - progressista o, forse meglio, di progresso, di visione,
di apertura e il fatto di pensare in questi termini non vuol dire
tornare indietro, anche se, da un certo punto di vista, c'è stato
un ritorno a ripercorrere un progetto di diversi anni prima, di
diversi decenni prima.
La visione nostra è una visione di apertura al progresso, alla
valorizzazione e non è una declinazione ideologica del
progressismo. Noi consideriamo che il conservatore è colui che ha
scoperto qualcosa che vale nel passato e l'attualizza nel presente
per disegnare il futuro: questo è il conservatore e, sotto questo
punto di vista, io mi dichiaro conservatore, fiero di essere
conservatore. E quindi continua a essere questa la linea.
Il Passo del Rombo ha permesso di realizzare una strada, che è
una strada museale, è una strada a tariffa. Gli introiti che
vengono ottenuti dalla percorrenza di questa strada vengono
reimpiegati a fini ambientali e culturali. Sono stati posizionati 5
punti strategici, culturali e ambientali per sensibilizzare sia la
storia del luogo, sia le bellezze naturali; è una strada che viene
percorsa da amanti della natura, del paesaggio, della storia, della
cultura.
Questa è una visione che pensa alla valorizzazione; non è una
visione "Progressista", ma è una visione che crede in un sano
progresso.
Presidente
- Metterei in votazione. La votazione è
aperta. La votazione è chiusa.
Presenti: 34
Votanti: 13
Favorevoli: 13
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Punto n. 8 all'ordine del giorno di Rassemblement Valdôtain,
consigliere Brunod, a lei la parola.
Brunod (RV) -
Poco fa abbiamo parlato dell'ente organismo
a supporto di grandi avvenimenti sportivi; adesso andiamo a
parlare, con quest'ordine del giorno, del Piano di marketing
turistico per la Valle d'Aosta
.
Leggendo il Documento di Economia e Finanza, all'interno della
sezione dell'Assessorato Turismo, Sport e Commercio, si apprende
che relativamente alla promozione dell'offerta turistica regionale
assume carattere di priorità procedere all'elaborazione di un Piano
di marketing strategico regionale, quale fondamentale atto di
programmazione pluriennale delle iniziative volte alla
programmazione e alla valorizzazione turistica del territorio, a
conferma dell'impegno assunto nell'adunanza del Consiglio regionale
del 5 e 6 aprile 2023.
Abbiamo rilevato che, nella sezione 1.8, Turismo e Commercio, si
riporta che il progetto di riforma dell'organizzazione turistica
regionale, sul quale ci si confronta ormai da alcuni anni, merita
la costante attenzione per quanto attiene le politiche di sviluppo
turistico che, tuttavia, non possono essere attuate senza delle
scelte basate sullo studio dei dati che il settore turistico ci
fornisce; un progetto di sviluppo turistico attuato seguendo le
linee di un Piano di marketing che sia frutto di un accurato lavoro
svolto sui vari comprensori della nostra regione, oltre ad aspirare
ad obiettivi ambiziosi. Ricordiamo che nel corso delle audizioni
abbiamo appreso dai tecnici dell'Assessorato che ci vorranno circa
dai sette a un massimo di nove mesi, per la realizzazione dello
studio per l'individuazione di un nuovo Piano di marketing per il
turismo.
Nella scheda obiettivo, dal titolo: "Elaborazione di un piano di
marketing strategico per il turismo", nella parte relativa ai tempi
di realizzazione stimati viene indicato come anno il 2025;
riteniamo che tale obiettivo intende rispondere all'esigenza, da
tempo sentita, di rafforzare l'immagine della Valle d'Aosta,
destinazione turistica d'eccellenza, al fine di migliorarne il
posizionamento nei confronti delle principali località concorrenti
dell'arco alpino.
Tutto ciò premesso, il Consiglio regionale impegna l'Assessore
competente a rivedere le tempistiche previste per l'elaborazione di
un Piano di marketing per il turismo, ponendosi come obiettivo
temporale entro la fine del 2024, in modo tale da poterlo attuare
già nella prima parte dell'anno 2025.
Presidente
- Assessore Grosjacques.
Grosjacques (UV) -
Come già evidenziato nel Documento di
Economia e Finanza Regionale per il triennio 2024/2026, il Piano di
marketing strategico regionale si pone come atto fondamentale per
la programmazione pluriennale, sia delle iniziative di promozione e
valorizzazione, sia delle politiche di sviluppo del sistema di
offerta turistica regionale.
Poiché le direttrici strategiche del precedente piano, al netto
di un parziale aggiornamento del 2014, risalgono quasi a 15 anni fa
- perché il Piano era stato elaborato tra il 2008 e il 2009 - si
renderà necessario un lavoro approfondito di raccolta ed
elaborazione di dati che, pur partendo dalle risultanze del 2009,
sarà ben più di un aggiornamento di un lavoro precedente.
Occorrerà quindi prevedere, fin dalla redazione del capitolato
di gara, che nel crono programma di lavoro siano previsti tempi
sufficienti a condurre, in tutti i comprensori turistici della
regione, interlocuzioni approfondite con le Comunità locali e con i
diversi portatori d'interesse e che siano acquisiti dal territorio
dati e informazioni in grado di dare una rappresentazione completa
ed esaustiva delle potenzialità e dei punti di forza e di debolezza
del sistema turistico regionale.
Parallelamente potranno essere condotte le analisi dello
scenario turistico internazionale, per individuare i mercati più
promettenti per un incremento dei flussi turistici regionali e per
l'internazionalizzazione della destinazione turistica Valle d'Aosta
nel suo complesso.
A questo proposito, quindi, ai fini dell'internazionalizzazione,
ricordo che la Giunta regionale ha approvato recentemente, con la
deliberazione numero 1040 del 18 settembre 2023, approvata
congiuntamente tra gli Assessorati allo Sviluppo Economico, al
Turismo e all'Agricoltura, la realizzazione di uno studio
coordinato dalla Chambre Valdôtaine, volto a individuare una
strategia complessiva per l'internazionalizzazione e la
competitività delle imprese regionali.
Poiché lo studio riguarderà anche il tessuto imprenditoriale che
afferisce al settore turistico, riteniamo indispensabile prevedere
per l'elaborazione del Piano di marketing strategico regionale
tempi compatibili con l'acquisizione delle risultanze dello studio
sull'internazionalizzazione, in modo da valorizzarne le indicazioni
e la ricchezza informativa che tale documento potrà fornire anche
in ambito turistico.
Quindi, pur condividendo lo spirito di questo ordine del giorno,
che non è sicuramente pretestuoso ma pone l'accento su un documento
serio e sul quale questa maggioranza ha preso l'impegno di
concentrarsi, non siamo oggi in condizione di prendere un impegno
perentorio, di anticipare la data, in quanto non ci sono tutti gli
elementi per poterlo fare.
Quindi, le chiediamo, contestualmente all'impegno di lavorare su
questo tema, così come è evidenziato nel DEFR, di ritirare l'ordine
del giorno o, in caso contrario, ci asterremo.
Presidente
- Consigliere Brunod, a lei la parola.
Brunod (RV) -
Ringrazio l'Assessore per la risposta,
molti spunti che sono stati forniti li avevamo già ritrovati
all'interno del paragrafo riguardante questo passaggio sul Piano di
marketing turistico. È ovvio che, essendo un riaggiornamento molto
importante, perché ormai datato, richiede tanto lavoro e anche le
relative tempistiche e quindi capiamo perfettamente quello che è
stato detto e cioè che c'è un grosso lavoro da fare su tutto il
territorio, in tutti i comprensori, per raccogliere tanti dati e
tante informazioni che poi saranno strategici ai fini
dell'elaborazione del Piano stesso.
L'ordine del giorno voleva, comunque, porre l'accento su un tema
che è molto importante, è un discorso che più volte abbiamo già
affrontato in quest'aula, con diverse iniziative. Tutti
condividiamo che ci sia la necessità di arrivare quanto prima a
disporre di questo nuovo Piano che detti le linee per una
programmazione a medio lungo termine per quanto riguarda le
strategie sul turismo valdostano.
Pur comprendendo le motivazioni che lei ha detto e ringraziando
al tempo stesso tutti quelli che andranno a lavorare per la
realizzazione di questo importante obiettivo, senza nessun tono
polemico portiamo quest'ordine del giorno ugualmente al voto,
prendendo atto della vostra astensione; come abbiamo detto la
comprendiamo perfettamente, ma solamente per ribadire quanto è
importante questo tema per la nostra Regione e nient'altro.
Presidente
- Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'ordine del giorno non è approvato.
Sospendiamo brevemente. Il Consiglio è sospeso.
La seduta è sospesa dalle ore 10:58 alle ore 11:19.
Bertin (Presidente)
- Ordine del giorno numero 9,
riprendiamo con l'analisi dell'ordine del giorno del gruppo
Rassemblement Valdôtain. Consigliere Aggravi, a lei la parola.
Aggravi (RV) -
All'interno del Documento di Economia e
Finanza, e già lo avevo citato in discussione generale, vi è un
obiettivo all'interno delle deleghe della Presidenza, che è
intitolato "Revisione del sistema della finanza locale".
La riforma degli Enti locali, comunque la si pensi, è
sicuramente la "Riforma delle riforme" e si collega anche a un
altro obiettivo; in tal senso ci sarà anche, se non erro, un ordine
del giorno delle colleghe di PCP sulla riorganizzazione
dell'Amministrazione e richiamo anche tutte le iniziative che i
vari Gruppi nei Consigli hanno presentato sul tema.
All'interno di questo obiettivo vi è una serie di
considerazioni; noi l'abbiamo citato tra le premesse, c'è quella
che riguarda il "Ripensiero" delle regole di riparto dei
trasferimenti tra gli enti locali, a livelli di parametri di
riparto, la pesatura, ecc. Sappiamo che nella distribuzione che
viene fatta di queste risorse c'è tutta una serie di razionali che
fanno di quella delibera una delibera molto corposa che ha una sua
complessità. Tra l'altro, c'è anche un'annosa questione che
riguarda quei trasferimenti finanziari con vincolo settoriale di
destinazione che in realtà hanno una genesi nelle cosiddette leggi
di settore che non sempre - possiamo dire anche con un po' di
tempistiche e di esperienza - hanno una vera e propria attinenza
legata agli enti locali, anzi, forse spesso, sono più un peso e,
come tutti i pesi, hanno un costo.
Sappiamo anche - e lo citiamo sia nelle premesse che
nell'impegnativa - che c'è una previsione già all'interno
dell'ordinamento degli enti locali della Valle d'Aosta, della legge
regionale 5498, che è l'articolo 17 - titolato "Fusione e
istituzioni di Comuni", noi non vogliamo sicuramente un sistema
impositivo, ma spesso e volentieri...
Voglio ancora citare un passaggio che è stato fatto in
Commissione con l'Assessore Caveri quando si disse che, forse in
alcuni casi, si può raggiungere un livello di organizzazione
ottimale: in questo caso abbiamo parlato di progetti complessi
legati ai finanziamenti dell'Unione Europea, magari trovando delle
forme di collaborazione, se non anche fusione, sempre nella libera
autonomia delle comunità, che possono forse mettere più al passo
coi tempi le necessità del momento.
Un tentativo di sollecitare l'allora maggioranza e diciamo in
generale il Consiglio, fu anche fatto nella scorsa legislatura con
la presentazione di una proposta di legge che firmai con il collega
Restano, che cercava di superare l'impianto della legge 6, che oggi
è all'attenzione della I Commissione e non solo con il gruppo di
lavoro; in quella situazione, in quella proposta, si prevedeva - in
particolare all'articolo 23 quater - la possibilità di assegnare
dei contributi straordinari. In quel caso identifichiamo il periodo
di tre esercizi, a partire da quello di decorrenza dell'istituzione
del nuovo Comune, che consentiva interventi a sostegno degli oneri
di riorganizzazione strutturale per il primo avvio dei nuovi
Comuni.
L'idea è quella di cercare di avere la possibilità di avere dei
finanziamenti utili alla riorganizzazione, all'efficientamento e,
soprattutto, alla stabilizzazione, io direi, dell'eventuale nuovo
Comune o comunque nuova entità. Tutto questo all'interno di quelle
che possono essere le proposte di modifica o d'innovazione, oppure
addirittura di una nuova legge che superi il sistema non solo della
legge 6, ma soprattutto della famigerata legge 48; in altre parole,
un sistema che, pur legandosi comunque a un istituto che già c'è -
perché l'articolo 17 della legge 54 non è una novità, ma esiste da
molti anni - garantisca la possibilità a quelle realtà che vogliano
"Fare efficienza" - così si direbbe nel mondo aziendale - per
quello che è necessario, soprattutto in questi percorsi, di avere
adeguati finanziamenti.
Essendo un ordine del giorno, che quindi necessita di un livello
di complessità non alto, ci siamo concentrati sull'articolo 17; in
realtà, come spesso abbiamo già ricordato e detto, il tema è molto
più complesso. Io facevo una battuta anche sul ruolo delle Unités
durante la discussione generale e penso che, al di là della
revisione semplice del sistema di finanza locale, sia giusto fare
dei ragionamenti anche un po' più ampi, ma non voglio andare al di
fuori della presentazione di quest'ordine del giorno, che è già
abbastanza complesso.
L'impegno per il Governo regionale - di concerto con gli Enti
locali, perché il meccanismo della concertazione è fondamentale -
nell'ambito dell'attività propedeutica al raggiungimento
dell'obiettivo richiamato in premessa (è quello di revisionare il
sistema di finanza locale), "A predisporre una proposta di modifica
normativa volta a prevedere specifici meccanismi di calcolo per la
quantificazione di trasferimenti finanziari a favore di enti locali
che intendono intraprendere percorsi di fusione ai sensi
dell'articolo 17 della 54". L'idea di base qual è? C'è un istituto
già presente, ma servono dei meccanismi di certezza finanziaria,
perché altrimenti - ancorché vogliano essere percorsi da parte di
uno o più enti locali - se non c'è certezza di risorse, anche e
soprattutto in percorsi di questo tipo, ovviamente non solo non c'è
l'incentivo, ma non c'è neanche la volontà di avviarsi.
Quello che mi auguro, lo dico prima di sentire la risposta del
Governo, è che la riforma e la revisione del sistema di finanza
locale non sia un semplice restyling per sistemare delle situazioni
contingenti. Voglio essere nel mio stile sempre molto diplomatico
però, se vogliamo davvero cercare di risolvere i problemi che oggi
affliggono il tema della spesa pubblica e della finanza pubblica
derivata, dobbiamo fare una riforma che sia degna del termine e che
soprattutto vada a modificare e a innovare qualcosa. Contrariamente
stiamo semplicemente presentando una modifica che non modifica
nulla.
Presidente
- Presidente della Regione, ne ha facoltà.
Testolin (UV) -
Cogliamo questo ordine del giorno come
uno stimolo ad avanzare verso una riforma degli enti locali che
dovrà, evidentemente, coinvolgere i diretti interessati e l'Aula
consiliare tramite la Commissione competente, così come si è
iniziato a lavorare giustamente sulla legge 6.
È una riforma che avrà delle complessità che saranno oggetto di
disamina - e dovranno esserlo con dovizia di particolare attenzione
- e non è questo il momento per poter fare tali approfondimenti.
Per la serietà con la quale bisogna affrontare questo tipo di
percorsi, mi limiterò a dire, sposando la valutazione e la
necessità di fare dei ragionamenti molto seri e approfonditi su
questa tematica, che io credo che la stessa vada rimessa in un
discorso più ampio e non limitato alla redazione di una norma
specifica per incentivare una qualsiasi forma di associazionismo:
una norma di questo tipo, probabilmente, nel tempo arriverà anche
in maniera autonoma e però, immagino, dovrà in qualche modo essere
accompagnata, potrebbe essere incentivata da una parte oppure
auspicata con delle mancate penalizzazioni.
Sono dei meccanismi che saranno da studiare, da mettere in atto,
a mio avviso, come ci eravamo già detti anche nella lettura e nel
confronto sul DEFR: sono situazioni che dovranno essere analizzate
complessivamente al netto delle regole di riparto dei trasferimenti
che pure hanno una loro genesi e devono essere trattate in un certo
modo e devono essere valutate anche in ottica di risistemazione
complessiva dei rapporti tra Regione ed enti locali.
Pur astenendoci, raccogliamo positivamente un'istanza che è per
certi versi assolutamente condivisibile e la rimandiamo all'esame
anche della nuova legge 6, che dovrà ricomprendere anche eventuali
forme d'incentivazione a certi passaggi di coesistenza o di
situazioni tra gli Enti locali che, appunto, dovranno essere
sicuramente oggetto di molta attenzione. L'astensione non è una
negatività da parte nostra, ma una volontà di voler approfondire
assieme il percorso.
Presidente
-  Consigliera Erika Guichardaz, a lei la
parola.
Guichardaz E. (PCP) -
Solo per dire che noi, invece,
voteremo convintamente quest'ordine del giorno, perché, come
abbiamo già detto in discussione generale, quello che era
l'obiettivo dell'albo unico della dirigenza è stato ridotto a un
concorso/corso e quello che, purtroppo, vediamo all'interno di quel
tavolo degli enti locali, è anche una riforma al ribasso rispetto
alla questione della legge 6; quindi una novità che potrebbe, in
qualche modo, dare una certa dignità a quello che doveva essere un
Testo Unico e che, invece, oggi diventa una semplice revisione
della legge 6. Forse, per andare a sistemare alcune situazioni,
potrebbe essere l'idea d'iniziare a pensare alla fusione dei
Comuni, ben sapendo che questa deve essere condivisa, nel senso che
non è che nulla si cala dall'alto, ma saranno i cittadini e le
Amministrazioni a deciderlo, ma questo potrebbe essere il
minimo.
Rispetto alla revisione del sistema di finanza locale, invece,
sinceramente dubito che vedremo qualcosa di qui a fine legislatura,
un po' perché anche rispetto ai Sindaci e al sentore che abbiamo,
sembra che la coperta sia molto corta e quindi nessuno vuole
interferire nel campo degli altri.
Sicuramente quello che dobbiamo evidenziare è che, dalla crisi
finanziaria del 2008, questo sistema ha iniziato a snaturarsi: è
una legge vecchissima e quindi il sistema si è snaturato ed è
diventato molto "regionecentrico" e soprattutto c'è stato un
incremento dei trasferimenti con vincolo, a volte anche ponendo
semplicemente in capo alla finanza locale delle spese del bilancio
regionale. Quindi, forse, prima di pensare a come far funzionare il
modello di enti locali sarebbe necessario pensare a quali strumenti
devono far funzionare questo sistema e noi crediamo che uno di
questi strumenti potrebbe essere la fusione dei comuni, che
condividiamo quindi con gli amici di Rassemblement Valdôtain e
quindi voteremo quest'ordine del giorno.
Presidente
-  Consigliere Aggravi.
Aggravi (RV) -
Ringrazio i colleghi che sono intervenuti,
ringrazio anche l'Assessore della risposta completa. Chiedo scusa:
"Il Presidente", abbia pazienza, è una Presidenza molto allargata,
quindi ogni tanto mi scappa.
Su questo grande tema io apprezzo quello che lei ha detto e
spero che l'ordine del giorno sia stato anche utile a sottolineare
una riflessione; io ho due grandi paure e prendo spunto anche
dall'intervento della collega Guichardaz. Leggendo il DEFR - sono
anche andato a ricontrollare - mi sono chiesto perché tra gli
obiettivi della Presidenza (l'ho anche già detto in Commissione e
lo ripeto) non ce ne fosse uno che parlasse della revisione del
sistema degli Enti locali, ma si sia concentrata l'attenzione sul
sistema della finanza locale; c'è la parte dei segretari, ma la
tengo di lato.
Ma al di là della volontà di fare un Testo Unico - fare un Testo
Unico è un grandissimo lavoro - perché dico questo? Perché la mia
preoccupazione è proprio questa: andare a rivedere e magari fare
alcune "Modifichine" nel sistema della finanza locale, tra l'altro
in un periodo oggettivamente molto particolare. Infatti, come la
nostra legislatura sta andando verso la fine, anche quella dei
Sindaci sta per finire e sappiamo che, quando ci si avvicina alla
fine della legislatura, la temperatura aumenta e aumenta anche
l'attenzione particolare sui finanziamenti e le possibilità di
spesa nell'ultimo periodo e sappiamo - è brutto da dirsi -
 che anche noi, i Sindaci, qualsiasi ente di governo, anche un
Amministratore delegato di una società... a volte si spara gli
ultimi colpi prima del momento opportuno.
Io temo che, soprattutto sul discorso della finanza locale, si
rischi di non andare a fare quegli interventi per cui forse sarebbe
necessario avere il tempo di un inizio legislatura; capisco anche,
e mi collego a parte della storia del Consiglio, la preoccupazione
- ma è anche comprensibile perché ognuno di noi ha dei collegamenti
e dei rappresentanti al di fuori di quest'aula - la preoccupazione
che abbiamo vissuto allorquando presentammo la proposta 32 di
riforma della legge 6.
I primi a essere contrari ovviamente furono - e ovviamente ci
eravamo molto dispiaciuti come presentatori - proprio i Sindaci.
Questo ci dispiacque molto perché si poteva fare un lavoro anche di
proposta e di controproposta mentre invece si trovò un muro e la
questione fu risolta con la più tipica delle soluzioni politiche,
cioè la creazione di un'ulteriore sottocommissione. Sappiamo che
quando non si vogliono risolvere i problemi - come diceva un grande
politico della Prima Repubblica - si crea una Commissione; tra
l'altro poi ci fu la fine della legislatura. Il vero problema è
che, quando si parla di livelli ottimali di governo - sto parlando
di Enti locali e del relativo finanziamento di questi livelli - non
stiamo facendo una scampagnata me stiamo toccando e percorrendo
l'attraversamento di un campo minato che potrebbe essere
estremamente complesso.
Dall'altro lato, però, io penso che fino a quando non si decida
quale deve essere il disegno complessivo della governance degli
Enti locali e anche delle deleghe regionali... ho detto la stessa
cosa, questo lo dico per
par condicio
, così almeno non mi
dicono che sto parlando solo contro qualcuno o verso qualcuno, ma
siamo i primi noi. Ovviamente bisogna prima definire il disegno e
poi capire come finanziarlo e di quanto finanziarlo, perché
sentirmi dire - lo dico in maniera bonaria e ho apprezzato la
battuta - che i soldi non bastano mai è superfluo, nessuno lo nega;
questo è valido per qualsiasi situazione perché è ovvio che la
capacità di spesa si fa col budget che si ha e, ovviamente, se il
budget è più alto si può spendere di più.
Dico anche che, secondo me, ci dovrebbe essere anche una
valutazione puntuale - in ottica soprattutto prospettica - del
costo delle strutture e cerco di spiegarmi: in una riforma
complessiva capire qual è la grandezza ottimale di un Comune, di
due Comuni, di un'unità di Comuni o di quant'altro è fondamentale
per capire anche il costo di quella struttura e soprattutto
comprendere che cosa faccia quella struttura. Ci sono situazioni
straordinarie - come quella che sta vivendo il Comune di Arvier -
che capitano probabilmente una volta nella vita di un ente locale:
arrivano un sacco di soldi da poter gestire: questo è qualcosa che
tutti auspicano ma, purtroppo, capita raramente; anzi è qualcosa
forse davvero di particolare nella storia dei Comuni, non soltanto
valdostani ma italiani. Va però detto che ci sono tante altre
piccole possibilità, penso proprio al discorso dei fondi europei,
che si possono gestire nel continuo e che, però, hanno la necessità
di avere determinate strutture.
Nel momento in cui riusciamo anche a identificare il livello
ottimale di spesa e di necessità di spesa per mantenere queste
strutture, ovviamente, abbiamo già fatto un buon servizio, perché
possiamo capire quanto serve per far andare avanti - lo dico in
maniera semplice e brutta - l'Ente locale e quanto serve per fare,
tra virgolette, "Amministrazione", quindi sulle scelte politiche di
temi d'investimento e non solo concentrandosi sulla spesa corrente,
che non è vero che è una spesa cattiva. La spesa corrente è una
spesa necessaria, però forse è "Cosa buona e giusta" che la stessa
sia minore o più contenuta rispetto alla spesa d'investimento,
posto il fatto che gli investimenti generano poi anche spesa
corrente, ma questa è tutta un'altra storia e non voglio complicare
ulteriormente le cose.
Per questo noi portiamo avanti l'ordine del giorno perché
crediamo che, prima o poi, delle scelte debbano essere fatte,
altrimenti non riusciremo più a governare la nostra spesa
pubblica.
Presidente
- Metterei in votazione. La votazione è
aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno numero 10 del gruppo Rassemblement
Valdôtain.
Planaz (RV) -
Con questo ordine del giorno portiamo
all'attenzione di quest'Aula la manutenzione del territorio: è un
ordine del giorno molto semplice, vista la parte citata
dell'Assessorato all'Agricoltura sul mantenimento del territorio,
in particolare sull'attenzione dell'Assessorato alla tutela e
all'ottimizzazione dell'uso dell'acque irrigue a scopo agrario;
questo lo condividiamo tutti, ma bisognerebbe anche avere una
visione anche sugli altri aspetti, perché sappiamo che l'acqua è
molto importante, e non solo per l'uso agrario. C'è però anche una
piccola "vocina" dove si dice: "Grazie anche alla costituzione del
tavolo di lavoro sulla siccità".
Su questo punto mi vorrei fermare un attimo, anche a fronte
dell'andamento dei cambiamenti climatici in atto: bene, siamo
favorevoli a questo tavolo della siccità a fronte di quello che
abbiamo visto nell'annata 2022 e anche parte del 2021, dove le
scarse precipitazioni hanno creato un certo allarme e una forte
preoccupazione sui cambiamenti climatici. Io però vorrei porre
l'attenzione - e forse l'ho già fatto in altre occasioni con altre
iniziative - sul fatto che le condizioni climatiche si
caratterizzano per l'alternanza di fasi: è sempre successo così e,
infatti, adesso abbiamo delle precipitazioni abbondanti (anche di
neve per fortuna, in alta quota) che attenuano le problematiche
sorte l'anno scorso.
Potremmo andare incontro ad altre situazioni a carattere
emergenziale con periodo di siccità alternati a semplici acquazzoni
o quant'altro, oppure incontro a periodi caratterizzati da forti
acquazzoni che riversano grandi quantità di acqua su superfici
limitate, come è successo in primavera in Emilia-Romagna. Questo lo
stiamo vedendo di nuovo in Toscana e, secondo me, bisogna porre
molta attenzione a questi fatti e cercare di prendere spunto per
prevenirli. Io penso che la gestione del territorio vada
sicuramente attuata unitamente ad altri interventi, ma sarebbe
meglio prevenire queste emergenze. L'ho già fatto presente altre
volte: se noi andiamo a investire risorse nella prevenzione,
sicuramente possiamo prevenire e limitare i danni, anche se
speriamo che questo tipo di eventi non colpiscano la nostra
regione.
Questa iniziativa, come dicevo prima, è molto semplice; tra
l'altro anche in III Commissione il Presidente della Chambre
Valdôtaine, secondo la sua visione della Chambre, aveva rilevato
che su questo DEFR non era stata data la dovuta importanza alla
cura del territorio da parte del Governo. Io non so se avete visto
i verbali o se eravate presenti - immagino di no - comunque la
stessa cosa la pensiamo noi, come Rassemblement Valdôtain, e cioè
che sicuramente la cura e l'attenzione al territorio, in una
regione come la nostra, sono fondamentali per vari aspetti.
Noi chiediamo, semplicemente, che su questo tavolo della siccità
vengano messi assieme anche altri Enti per creare una regia, una
coordinazione, affinché in caso di altra avversità atmosferica - o
anche di incendi, come abbiamo visto quest'estate, perché purtroppo
è accaduto anche questo - si possa intervenire immediatamente.
Questo perché il territorio è sempre più abbandonato, dispiace
dirlo, ma a volte ci si rassegna anche a questa evoluzione
dell'avanzamento dei boschi vicino alle abitazioni, ai villaggi.
Bisognerebbe invece fare molta attenzione anche su questi aspetti e
provvedere adeguatamente alla cura dei boschi, del territorio, dei
torrenti per prevenire altre catastrofi.
Logicamente se si avvia un tavolo sulla siccità è logico che
bisogna anche intervenire su altri fronti. Del resto molte
associazioni - come Coldiretti e altre - hanno già chiesto
d'intervenire e continuano a sollecitare la costruzione di piccoli
invasi e altre opere per contenere le acque nel periodo di grandi
piogge e per avere delle scorte nel periodo di siccità, ma anche
per disporre dell'acqua in caso di incendi, per intervenire
tempestivamente e limitare così i conseguenti danni.
È per questo che, con quest'ordine del giorno, chiediamo
d'includere nell'ambito della tematica e gestione del costituendo
tavolo di lavoro sulla siccità, anche gli effetti del cambiamento
climatico, nonché quelli determinanti delle calamità naturale - tra
cui incendi, frane, valanghe, come ho sottolineato prima - e di
riferire nella Commissione competente l'andamento dei lavori per
poter creare sia un documento sia una squadra, di tutte le parti
dell'Amministrazione di pronto intervento in caso di bisogno.
Presidente
- Assessore Carrel.
Carrel (PA) -
Grazie, collega Planaz, per aver affrontato
quest'ordine del giorno.
Credo che la cura del territorio nel DEFR comunque ci sia e lo
ha sottolineato bene il suo collega Lucianaz ieri, elencando una
serie di cifre, di interventi, che possono essere condivisi oppure
meno, ma che vanno sicuramente nella direzione di dare un governo
del territorio che, come ha ben ricordato, con i cambiamenti
climatici, è una sfida sempre più difficile.
Credo che il tavolo della gestione delle risorse idriche che
abbiamo nominato con la delibera di Giunta 515 del 2023 sia uno
degli obiettivi che, appena insediato come Assessore, ho cercato di
condividere con l'assessore Sapinet proprio per cercare di dare
delle risposte e di avere dei dati condivisi tra questi due
Assessorati per affrontare una problematica che, come ben ha
ricordato, ci ha colpiti direttamente negli ultimi due anni,
2021/2022.
Oggi questa problematica sembra essere un po' meno grave, un po'
meno acuta, ma è una problematica su cui dobbiamo continuare a
lavorare e credo che su questo non possiamo che essere tutti
d'accordo; per quanto riguarda tutte le informazioni dei documenti
prodotti e discussi all'interno di questo tavolo, abbiamo creato
un'apposita pagina sul sito regionale, proprio per darne massima
divulgazione. È quindi possibile accedere direttamente dal sito
regionale a tutti i documenti che abbiamo prodotto e su cui stanno
lavorando le varie strutture. Credo che questo sia
fondamentale.
Ampliare, come da lei richiesto, il tavolo, credo che sia
difficile e quasi inopportuno perché, quando si amplia troppo, il
rischio è che si perda un attimo di vista gli obiettivi, ovviamente
però ciò non vuol dire che non stiamo affrontando tutti gli altri
elementi che lei ha ben citato; il Dipartimento Programmazione
Risorse Idriche e Territorio, nell'ambito del Piano Regionale di
adattamento ai cambiamenti climatici, ha proprio elencato gli
aspetti che lei ha citato in questo suo ordine del giorno. Questo
perché, credo, che sia opportuno mettere in piedi tutta una serie
d'interventi che spettano ovviamente a questo Dipartimento.
Per quanto riguarda invece il Dipartimento Risorse Naturali,
come ho già avuto modo di dire ieri, stiamo lavorando alla
strategia forestale regionale e a una revisione del Piano
Antincendio Boschivo, proprio tenendo in considerazione tutti i
cambiamenti climatici.
Ognuno nei propri Dipartimenti - e con un buon dialogo tra i
vari Dipartimenti che si occupano della cura del territorio - sta
cercando di tenere in considerazione i cambiamenti climatici e si
stanno confrontando proprio per dare la risposta migliore a questi
eventi e questi fenomeni che non sono da noi governati, ma che
devono essere in qualche modo presi in considerazione e per i
quali, ovviamente, dobbiamo trovare una soluzione politica per dare
le risposte che più giuste riteniamo, e come Governo stiamo proprio
agendo in questa direzione.
Propongo e richiedo di ritirare questo ordine del giorno, in
caso contrario la maggioranza si asterrà.
Presidente
- Consigliere Planaz, a lei la parola.
Planaz (RV) -
Ringrazio per le risposte. Le condivido
solo in parte, ma forse lei, lavorando a questi tavoli, ha maggiore
consapevolezza di come si deve agire per poter portare avanti
queste tematiche. Lei ha sottolineato il fatto che ci sono molte
risorse impegnate su queste tematiche, logicamente importantissime,
perché senza risorse non potremmo fare niente, ma non è che con
l'aver messo delle risorse a disposizione delle varie parti della
nostra regione si siano risolti tutti i problemi, e di questo io
vorrei che lei prendesse atto.
Posso condividere magari il ritiro della prima parte, ma della
seconda parte, dove chiedo di portare nella Commissione competente
le attività svolte per poter lavorare meglio, contribuendo anche
con i colleghi Commissari per produrre un documento migliore,
secondo me, non ci sarebbe nulla di così impegnativo, anche per
avere un rafforzamento di tutta la gestione delle problematiche che
abbiamo citato.
Noi non ritiriamo quest'ordine del giorno, anzi, vogliamo che
resti agli atti il motivo per cui l'ho presentato, che, come ho
detto prima, è molto semplice: è un ordine del giorno che va a
porre l'attenzione su un argomento che oggi non abbiamo ancora
risolto e che non sarà di facile risoluzione. Di conseguenza,
quando non siamo ancora riusciti a risolvere bene le cose, secondo
il nostro avviso, è giusto porre la giusta attenzione e continuare
a lavorare al meglio su queste tematiche per avere dei risultati
sempre migliori, perché non è che con un Piano o due si risolvano
tutte le problematiche, anzi bisogna continuare a lavorare in
questa direzione cercando sempre di far meglio.
Presidente
- Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Guichardaz
Erika, Jordan, Lavevaz, Malacrinò, Marguerettaz, Marzi, Minelli,
Padovani, Rollandin, Rosaire, Sapinet e Testolin)
L'ordine del giorno non è approvato.
Ordine del giorno numero 11, consigliere Aggravi.
Aggravi (RV) -
In realtà su quest'ordine del giorno, al
di là dei membri del Governo, chiederei anche a lei, Presidente, e
ai membri dell'Ufficio di Presidenza di ascoltare bene.
Abbiamo citato quest'ordine del giorno: "Fondi globali a
copertura di proposte di legge d'iniziativa consiliare". C'è una
previsione all'interno della legge regionale 30/ 2009, in
particolare il primo comma dell'articolo 28 intitolato "Fondi
globali", così prevede: "Tra gli stanziamenti di competenza del
bilancio e del relativo bilancio di gestione sono iscritti uno o
più fondi globali destinati a far fronte agli oneri derivanti dalle
proposte e dai disegni di legge regionali che entrino in vigore
dopo la presentazione al Consiglio regionale del bilancio medesimo
nella misura ritenuta necessaria per l'applicazione degli stessi".
Sappiamo, e lo abbiamo vissuto negli ultimi anni, che alcuni di
questi fondi sono stati iscritti a livello di bilancio in
previsione di leggi che sarebbero poi state votate successivamente.
Se non erro, la legge di sostegno ai piccoli impianti, ai piccoli
comprensori sciistici, ha avuto questo percorso.
È capitato in più di una situazione che proposte di legge e di
iniziativa consiliare abbiano trovato, come è nella interlocuzione
politica, il "No" da parte della controparte politica di
maggioranza e sappiamo benissimo - non ci vorrei tornare, perché è
un argomento molto tecnico e complicato - cosa è quella che
possiamo chiamare "L'avventura" dei pareri di compatibilità
finanziaria tra la struttura tecnica del bilancio, l'audizione del
Presidente e poi il successivo percorso che avviene in Commissione.
Lì c'è una sorta di cortocircuito tra le parti in cui spesso si
confonde o s'interseca la volontà politica della maggioranza di non
sostenere un'iniziativa e quella che è invece la parte di parere
tecnico sulla copertura o no.
Andando, appunto, a sondare la previsione della legge 30 del
2009, oltre ai disegni di legge troviamo anche le proposte di legge
e, a fronte di questo, volevamo farci portatori - nell'interesse in
realtà di tutti i Gruppi e non necessariamente solo di quelli di
minoranza - di uno stimolo che possa riguardare sia chi governa
materialmente il bilancio della Regione, ed è giusto che sia così -
ovvero il Governo regionale - sia chi, dall'altra parte, è
primus inter pares
- me lo consenta presidente Bertin - che
è il garante dei Consiglieri del Consiglio Valle e del suo ufficio
di Presidenza, perché anche lei ha la sua Giunta, al cui interno ha
anche una componente che deve - che dovrebbe, speriamo che continui
a farlo - tutelare anche le parti di tutta la minoranza.
Questo ordine del giorno impegna il Presidente della Regione a
cercare di trovare una via, una procedura, che possa consentire di
non rubare il lavoro che deve fare il Governo, ma che, in ottica di
programmazione, dia la possibilità (è ovvio che a questo punto
parliamo del bilancio successivo, perché noi, quando abbiamo
scritto questo ordine del giorno, non eravamo a conoscenza dello
"scarico", mi si consenta il termine gergale, del bilancio di
previsione 2024/2026) di trovare una procedura che consenta di
identificare dei potenziali oneri per la programmazione, almeno
successiva, magari di anno in anno, di potenziali iniziative anche
provenienti dal Consiglio.
L'impegnativa chiede, appunto, al Presidente della Regione di
definire, in collaborazione con il Presidente del Consiglio Valle e
il suo ufficio di Presidenza, una procedura che consenta di
raccogliere gli oneri derivanti da proposte di legge d'iniziativa
consiliare, che ovviamente entrino in vigore dopo la presentazione
al Consiglio Valle del bilancio medesimo, nell'ambito della
definizione - qui citavamo il prossimo bilancio, quello del
2024/2026 - nonché le relative modalità per poterne concertare
l'iscrizione tra gli stanziamenti di bilancio, quale prima
sperimentazione per poter rendere tale procedura stabile nel
tempo.
Non si vuole impegnare una gran parte del bilancio che, ripeto,
è onere giustamente del Governo, però questo potrebbe essere un
primo passo, una modalità di maggior collaborazione tra l'organo
consiliare e l'organo esecutivo, quindi l'organo di Governo; quella
collaborazione che spesso un po' vicendevolmente citiamo.
Ovviamente, ripeto, proceduralizzando la cosa, senza limitare
l'attività del Governo e neanche la libera iniziativa del Consiglio
ma magari su alcune proposte ci potrebbe essere anche una più larga
condivisione e quindi un'iniziativa che possa partire dal
Consiglio. Dico questo perché ricordiamo, fino a prova contraria,
che siamo in un sistema consiliare e quindi le iniziative e
l'attività, almeno quelle legislativa, dovrebbe essere
principalmente in capo al Consiglio, e non solo da parte della
Giunta, perché tendenzialmente il lavoro che fanno i Consiglieri è
anche questo. La previsione c'è in legge: vediamo che cosa ne è del
resto.
Presidente
- La parola al Presidente della Regione.
Testolin (UV) -
Cerco di riassumere brevemente la
richiesta avanzata dal collega, che dividerei in due parti.
Prima parte: un aspetto tecnico, che vede nei fondi di bilancio
speciali una voce di bilancio, già ben identificata, che viene
stanziata in alternativa a una legge che è già vigente, in maniera
da poterla finanziare per le annualità successive, e che viene
accantonata in un apposito fondo speciale, che è generalmente
destinato a una nuova norma che dovrà nascere, che è già
identificata. Il fatto che sia già identificata non vuol dire che
debba essere quella; quindi da un punto di vista tecnico, nella
relazione tecnica di una proposta di legge, potrebbero venire
assunti quei fondi, se non sono già stati utilizzati dalla norma
che era stata individuata quale beneficiaria di queste risorse da
una proposta di legge; quindi, da quel punto di vista, non è
proprio corretto quello che è stato indicato nelle premesse, perché
quei fondi fanno parte del bilancio e come tali, se non utilizzati,
possono essere assunti a copertura di un nuovo disegno di
legge.
Seconda parte: cosa diversa invece è - magari l'ho colta io male
ma penso che sia questa - la "concessione" da parte dell'Assemblea
di dire: "Lasciamo una certa cifra a disposizione dei disegni di
legge della minoranza, o comunque del Consiglio, dove
indipendentemente dalle volontà programmatorie sappiamo che "X"
soldini li lasciamo a beneficio di un'iniziativa consiliare",
quindi di una proposta di legge. Questo però si scontra con una
dinamica che è quella di dire: "Le norme che facciamo devono
rappresentare la volontà politica di chi governa"; quindi il
meccanismo è un meccanismo che non può discostarsi dal fatto che,
se una maggioranza o la maggioranza che governa ha intenzione di
perseguire un certo tipo di obiettivo, le risorse poi si trovano;
se invece la proposta non incontra il plauso della parte che
governa, al netto che ci siano delle situazioni tecniche che
permettano di dare una copertura, se non c'è l'assenso politico, la
copertura squisitamente tecnica non ha evidentemente nessun
valore.
Se la proposta è quella, allora è un meccanismo decisamente
nuovo sul quale bisognerà fare delle riflessioni e dire quant'è il
giusto: 10 euro, 100 euro, 1.000 euro, 10 milioni... sono delle
dinamiche un po' particolari.
In questo senso, visto anche la non urgenza, come diceva
giustamente il consigliere Aggravi in merito a questo percorso, per
il momento ci asteniamo.
Presidente
- Consigliere Restano, ne ha facoltà.
Restano (GM) -
Ma forse mi è sfuggito qualcosa, ma vorrei
significare che l'obiettivo è sicuramente quello di non vedersi
tutte le volte non accettata una proposta di legge, con la
motivazione che non vi sono i fondi. Come ha ben detto il
Presidente, una legge per essere accettata, finché gli equilibri
sono questi, 19 a 16, deve essere accettata dalla maggioranza
regionale.
Sarebbe quindi una cosa buona che la maggioranza in presenza di
fondi si assumesse la responsabilità di dire: "questa legge non ci
piace e non la vogliamo", perché sennò i fondi li trovate, ma tutte
le volte ci troviamo di fronte a una risposta - a me non è mai
capitato, ma interpreto i colleghi - che segnala la mancanza di
fondi quando sarebbe invece gradita la risposta politica. Voterò a
favore.
Presidente
- Consigliere Aggravi, a lei la parola.
Aggravi (RV) -
Presidente, io le cito un esempio che, se
non erro, è una legge che abbiamo votato, se non tutti quanti, però
a larga maggioranza: la legge di sostegno ai piccoli comprensori
sciistici. La previsione di quanto si sarebbe messo da parte, se
non erro erano due milioni, è stata iscritta a bilancio quando la
legge non esisteva; c'era una possibilità, c'è stata una voce,
un'iscrizione in un conto di due milioni, perché due milioni? Boh,
non so quali valutazioni siano state fatte, non le avevamo capite
in Commissione. Quella legge non esisteva, era funzionale nel
periodo successivo di programmazione di bilancio alla sua
approvazione; se quella legge non veniva approvata, quei soldi
venivano destinati a fare altro, andavano in avanzo.
Questa proposta quindi non è una legge, non è un fondo di una
legge che esisteva, che non esisteva, che era nel mondo delle idee;
come anche una legge, se non erro a favore del finanziamento del
quartiere Cogne, ma c'era anche un'altra legge; adesso non mi
ricordo qual era, ma io cerco di dirle la cosa, perché secondo me
non ci siamo capiti, oppure lei non ha voluto capire, ma lo
capisco, per carità di Dio.
Il discorso è questo: a fronte della programmazione di bilancio
e del percorso che viene fatto, si chiede anche un'assunzione di
responsabilità da parte dei Gruppi del Consiglio, che in
quell'ambito dicono: "Io sinceramente per il prossimo anno vorrei
finanziare una legge a favore", ad esempio delle trote fario -
citiamole perché poverine le dobbiamo togliere - quindi del
ripopolamento di trote fario e di trote iridee, anche se non si
può, ma così ci hanno detto; la legge non esiste e quindi su quello
iscriviamo 500 mila euro in un conto di programmazione perché c'è
una concertazione che magari si trova e si aiuta anche chi governa
il bilancio perché, per carità, nessuno vuole mettere la mano nella
cassa che gestite voi. Per carità di Dio!
Questo però è un discorso fatto per poter trovare magari su
alcuni passaggi anche dei punti di comunanza, perché la comunanza
non deve comportare solo che le opposizioni debbano andare verso il
Governo, anche il Governo e la maggioranza magari devono fare un
passo verso le opposizioni, quindi, siccome nell'articolo 28 della
legge 30 c'è questa previsione, mi si deve spiegare se lo si vuole
fare o meno; se non lo si vuole fare, io vi invito a presentare una
norma che elimini la previsione di finanziare con questi fondi le
proposte di legge, perché altrimenti c'è un problema: non la
vogliamo applicare.
Dall'altro lato - ripeto e ripeto - potrebbe essere un'occasione
per trovare un modo di concertazione dove, tra l'altro, è il
Governo che dice che se le opposizioni o i Gruppi - perché anche i
Gruppi di maggioranza potrebbero farlo - vogliono impegnare 5
milioni sul bilancio e non si può ci sarà una procedura di
concertazione. Questo è quello che chiediamo - e guardo anche di
sopra rispetto a lei e quindi lo chiedo anche al Presidente del
Consiglio - è questo: ci può essere una maniera per trovare un
punto di convergenza; se poi non c'è il punto di convergenza, il
Governo fa il Governo e l'opposizione fa l'opposizione, però questa
potrebbe essere una maniera, magari su alcune iniziative, di
valorizzare anche il contributo che può dare la minoranza. Questo
in ottica già di programmazione e non solo perché un'altra cosa che
ci sentiamo dire è questa: "Eh, ma non possiamo sostenerla, l'idea
è bella, ma il bilancio è già tutto impegnato; l'abbiamo già, anzi,
è già tutto prenotato" - che è un po' diverso da impegnato -
oppure: "Ogni Assessorato si è già fatto tutta una sua
programmazione".
Inoltre mi si deve spiegare perché a consultivo ci sono gli
avanzi che ci sono, perché questo vuol dire che qualcosa non va e
cioè che, o la programmazione è sbagliata, oppure le prenotazioni
sono eccessive: si sa come va, a volte si va in overbooking e poi
in realtà ho un sacco di posti liberi. Io quindi, oggettivamente,
vi darei ragione se poi a consuntivo si andasse sostanzialmente
allo zero, invece ci sono degli avanzi enormi. Se poi mi sento dire
che questo è fatto per andare a investimento, beh, allora cambiamo
tutte le logiche di gestione del bilancio, perché c'è qualcosa che
non funziona: non sappiamo programmare gli investimenti, ma non
sappiamo nemmeno programmare la spesa.
Perché mi sono "Accalorato"? Per una questione molto semplice.
Se lo si vuole lo si fa. Se non lo si vuole, io vi invito, nella
prossima legge di manutenzione - che, se non erro, è già stata
presentata - a eliminare le proposte di legge, così almeno facciamo
chiarezza, ma secondo me se c'è una previsione va applicata. E su
questo chiedo anche l'opinione, se è possibile, del Presidente del
Consiglio, oppure le concedo anche il beneficio di farci avere il
suo parere per iscritto dopo essersi confrontato con il suo ufficio
di Presidenza. Questo perché, comunque sia, lo ripeto, in un
sistema consiliare l'iniziativa è di ogni Consigliere e
l'iniziativa di trovare dei punti di convergenza è del Consigliere
e di un altro Consigliere comunque, o di una maggioranza di una
posizione o di vari Gruppi.
Se lo si vuole fare lo si fa, se non lo si vuole fare non lo si
fa, ma lo accetteremo; è una posizione politica anche questa.
Presidente
- Consigliera Erika Guichardaz.
Guichardaz E. (PCP) -
Ringrazio il Consigliere Aggravi
che ha portato questo tema già diverse volte all'interno della II
Commissione, anche alla luce di quanto sta avvenendo per molte
delle proposte di legge presentata dalla minoranza. Io credo che
nessuno di noi voglia che si tolga quel pezzo dall'articolo, ma che
venga applicato e quindi che si dia anche un ruolo propositivo alla
minoranza, visto che vi lamentate in continuazione che sappiamo
solo dire le parti negative. Molto probabilmente con la possibilità
di avere soldi in bilancio, potremmo essere anche più propositivi
e, sotto questo punto di vista, ritengo, anzi, che quel concetto
vada rafforzato e assolutamente non tolto.
Presidente
- Consigliere Manfrin.
Manfrin (LEGA VDA) -
Mi unisco ai ringraziamenti al
collega Aggravi per aver posto, e non per la prima volta, questa
questione che rientra anche nel più ampio bacino della necessità di
trovare una quadra rispetto alle coperture delle norme che vengono
presentate dal Consiglio, per evidenziare che questa proposta non
soltanto trova il nostro accoglimento e il nostro sostegno, ma
questa proposta è quella che, da un certo punto di vista,
toglierebbe anche una certa ambiguità. Infatti, se ci limitiamo a
quello che è stato esposto e quindi a una previsione normativa che
già esiste e che dovrebbe essere applicata, non possiamo che
rilevare che, spesso, quando ci sono delle leggi che non sono
gradite a chi governa e quando ci troviamo a esaminare la proposta
in II Commissione, arriva il Presidente e ci dice: "Va beh, ma i
soldi non ci sono". Ecco che allora, un Consigliere, sia esso di
maggioranza o di opposizione, che vuole fare una proposta e che
necessita di avere delle coperture, deve fare un passaggio: può
fare e scrivere tutto quello che ritiene più importante in questa
proposta di legge, ma poi si scontra col fatto che, se questa
proposta di legge prevede delle coperture, deve andare a chiedere
agli uffici e dire: "Scusate, io ho fatto una proposta di legge,
questa proposta di legge chiede un euro. Cosa devo fare? Dove li
devo trovare? Come lo devo scrivere? In quali capitoli? Perché? Per
come? Per cui sono disponibili o no? ".
Io credo che questo sia al fondamento della nostra attività;
questa è un'assemblea legislativa, fa le leggi e quindi - se il
nostro compito primario è fare le leggi, esaminarle, votarle - è
evidente che se non viene data a tutti la possibilità di farle, c'è
una limitazione. E questo è un primo punto.
Un secondo punto è che questo è un alibi che spesso il Governo
utilizza perché, purtroppo - e potrei fare un elenco abbastanza
ampio nonostante io sia qui da pochi anni - più di una volta ci è
capitato che una legge invisa al Governo, per tutta una serie di
motivi, ricevesse un parere negativo perché il Governo non voleva
dire di no, ma voleva semplicemente addossare a chi presentava
quella legge la responsabilità, la colpa, di non aver trovato i
fondi necessari. E quindi cosa si fa? Si evita di prendere la
responsabilità di dire: "Sapete che c'è? Quella legge lì non la
vogliamo, perché l'avete presentata voi". Invece si fa il gioco di
dire: "Quella legge lì eh, no la vorremmo anche, ma voi avete
sbagliato tutto nel trovare le coperture". Questo è profondamente
sbagliato ed è un alibi.
Noi questo continueremo a evidenziarlo e che questo sia un
grosso
vulnus
non è soltanto, ovviamente, in capo a lei
Presidente, ma - come è richiamato, secondo me, in maniera
importante e assolutamente centrata nell'ordine del giorno - è
anche in capo all'Ufficio di Presidenza e, in generale, al
Presidente del Consiglio, che ci deve dire oggi se noi abbiamo
l'autonomia di fare delle proposte e ottenere, dall'altra parte,
una risposta politica. In altre parole: "Io ho fatto una proposta
di legge che ha tutti i crismi e quindi io non so, purtroppo, per
un limite, come trovare le coperture, perché, non ne ho idea, non
governo la Cassa e quindi presento questa proposta al Consiglio; è
possibile avere questa legittimità di poterlo fare e poi ricevere
una proposta democratica, cioè una risposta democratica del
Presidente della Regione e della maggioranza che ci dice "guardi,
questa legge è molto bella, ma non la votiamo, oppure questa legge
ci piace e la votiamo". Sarebbe molto semplice.
L'incontro di II Commissione con i fondi, è diventato, diciamo,
un incontro politico, quando politico non dovrebbe essere - mi
confermerà il collega Aggravi - quindi quello che chiediamo è
coraggio.
Noi voteremo con convinzione quest'ordine del giorno e riteniamo
che, a prescindere dal futuro e da quello che sarà l'esito di
questa votazione, una strada in questo senso, che garantisca la
possibilità a ogni Consigliere di presentare una proposta di legge
e di avere le necessarie coperture vada trovata.
Questo, se non è un impegno che vuole prendere il Presidente
della Regione, sarà un impegno che dovrà prendere il Presidente del
Consiglio.
Presidente
- Non vedo altre richieste, visto che mi è
stata chiesta una valutazione, posso dire che questo problema è da
diversi anni, quasi un decennio, all'attenzione del Consiglio
regionale e, ovviamente, credo che bisognerà riflettere, a
prescindere dagli aspetti tecnico-finanziari e da quelli politici,
e permettere che le due cose siano separate, in modo da poter
entrambi avere un percorso più chiaro che permetta a tutti di avere
il proprio ruolo; non è una questione di maggioranza o di
opposizione.
Mettiamo in votazione. La votazione è aperta. La votazione è
chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno numero 12, Consigliere Brunod.
Brunod (RV) -
Nella sezione 1.2 del DERF 2024/2026, cioè
quella dell'Assessorato Agricoltura e Risorse Naturali, si apprende
che: "l'Assessorato sarà inoltre impegnato a portare a termine
l'attuazione degli aiuti previsti dalla legislazione regionale, in
particolare dalla legge regionale 17/2016, anche in ottica di
adeguamento ai nuovi orientamenti comunitari in materia. Tra gli
obiettivi dell'Assessorato resta un punto fermo: il sostegno per
l'attività di valorizzazione e promozione delle eccellenze
territoriali, dei prodotti enogastronomici, del territorio rurale e
del savoir-faire dei suoi operatori. Si sosteranno iniziative
direttamente organizzate dall'Assessorato o iniziative di altri
soggetti, volte a promuovere l'immagine della Valle d'Aosta e la
commercializzazione dei suoi prodotti, mediante misure e bandi.
Rileviamo che, nella sezione 1.8 dell'Assessorato al Turismo,
Sport e Commercio vengono riportati i seguenti contenuti; si
riafferma inoltre la necessità di proseguire nelle azioni volte
alla costituzione di un marchio "Ombrello" regionale - a seguito
della registrazione del Piano delle azioni previste per
l'affermazione del marchio - proseguirà con le seguenti attività:
attività di comunicazione volte a consolidare la notorietà
nazionale e internazionale del marchio e a rafforzare il valore
percepito, oltre che all'esterno della regione, anche da parte
degli operatori economici del territorio; attività di concertazione
in moral suasion per assicurare che il marchio "Ombrello" sia
adottato nella comunicazione degli eventi e di altre attività
rilevanti ai fini della promozione del territorio regionale e delle
sue produzioni; eventualmente, ove possibile e opportuno, adozione,
a tal fine, anche di strumenti regolatori. Collaborazione con le
strutture regionali competenti per la promozione delle diverse
attività regionali, in particolare agricole, al fine di valutare la
possibilità di affiancare al marchio territoriale, nella sua
versione base, anche uno o più declinazioni del marchio in funzione
del marchio di qualità con indicazione di origine. In caso di una
declinazione del marchio "Ombrello" quale marchio di qualità,
affidamento agli opportuni adattamenti grafici del marchio
stesso.
Relativamente alla strategia da adottare per affrontare la
destagionalizzazione, occorre proseguire con le azioni guidate
dalla visione che metta al centro dello sviluppo del sistema
turistico regionale e della comunicazione della destinazione Valle
d'Aosta la sua autenticità. Il perseguimento di questa direttrice
si attua con la differenziazione dell'offerta, assegnando
un'importanza prioritaria allo sviluppo e alla promozione delle
componenti che afferiscono alle categorie del turismo lento, del
turismo culturale e del turismo enogastronomico. Occorre anche
indirizzarsi verso una diversificazione delle destinazioni a tutto
vantaggio di una maggiore sostenibilità e resilienza del sistema
turistico regionale nel suo complesso. In questo contesto, si
collocano le azioni volte a sostenere, dal punto di vista
organizzativo e della comunicazione, gli eventi che si collocano
nelle stagioni intermedie, siano essi eventi sportivi, culturali o
eventi dedicati alla tradizione e alle produzioni tipiche
regionali.
Riscontriamo che, a oggi, i criteri applicativi come definiti
dalla delibera di Giunta regionale 208 (relativi all'articolo 17,1
lettera C della legge regionale 17/2016, cioè la nuova disciplina
degli aiuti in materia di agricoltura e sviluppo rurale, aiuti per
iniziative di valorizzazione e promozione del settore agricolo)
prevedono, come indicato nel comma 2 dell'articolo 5, che la
concessione degli aiuti di cui alla presente deliberazione non
trova un'applicazione per manifestazione di carattere sportivo,
ancorché a contorno della manifestazione medesima siano proposte
degustazioni, o altri momenti conviviali, comunque denominati, con
prodotti locali delle diverse filiere enogastronomiche.
Tenuto conto che, a oggi, le disposizioni applicative per la
concessione dei contributi a sostegno dell'organizzazione di
manifestazioni ed eventi sportivi in ambito regionale, come al capo
V della legge regionale dell'1 aprile 2004, numero 3, così come
approvate nelle ultime modifiche approvate dalla delibera di giunta
regionale 371 all'articolo 6, "Spese escluse", prevede quanto
segue: spese per l'acquisto diretto di generi alimentari, salvo i
casi in cui il loro acquisto risulti necessario allo svolgimento di
competizioni ed eventi sportivi per i quali i rispettivi
regolamenti federali prevedono l'obbligo da parte degli
organizzatori di fornire i rifornimenti lungo il percorso di gara e
immediatamente all'arrivo, destinati esclusivamente al recupero
psicofisico degli atleti partecipanti; spese per l'organizzazione
di eventi collaterali, ancorché connessi all'evento sportivo, per
il quale viene richiesto contributo, quali ad esempio eventi di
intrattenimento, esibizioni, concerti, esposizioni, mostre,
degustazioni, eccetera.
Rimarcati i contenuti espressi nella legge del 1 aprile 2004 -
in modo particolare all'articolo 1 e 2 del capo I e all'articolo 25
del capo V - e dei contenuti espressi nella legge regionale 3
agosto 2016 numero 17, in modo particolare all'articolo 17, il
Consiglio regionale impegna gli Assessori competenti a valutare una
possibile revisione o di una delle due leggi citate e/o delle
disposizioni applicative sopracitate, in modo tale da poter far
rientrare e considerare anche gli eventi sportivi come
manifestazioni che ben si prestano anche a promuovere un turismo
enogastronomico e quindi a valorizzare al meglio le tradizioni e le
produzioni tipiche e regionali.
Presidente
- Assessore Carrel.
Carrel (PA) -
Mi sono confrontato con il collega
Grosjacques per predisporre la risposta e condividiamo con lei la
necessità e l'opportunità di far dialogare il turismo,
l'agricoltura e lo sport: su questo non vi è nessun dubbio e
l'operazione e una serie di eventi che stiamo organizzando insieme
lo dimostrano.
Nell'ordine del giorno lei ci chiede di far dialogare due leggi
che posano su delle basi completamente diverse, parlo
essenzialmente per quella dell'agricoltura: la legge regionale 17
del 2016 prevede, all'articolo 17 comma 1 lettera C - come lei ha
ben richiamato nelle sue premesse - la possibilità di concedere
aiuti a fondo perso o in natura a due tipi di soggetti: da una
parte abbiamo le piccole e medie imprese che operano in settore
agricolo, perché andiamo a concedere questi aiuti in
de
minimis
agricoli, quindi l'evento deve essere assolutamente e
esclusivamente agricolo, oppure agli enti locali o alle
associazioni delle varie comunità che organizzano degli eventi
agricoli. Ovviamente non è intenzione di andare a inserire altri
eventi all'interno di questa legge proprio perché per gli eventi
sportivi e turistici esistono altri tipi di leggi che finanziano
questo tipo di eventi.
Crediamo che sia opportuno, e accogliamo lo stimolo di
continuare a dialogare tra enogastronomia, turismo e sport; questo
credo che sia un messaggio che sta passando e su cui stiamo
lavorando, ma è opportuno anche evitare di creare troppa confusione
e quindi se l'evento è sportivo e turistico vi sono determinate
leggi se l'evento invece è prioritariamente agricolo vi è la legge
17 del 2016, crediamo che questa sia un'impostazione giusta, ma
accogliamo lo spirito positivo dell'iniziativa.
Presidente
- Consigliere Brunod.
Brunod (RV) -
Ringrazio l'Assessore Carrel per la
risposta, in modo particolare per aver colto l'obiettivo di
quest'ordine del giorno; ovviamente voi con le vostre strutture,
gli uffici, avete maggiori strumenti per poter approfondire e
capire quello che è possibile e quello che non lo è, però poi la
cosa più importante è capire qual è l'intenzione e il contenuto che
viene portato attraverso questi ordini del giorno, cioè quello che
lei ha ben espresso: cercare di portare avanti delle azioni
congiunte in tema di promozione e valorizzazione tra turismo,
sport, agricoltura, che è una cosa che già si sta facendo e
sicuramente ci sono delle potenzialità maggiori per crescere sotto
questo punto di vista.
L'obiettivo, anche se non si può accogliere l'impegnativa di
questo ordine del giorno, è stato ben recepito da parte vostra,
monitoreremo il prosieguo del lavoro, per cercare di arrivare a una
soluzione che meglio permetta di promuovere questi aspetti che sono
ben stati espressi attraverso l'ordine del giorno, quindi lo
ritiriamo.
Presidente
- Ordine del giorno 12 ritirato. Ordine del
giorno 13, Consigliere Aggravi a lei la parola.
Aggravi (RV) -
Con quest'ordine del giorno parliamo di
rifiuti e di tariffe; è capitato di sentire le risposte date a una
serie d'iniziative che riguardavano il tema dei rifiuti in
generale, direi anche quelli solidi urbani, e si è parlato anche
dell'impianto e della discarica di Brissogne.
All'interno del DEFR abbiamo trovato un passaggio che, appunto,
riguarda delle attività che si stanno conducendo tra l'Assessorato
in collegamento al Consorzio Permanente degli Enti Locali, le
associazioni di categoria, tutta una serie di soggetti che possono
essere interessati e collegati relativamente alla gestione del
ciclo dei rifiuti, che poi, se vogliamo, in linea generale
coinvolge tutti gli attori, anche il singolo cittadino. Ci sono
delle realtà - ad esempio quella del Comune di Aosta - che stanno
evolvendo le modalità di tariffazione e, a fronte di questo,
ricordiamo che molti di noi sono stati in sopralluogo all'impianto
di Brissogne, quello che è stato oggetto di una lunga concessione
con però tutta una serie di problematiche perché, l'abbiamo visto,
i prezzi non sono saliti solo sui beni di consumo ma anche su
quella parte di gestione che è successiva al consumo e quindi la
produzione del rifiuto.
Pensare a uno scenario rifiuti zero sembra quasi più uno
scenario ideologico che poi pratico, per quanto sia corretto
portare avanti delle politiche e anche delle modalità di consumo e
di vita che portino al riutilizzo, alla promozione di forme
circolari di produzione e di consumo.
Questo ordine del giorno vuole cercare di promuovere un'attività
in seno alla Commissione competente per "Indagare" in senso
positivo, comunque valutare e comprendere non soltanto le attività
sintetizzate e riportate nel DEFR, che, ovviamente, necessitano di
un approfondimento maggiore... e quindi si vuole cercare di capire
il vero problema finale che tocca tutti: sappiamo, infatti,
benissimo che le tariffe arrivano sempre dopo, rispetto all'aumento
dei costi, perché hanno una quota che necessariamente deve essere
calcolata per poi essere applicata.
Infatti il titolo dell'ordine del giorno è: "Che cosa ci
aspetta? " nel senso che siamo tutti produttori di rifiuti, siamo
tutti comunque utenti del servizio e quindi vorremmo cercare con
questa serie di audizioni di comprendere un po' meglio qual è
l'effetto legato alle tariffazioni e, soprattutto, quali possono
eventualmente essere delle prospettive per migliorare il
servizio.
Chiediamo, quindi, al Presidente della Commissione competente e
ovviamente alla controparte governativa, di organizzare una serie
di audizioni volte ad approfondire i passaggi del DEFR richiamati
in premessa, con l'obiettivo di comprendere non soltanto le
attività che sta conducendo l'Assessorato in collaborazione con il
Consorzio degli Enti locali, il gestore dell'impianto, bensì anche
le prospettive tariffarie applicate all'utenza per la gestione
dell'intero ciclo dei rifiuti soliti urbani in Valle d'Aosta.
Speriamo, soprattutto, laddove ci sarà anche il coinvolgimento e
la presenza degli enti locali, di comprendere per i vari atti che
cosa si pensi di fare a livello di prospetti di tariffazione e di
comprendere quale può essere il peso finale delle tariffe e
anche666 capire la sostenibilità del business generato dalla
concessione data alla società che gestisce l'impianto di
Brissogne.
Presidente
- Assessore Sapinet.
Sapinet (UV) -
Il Piano rifiuti approvato nel 2020 sta
iniziando a produrre i suoi effetti: le Unités sono in fase di
riorganizzazione e per gli appalti di raccolta con Enval si stanno
monitorando i flussi, le criticità al fine di valutare quali
potranno essere poi gli adeguamenti e le azioni successive.
Con i Presidenti di Unités lo dicevamo anche ieri, c'è stato in
questi ultimi mesi un lavoro costante, proficuo, importante, un
impegno che deve continuare, sui rifiuti in generale. Parlavamo
ieri anche del discorso delle discariche, sui flussi dei rifiuti
speciali: tutto ciò alla luce dei nuovi obiettivi ambientali
europei che ci spingono a una migliore qualità della raccolta.
Tutto deve, ovviamente, trasformarsi in quelle che saranno le
tariffe che, difficilmente, potranno vedere un trend al ribasso,
questo va detto, ma si sta lavorando in questa direzione per
riuscire a contenere l'impatto verso i cittadini; ricordando che le
tariffe discendono anche dai metodi tariffari ARERA, che riducono -
se non annullano - i margini di azione per le amministrazioni
locali.
Il confronto è importante, lo è con i colleghi, lo è con gli
Enti locali e lo è con tutti, quindi si coglie lo spirito
costruttivo dell'ordine del giorno che è assolutamente accoglibile
e ringrazio il Presidente della III Commissione, i Commissari
tutti, ma in particolare i Presidenti, con i quali si sta lavorando
in modo proficuo in questi anni e così si continuerà in futuro.
Il nostro voto ci sarà per questo ordine del giorno.
Presidente
- Mettiamo in votazione l'ordine del giorno.
Non voglio obbligarvi a votare. La votazione è aperta. La votazione
è chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno numero 14, consigliere Brunod, a lei la
parola.
Brunod (RV) -
Attraverso quest'ordine del giorno,
intitolato "Valorizzazione e rilancio del settore della pesca",
cerchiamo di mettere un po' di attenzione anche su questo tema, di
cui, già attraverso diverse iniziative consiliari, abbiamo cercato
di migliorare degli aspetti.
Riscontriamo che nella sezione 1.2 del DEFR, sempre
dell'Assessorato Agricoltura e Risorse Naturali, per quanto
riguarda il settore fauna abbiamo appreso i seguenti contenuti:
l'Assessorato continuerà a mettere in atto azioni volte a
monitorare e gestire i danni provocati dalla fauna selvatica, anche
nei confronti delle attività agricole, rispondendo con misure
adeguate; verrà garantita altresì la prosecuzione delle attività di
tutela e valorizzazione del patrimonio faunistico mediante il Piano
Regionale Faunistico Venatorio. Sicuramente sarebbe stato
interessante trovare anche qualche passaggio sul tema della pesca,
ma sappiamo bene che sul DEFR non si può scrivere di tutto e di
più, altrimenti sarebbe un documento infinito, come più volte ha
anche affermato il consigliere Marguerettaz.
Nella sezione 1.6, al paragrafo Programmazione risorse idriche e
territorio, apprendiamo che è necessario rafforzare l'azione
regionale per la tutela delle risorse idriche in un'ottica di
gestione sostenibile delle stesse per non pregiudicare il
patrimonio idrico, la vivibilità dell'ambiente, la fauna e le flore
acquatiche, i processi geomorfologici e gli equilibri
idrologici.
Tutta l'attività della pesca sul territorio regionale è gestita
dal Consorzio regionale per la tutela e l'incremento dell'esercizio
della pesca in Valle d'Aosta. Il Consorzio è un ente pubblico non
economico, dipendente dalla Regione Autonoma della Valle d'Aosta ed
è stato istituito nel 1952 con legge regionale. Le finalità
istituzionali e il funzionamento dell'ente sono regolati dalla
legge regionale 34/1976 e successive modificazioni; l'articolo 3
della legge regionale 34 dell'11 agosto 1976, "Nuovi provvedimenti
in materia di pesca e del funzionamento del Consorzio regionale per
la tutela e l'incremento dell'esercizio della pesca in Valle
d'Aosta", prevede al comma 3, lettera L, di: "Valorizzare la pesca
con l'attrattiva turistica, istituendo in zone idonee opportune
riserve consorziali e svolgendo adeguata opera in collaborazione
con gli organi turistici della Regione" e alla lettera P: "Eseguire
tutti gli altri compiti e incarichi che l'Amministrazione regionale
riterrà di affidargli nell'interesse dell'ittica e della
pesca".
In diverse occasioni abbiamo già presentato delle iniziative
rivolte alle problematiche emerse negli ultimi anni legate al
settore pesca, in modo particolare per quanto riguarda l'argomento
delle immissioni ittiche; riteniamo che, una migliore promozione e
valorizzazione dell'attività che riguarda la pesca potrebbe essere
un aspetto importante da prendere in considerazione per integrare
maggiormente la nostra offerta turistica regionale.
Quindi, dopo queste premesse, il Consiglio regionale impegna gli
Assessori competenti a definire, in collaborazione con il Consorzio
pesca e in vista dell'avvio della stagione ittica 2024, delle
azioni e strategie di promozione e valorizzazione per rilanciare il
settore della pesca su tutto il territorio regionale, considerando
tale attività come una potenzialità e un valore aggiunto
dell'offerta turistica della nostra regione.
Presidente
- Assessore Carrel.
Carrel (PA) -
Mi sono confrontato con il collega
Grosjacques ed è intenzione del Governo e della maggioranza
approvare questo ordine del giorno, prendendosi questo impegno
proprio per cercare di lavorare in sinergia, come stiamo già
facendo, con tutto il settore della pesca, per cercare di
valorizzarlo al meglio anche ai fini turistici.
Presidente
- Consigliere Restano, a lei la parola.
Restano (GM) -
Mi permetta, Assessore, la solita
bandierina. Abbiamo parlato mesi addietro con un'interpellanza
sulle riserve speciali di pesca, l'Assessore si era assunto l'onere
di portare avanti un discorso che riguarda un argomento che abbiamo
toccato ieri: lo sport per disabili, la pesca potrebbe rientrare
tra questi.
In un'ottica preventiva, visto che dovremmo discutere di
bilancio, sarebbe opportuno vedere dei fondi per realizzare le
piazzole per disabili, laddove ci sono le riserve speciali di
pesca, sarebbe un'opportunità per dare seguito a questo ordine del
giorno e agli impegni assunti durante i Consigli passati a riguardo
dell'argomento specifico e dare dovute speranza al collega Ganis
per quanto riguarda la caccia.
Presidente
- Consigliere Brunod.
Brunod (RV) -
Ringrazio l'assessore Carrel e anche
l'assessore Grosjacques, competente al turismo, per l'accoglimento
di questo ordine del giorno, in quanto dà un bel segnale di
attenzione a questa disciplina, a questa attività che, attraverso
l'impegno che voi vi siete presi, potrà, sicuramente, integrare
l'offerta turistica regionale e quindi dare una ulteriore bella
risposta al sistema Valle d'Aosta e a tutti gli appassionati della
disciplina, a livello nazionale e internazionale.
Presidente
- Mettiamo in votazione. La votazione è
aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno numero 15, consigliere Planaz, a lei la parola
per l'illustrazione.
Planaz (RV) -
Con questo ultimo ordine del giorno
ritorniamo a parlare di trasporti, in questo caso di mobilità
ferroviaria, a fronte degli obiettivi che si vedono sul DEFR in
base agli acquisti dei treni bimodali elettrici e rispetto
all'evoluzione in corso per quanto riguarda le energie rinnovabili,
e parliamo di idrogeno.
Nella stessa pagina troviamo anche gli studi che continuano a
essere portati avanti riguardanti questa nuova energia. Anche a
fronte delle dichiarazioni da parte delle colleghe di Sinistra che
ho sentito nel corso della discussione sul DEFR che hanno affermato
che l'uso dell'idrogeno per la mobilità ferroviaria non è il
massimo. Io invece ho trovato documentazione anche su RFI, Rete
Ferrovie Italiane, che ha avviato già da molti anni degli studi a
riguardo, per cui il futuro dei treni a idrogeno in Italia non è
poi così da sottovalutare.
In vista di tutti i lavori di elettrificazione della nuova
ferrovia, al di là dei costi che si dovranno sostenere per questo
adeguamento di elettrificazione della ferrovia, dai dati che ho
visto siamo una delle poche regioni ad avere una ferrovia per nulla
elettrificata. Una diversità rispetto ad altre regioni che sono
molto più avanti. Credo che si debba tenere anche in considerazione
- anche se siamo un po' in ritardo - l'opportunità di valutare
l'acquisizione di treni a idrogeno, visto che nel Piano degli
obiettivi c'è anche l'acquisto insieme a RFI dei treni bimodali
elettrici.
Quest'ordine del giorno chiede esclusivamente d'impegnare il
governo regionale e l'Assessore competente in materia di trasporti
ad avviare un'interlocuzione con Rete Ferrovie Italiane per
l'individuazione di soluzioni alternative-sottolineo il fatto
perché le discussioni fatte ai tempi prima di avviare i lavori sul
fatto che ci fosse la garanzia che i lavori terminassero entro il
2026 sono un po', così, al limite - nel caso in cui si
riscontrassero delle problematiche in corso d'opera e i lavori non
terminassero entro le previsioni richiamate in premessa, tra cui
anche quell'allegato sullo sviluppo della mobilità ferroviaria su
gomma, praticamente basata sul vettore idrogeno.
Quest'ordine del giorno vorrebbe porre l'attenzione su questo
fatto, e aspetto la risposta dell'Assessore.
Presidente
- Assessore Bertschy, per la risposta.
Bertschy (AV-VdA Unie) -
Ci asterremo su questo ordine
del giorno, però vorrei confermare, personalmente, a nome del
Governo, per le valutazioni che stiamo facendo in maggioranza, la
massima attenzione rispetto all'utilizzo del vettore idrogeno.
Ognuno ha le sue basi di conoscenza, reperisce, dove può e dove
vuole, le informazioni; noi lavoriamo sulla base di quello che i
nostri tecnici stanno producendo in termini d'informazione,
soprattutto di possibilità di utilizzo. C'è un allegato molto
preciso sul PEAR, che parla del vettore idrogeno e, rispetto a
questo, noi svilupperemo le attività per costruire un potenziale
utilizzo del vettore una volta prodotto, ma soprattutto per
lavorare alla filiera che più volte abbiamo annunciato, che è parte
dell'attenzione che tanti gruppi stanno dando in aula.
Rispetto all'ordine del giorno - anche solo per scaramanzia -
noi speriamo che i lavori procedano velocemente perché già di
difficoltà ne abbiamo da gestire in questa fase e speriamo che
l'elettrificazione raggiunga il suo obiettivo, ma che rimanga
aperta - personalmente lavorerò per questo - una strada per
utilizzare il vettore idrogeno, anche nell'ambito del trasporto, in
particolare il trasporto su gomma.
Presidente
- Consigliera Minelli, a lei la parola.
Minelli (PCP) -
Il collega Planaz ha capito bene dagli
interventi che abbiamo fatto in discussione generale: noi
confermiamo che siamo contrari all'uso dell'idrogeno in ferrovia e
riteniamo anche che sia una soluzione non ottimale per quello che
riguarda il trasporto su gomma.
Diverso è l'atteggiamento che noi abbiamo più in generale;
ricordo che, fin dall'inizio, nel 2021 abbiamo votato mi pare un
ordine del giorno, o una risoluzione, non ricordo più, che chiedeva
di attuare ricerca nel campo dell'idrogeno. Dicevo, due giorni fa
ormai, che il vettore idrogeno è un vettore preziosissimo;
riteniamo che sia importante continuare a operare nella ricerca in
quell'ambito, ma riteniamo che per i tipi di trasporto che sono
stati evidenziati non sia una buona soluzione. Lo potrebbe essere,
anzi lo potrà essere, secondo noi, in particolare in campo
industriale e anche per quello che riguarda altri tipi di
trasporti: avevo citato quelli marittimi, per esempio, e gli
aerei.
Sulla questione dei treni a idrogeno, che in qualche maniera il
collega Planaz diceva di tenere in considerazione, io cito soltanto
un dato che mi sembra abbastanza importante e che riguarda la
Germania: il 9 agosto del 2023, quindi non tanto tempo fa, la
Germania e in particolare la LNVG - che è il primo gestore del
trasporto pubblico in Germania ad aver introdotto la prima linea
ferroviaria al 100% a idrogeno al mondo - ha annunciato che entro
il 2037, quindi un numero di anni non poi così lontano, ha in
programma di sostituire l'intero parco dei treni con mezzi
esclusivamente elettrici e a batteria, essendo - questa è una delle
prime motivazioni che sono state date - più economici rispetto a
quelli a idrogeno. Avevano acquistato, con un investimento di 93
milioni di euro 14 treni dalla compagnia francese Alstom, 14 treni
con celle di combustibile a idrogeno, che sono entrati in servizio
- quindi non è che non li hanno sperimentati - nell'agosto del 2022
in Bassa Sassonia e hanno anche costruito una stazione di
rifornimento, la prima stazione al mondo di ricarica per treni a
idrogeno. Ebbene, hanno annunciato che sostituiranno questi treni
con delle unità multiple elettriche e a batteria e con altri 27
treni completamente elettrici, non a batteria.
L'altra opinione che, in qualche modo, mi conforta nella nostra
idea è quella dell'amministratore delegato e Direttore generale di
Enel che, a proposito del vettore idrogeno, dice una cosa che
condividiamo e che è questa: "L'utilizzo migliore del vettore
idrogeno è quello che tiene conto del suo incredibile contenuto
energetico".
"Per fare un chilo di idrogeno servono 50 kilowattora di energia
elettrica, una quantità che, se messa su un'auto - fa il paragone
di un'auto a batteria - consentirebbe di percorrere 250
chilometri". È un sacco di energia, per questo motivo, secondo
l'amministratore delegato, l'idrogeno - ovviamente parliamo
d'idrogeno prodotto da elettrolisi non di idrogeno grigio - deve
essere usato per gli usi più difficili come per esempio la chimica,
la produzione di fertilizzanti o, in particolare, per la
decarbonizzazione della produzione di cemento o acciaio.
Così questo vettore energetico, tanto energetico quanto prezioso
ed energivoro, potrebbe essere utilizzato in modo intelligente;
questo è quanto ho letto: "Taglia corto il numero uno di Enel:
sarebbe una sciocchezza produrre idrogeno da elettricità per poi
ritrasformarlo in elettricità, ad esempio per alimentare un
veicolo". Questa è una delle opinioni; ho parlato di situazioni in
Germania e di un operatore che, secondo me, è importante nel
panorama italiano. Noi quindi riteniamo innanzitutto che sulla
questione dei treni a idrogeno non è ancora l'ora... ma poi anche
per quello che riguarda gli autobus, perché poi c'è anche la
questione degli autobus....
Ebbene, sempre in Germania - lo dico perché credo che qualche
volta dovremmo anche imparare da chi in campo pure energetico è un
po' più avanti di noi - nella città di Wiesbaden, capitale del Land
dell'Assia, è completamente fallito l'esperimento degli autobus
urbani a idrogeno e praticamente non li utilizzeranno più, ma
andranno nella direzione di utilizzare quelli elettrici.
C'è poi un altro aspetto nell'impegnativa di questo ordine del
giorno, che al di là di proporre l'utilizzo dei treni a idrogeno,
dice anche: "Di avviare un'interlocuzione con Rete Ferroviaria
Italiana per individuare soluzioni alternative nel caso in cui i
lavori sulla tratta non terminassero o riscontrassero problematiche
in corso d'opera tali da non terminare entro le previsioni già
richiamate in premessa"; ora, al di là del fatto che a mio avviso
occorra impegnarsi il più possibile, e in questo la Regione deve
dare il suo contributo per spingere, monitorare, fare attenzione
che si rispettino i tempi... ma poi, se non si dovessero, e non
credo, rispettare i tempi, non so come nel tempo residuo si
potrebbero mettere in atto delle alternative di questo tipo, perché
siamo molto lontani dal poterle mettere in atto queste alternative
che prevedono l'utilizzo eventualmente di treni a idrogeno.
Voglio ribadire ancora una volta - perché è stato detto che si
"Ergono degli steccati ideologici" su quello che riguarda forme di
energia, vettori energetici, eccetera - che non c'è questo
"steccato ideologico", ma c'è una valutazione di quel vettore che,
a nostro avviso, può - anzi deve - essere sondato, studiato.
Bisogna approfondire, ragionare, ma su degli usi differenti e in
quel senso, a nostro avviso, potrebbe avere una importanza notevole
anche nella nostra regione, considerata la nostra disponibilità,
non sappiamo fino a quando, di acqua. Diversamente produrre
idrogeno e, per farlo, utilizzare un sacco di energia per poi far
funzionare dei motori che comunque sono dei motori elettrici è una
"traslazione" di attività, di azioni, che disperdono non solo
tantissima energia, ma anche delle risorse economiche.
Noi, su questo ordine del giorno, votiamo contro.
Presidente
- Consigliere Perron, ne ha facoltà.
Perron (LEGA VDA) -
Interveniamo anche noi. Le grandi
criticità della questione elettrificazione le abbiamo ampiamente
evidenziate a suo tempo -e lo sanno tutti, questo - e le stiamo già
vedendo coi gravi problemi che porterà sulla nostra circolazione.
Tra l'altro i 2.000 pali che si prevede di mettere, non è che
saranno anche lì 2.500? Non è proprio tutto così green,
chiaramente, ma anche questo l'avevamo detto; le 98 corse
sostitutive degli autobus che ci saranno faranno parecchie CO2 nel
frattempo anche quello andrebbe conteggiato. Quindi noi abbiamo già
detto tutto, come dire,
ab
illo tempore,
ed è agli
atti. Poi sosterremo in questo caso l'iniziativa dei colleghi,
anche se giustamente alcune criticità nell'impostazione le
vediamo.
I lavori di RFI, in questo caso - e questo è un altro grave
problema - riusciranno a finirli in tempo, cioè a dicembre 2026?
Anche su questo noi abbiamo espresso parecchi dubbi: ci sono
ritardi: Va bene, direi va molto bene in questo caso che il
soggetto attuatore è RFI, non siamo noi, e quindi a quel punto è un
soggetto grande che se non riuscirà a portare a termine gli impegni
assunti entro i tempi se la dovrà sbrogliare. Se fossimo stati noi
i responsabili diretti di ciò, sarebbe stato molto, molto
problematico, quindi toccherà a RFI risolvere i problemi, se ci
saranno; contrariamente sarebbe stata una scelta molto, molto,
azzardata.
Sul vettore idrogeno la sua funzionalità anche sui treni è
certa, è già applicata; anche noi avevamo letto le notizie che ha
riportato la collega Minelli, ma non hanno detto che "Non
funzionano"; hanno detto che "Funzionano", ma giustamente hanno
deciso di utilizzare, decideranno di utilizzare... i costi... però
dipende dalle linee, perché il nostro problema è che noi dobbiamo
disfare, a partire dalla città di Ivrea, tutta una rete. Questo è
il problema ed è per quello che noi avevamo avanzato i nostri
dubbi, dubbi che non erano però solo i nostri perché sono stati
confermati da più parti.
Su questo ritorneremo, perché ci sono dei documenti che ne
parlano; le valutazioni di alternative non sono state valutate
abbastanza perché, al di là del tema idrogeno ci sarà la
Brescia-Edolo dal 2024, che ci testimonierà se le cose funzionano o
meno.
Noi avevamo già detto nella relazione, due anni fa, che la cosa
più semplice sarebbe stata pensare all'utilizzo di treni con le
batterie perché, come lei stessa l'altro ieri ha ricordato, le
batterie avranno un'autonomia sempre più ampia; già qui avremo dei
"Treni touch". Non ho più seguito bene la questione: si parlava di
"Treni touch" che dovevano arrivare nel 2024, con batterie che
consentivano di viaggiare nell'ultima parte di tragitto già con i
motori praticamente spenti, perché caricati in precedenza.
C'erano alternative senza stare a disfare tutta la linea e
provocare tutti i disguidi che tra poco toccheremo con mano
riguardo all'elettrificazione: quello è sempre stato il nostro
discorso, per un vantaggio che è quello solo, unico, di avere più
ampio il parco mezzi, che però anche lì lo si poteva bypassare con
i bimodali attaccati insieme per avere mezzi più grandi.
Sul resto, sull'idrogeno, vedremo l'esempio italiano; anche lì
c'è un discorso di filiera, e l'abbiamo già fatto ieri. Un altro
discorso è riuscire a fare noi in valle certi investimenti che poi
possano ripagare in termini di ricerca e occupazione, piuttosto che
in questo caso l'elettrificazione non credo ci darà nessun
beneficio in tal senso. Dall'altra parte, se poi vogliamo citare le
altre regioni europee - collega, giustamente se vogliamo citare la
Germania -lei sa che avevano il nucleare, adesso non ce l'hanno più
e infatti attivano le centrali a carbone; idea geniale: vogliamo
copiare anche quello? Abbiamo sempre questa esterofilia; ma
guardiamo gli altri più bravi: bene, la Germania nucleare, ecc.
Come la nostra forza politica sempre dice. - e sarà un tema che
sempre più nei prossimi anni deve venire fuori, specie con il
nucleare delle ultime generazioni su cui aspetti tecnici non mi
addentro perché non sono competente - è chiaro che la direzione è
quella. Allora, se vogliamo guardare le altre nazioni, molto bene:
hanno il nucleare; la Germania, collega Minelli, mi pare abbia i
pirogassificatori, o sbaglio? Ecco, allora guardiamo gli altri solo
quando ci fa comodo e, poi, quando dobbiamo fare noi qualcosa,
abbiamo la sindrome Nimby, cioè va benissimo tutto: i nostri
rifiuti li bruciamo. Non in Valle d'Aosta, li portiamo in
Lombardia. E va benissimo. Il metano: se dobbiamo fare un
intervento, ahi no, perché abbiamo bucato da qualche parte. Qualche
comitato probabilmente se la prende e dice: "Ma non vorrete mettere
il metano!". Bene, blocchiamo anche quello e torniamo alle caverne,
con la legna ma anche la legna fa Ch4, se proprio vogliamo, oppure
carbone, così siamo felici tutti e buona fortuna.
In questo caso diamo sostegno ai colleghi: è vero che
l'impegnativa è un po' tirata, lo riconosciamo, ma a questo punto
che vada tutto in porto con l'elettrificazione, perché sennò io non
lo so quanti anni saremo bloccati. Comunque noi l'avevamo detto; ci
hanno dato dei gufi - e va bene, ci pigliamo dei gufi - però noi i
dati e gli studi ce li eravamo guardati molto bene: è tutto sulla
carta, le nostre considerazioni le avevamo documentate, adesso si
vada avanti e sul futuro si vedranno poi le varie tecnologie e come
possano essere utilizzate da una parte e dall'altra.
Presidente
- Consigliere Restano.
Restano (GM) -
Intervengo
in primis
come primo e
unico firmatario della legge 18 del 2021 che proponeva lo studio
sull'idrogeno.
Non posso fare a meno di rilevare, colleghi e collega Minelli,
che, quando parliamo della linea ferroviaria Aosta-Pre-Saint-Didier
piuttosto che Pre-Saint-Didier -Courmayeur, gli studi non bastano
mai, ci va lo studio dello studio, lo avevamo aggiunto al Piano dei
Trasporti quando c'era la Giunta Spelgatti e poi ne abbiamo fatto
un altro; adesso rilanciamo con ulteriori approfondimenti.
Sull'idrogeno abbiamo fatto un mezzo studio, neanche ben
completo, perché lo spirito della legge non era quello e la legge
salvaguardava l'elettrificazione - questo lo faccio notare, ma non
vogliamo approfondire; quella norma aveva l'ambizione di creare
un'opportunità che guardava le caratteristiche intrinseche della
nostra regione, che non sono quelle dell'Emilia Romagna ma, forse,
quelle della Germania che lei ha citato, ma con la quantità di
acqua che scende dalle nostre montagne, con la produzione
idroelettrica che ha la Valle d'Aosta... tant'è che deve sospendere
la produzione quando vi sono dei picchi elevati. Potremmo valutare
se sfruttare questa sovrapproduzione per produrre idrogeno, per
portarci più avanti degli altri; tutto questo non con l'ambizione
di utilizzare l'idrogeno domani mattina perché, lo sappiamo bene,
ci sarà un percorso da fare sappiamo anche che oggi costa parecchio
produrre idrogeno verde, però se guardiamo avanti vale la pena di
approfondire questa possibilità.
Questo, secondo me, è ragionare guardando un poco più avanti
della punta dei propri piedi e senza dare dei giudizi ideologici
perché dalle sue dichiarazioni rilevo che già lei ha destinato
l'idrogeno a usi differenti; lei quindi ha già deciso. Io non ho
idee e con quella legge chiedevo di approfondire la questione, cosa
che non è stata convenientemente fatta e questa è l'unica lamentela
che rivolgo all'Assessore: poteva fare di più, probabilmente,
(
Interventi fuori microfono
) ...se mi lascia parlare
collega, io non mi sono mai permesso d'interromperla.
Probabilmente, in quel momento, il vostro peso politico era
notevole e allora siete riuscite a portare la maggioranza e lo
studio verso una certa direzione; oggi direi che voto convintamente
questa proposta, ma rilancio l'opportunità di verificare se, oltre
a quanto è già stato fatto, si possa ancora far di più per porci
all'avanguardia e per vendere un prodotto di cui noi siamo
ricchi.
Presidente
- Consigliere Planaz, a lei la parola.
Planaz (RV) -
Sarò breve, visto l'orario. Io penso che, a
fronte d'investimenti così importanti come quelli che sono in atto
per l'elettrificazione della ferrovia, senza ombra di dubbio
qualsiasi analisi venga fatta per me è utile.
Prendiamo atto dell'impegno del Governo, della sensibilità nei
confronti di questo tema e anche di tutte le nuove possibilità:
adesso ne abbiamo citata una, cioè l'idrogeno, ma oggi ci sono vari
tipi di tecnologie sulle nuove produzioni di energie elettriche,
soprattutto di energie pulite, energie verdi. Sono però obbligato a
rispondere alla collega Minelli alla quale dico che con questa
iniziativa non mi sono posto problema di essere d'accordo sulla
trazione a idrogeno piuttosto che elettrica; io mi sono posto altre
domande, ho fatto delle ricerche brevi, perché non ho avuto molto
tempo, ma in queste poche ricerche ho visto che in tutta Europa per
la ferrovia stanno proseguendo con la trazione con l'uso
dell'idrogeno.
Io posso essere d'accordo, perché lei è stata precisa e ha
detto: "Io non sono d'accordo con l'uso dell'idrogeno per la
trazione ferroviaria" ma io non ho nulla da dire su questo, però,
considerando gli investimenti fatti nella nostra regione e
sull'impatto che deriva dall'elettrificare tutta la ferrovia,
secondo me, un ragionamento un po' più profondo, se si poteva
evitare o no, io ne avrei preso atto.
Poi ognuno è convinto delle sue posizioni; noi ritireremo
quest'ordine del giorno, non lo porteremo al voto, per non creare
ulteriori confusioni, però volevamo solo accertarci che ci fosse
l'attenzione alta su questa problematica da parte del Governo.
Presidente
- L'ordine del giorno è ritirato. La seduta si
conclude con questo punto. I lavori sono aggiornati alle ore
15:00.
---
La seduta termina alle ore 13:09.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK