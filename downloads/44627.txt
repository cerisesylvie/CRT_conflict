Consiglio Regionale della Valle d'Aosta - Oggetto del Consiglio n. 1581 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1581 del 8 giugno 2022 - Resoconto
OGGETTO N. 1581/XVI - Interrogazioni a risposta immediata:
"Notizie in merito alle interlocuzioni con la Cogne Acciai Speciali
sulle modalità dell'acquisizione delle quote societarie da parte di
una società di Taiwan" e "Informazioni in merito alle
interlocuzioni con la Cogne Acciai Speciali sul futuro dell'azienda
a seguito della cessione delle quote".
Bertin (Presidente) -
Passiamo ora ai punti n. 4.02 e
4.03 che verranno affrontati congiuntamente, si tratta dei due
question time riguardanti la Cogne Acciai Speciali. Seguirà la
discussione aperta a tutti i gruppi. Per l'illustrazione si è
prenotata la consigliera Erika Guichardaz, a cui seguirà il
consigliere Aggravi, sempre per l'illustrazione.
Guichardaz E. (PCP) -
Intanto permettetemi - nel
momento in cui affrontiamo un tema come questo - di ricordare chi
per me è stata una persona, poi lo ricorderò nel dibattito
successivo, che ha dato molto alla mia attività politica, che è
stata Assessore nel Governo di Dino Viérin, ossia l'assessore
Mafrica, da cui ho imparato moltissimo rispetto a questo tema e a
cui sicuramente dobbiamo molto.
Viste le notizie stampa e non sapendo se nelle comunicazioni si
glissava anche su quest'argomento, abbiamo deciso di presentare
questo question time - a cui parzialmente ha già risposto il
Presidente nelle comunicazioni - per conoscere se vi siano e quando
vi siano state delle interlocuzioni con l'azienda volte a conoscere
le modalità e i tempi rispetto all'acquisizione di cui si è tanto
parlato in questi giorni in Valle d'Aosta.
Presidente -
Consigliere Aggravi, ne ha facoltà.
Aggravi (LEGA VDA) -
Quest'interrogazione a risposta
immediata nasce, come ha detto anche la consigliera Guichardaz, da
varie notizie di stampa che a fine maggio sono apparse anche a
livello nazionale, ovvero il fatto che un gruppo taiwanese sia in
procinto di entrare nella maggioranza del gruppo Cogne Acciai
Speciali.
Un obiettivo - e leggo notizie di stampa - per creare un
percorso di sviluppo internazionale, importanti sinergie, l'accesso
a tutti i vantaggi derivanti da un grande gruppo - che ricordiamo
essere tra l'altro quotato - con l'obiettivo finale di creare il
più grande gruppo al mondo nella produzione di acciai inossidabili
lunghi e speciali.
Parliamo di un nuovo partner che conta più di settemila
dipendenti e ha un fatturato di più di 4,7 miliardi. Ricordiamo che
il gruppo Cogne sostanzialmente ha un fatturato pari a 645 milioni
di euro e una forza lavoro di più di 1.500 persone.
Quello che chiediamo è capire - anche a fronte di altre notizie
di stampa che ci hanno fatto sapere che ci sono state delle
interlocuzioni con il Governo regionale - quali siano state le
conclusioni di queste interlocuzioni, con particolare riferimento
alla permanenza produttiva al mantenimento dei livelli
occupazionali in Valle del gruppo stesso.
Presidente -
Risponde l'assessore Bertschy.
Bertschy (AV-VdA Unie) -
La preoccupazione della
consigliera Guichardaz della mancata comunicazione... della
presentazione dei question time ovviamente l'avremmo superata,
perché un tema così importante andava portato all'informazione
dell'Aula. Rispetto alle informazioni che richiedete, io provo a
dare delle prime informazioni, ma ovviamente siamo qua a offrire
piena collaborazione per dare continuità a quest'informazione nei
prossimi giorni, quando questo potrà essere fatto con la completa
attività, anche da parte dell'azienda.
Ho cercato di avere maggiori informazioni anche riguardo ad
alcuni di questi fatti che sono successi in passato, in particolare
l'ultimo, quello della Thermoplay, quando c'è stata da parte di una
multinazionale americana l'acquisizione di un'importante azienda
valdostana fondata dalla famiglia Enrietti, per capire come si
erano svolte le cose; anche in quel caso tutto si era svolto con la
massima segretezza e le comunicazioni alla parte politica erano
venute ad affare concluso, dopo qualche giorno attraverso un
incontro con Confindustria furono date comunicazioni ai sindacati e
alla parte datoriale.
Per quello che ci riguarda, lo abbiamo detto, noi non siamo
stati informati di questa trattativa - e neanche avremmo dovuto
esserlo - mentre con l'azienda abbiamo continuato e continueremo ad
avere un'interlocuzione importante su tutti i programmi di sviluppo
e su tutte le iniziative che sono in corso e che saranno da portare
avanti anche con questo nuovo assetto societario.
Per quello che ci riguarda vediamo in maniera positiva quello
che sta avvenendo: si tratta di una crescita dell'azienda sul
mercato internazionale che può produrre un ulteriore sviluppo di
un'azienda che già sta creando delle buone occasioni di crescita
del nostro territorio.
La multinazionale che acquisisce il 70% è un produttore
d'acciaio, non è un fondo d'investimento o qualcheduno che deve
fare business ma un produttore di acciaio, il terzo player nel
mondo, e, attraverso quest'acquisizione, Cogne avrà la possibilità
di crescere con un assetto societario diverso su più mercati.
Le regole del mercato della produzione dell'acciaio le
conosciamo tutti: importare dell'acciaio dall'Asia vuol dire pagare
dei dazi importanti e non avrebbe senso investire delle risorse da
un mercato come quello per poi cercare di fare altre
operazioni.
La presenza della famiglia Marzorati è assicurata attraverso
ovviamente un assetto societario differente ma ci sarà continuità
nella gestione anche dei rapporti con le istituzioni e con il
territorio.
Sono tre elementi che noi vediamo ad oggi come elementi positivi
e - dalle prime interlocuzioni che abbiamo avuto con l'attuale
proprietà che nei prossimi giorni dovremmo andare a verificare - è
stata assicurata la permanenza produttiva; ovviamente, sapete che
Cas produce in Valle d'Aosta attraverso un contratto iniziato nel
1996 e che è stato poi riorganizzato nel 2007-2008, attraverso un
progetto nuovo che ha portato all'approvazione, insieme al Comune
di Aosta, dello sviluppo dello stabilimento Cogne 2010.
Il contratto, che è stato rivisitato nel 2008, andrà fino al
2038 e prevede attualmente un canone intorno ai 520 mila euro
annui.
È stato assicurato da parte della proprietà il mantenimento dei
livelli produttivi, anzi, per quello che si può apprendere dalle
prime informazioni, l'intenzione di aumentare i livelli produttivi:
e
anche di passare a un livello di turnazione ancora più
ampio.
Dicevo sulla proprietà degli immobili e, soprattutto, è stato
confermato il piano degli investimenti che nei prossimi anni
riguarderà investimenti per circa 110 milioni di euro.
Questi elementi sono i primi elementi ai quali possiamo dare le
nostre prime valutazioni; domani avremo un incontro con le forze
sociali nel primo pomeriggio come Governo e la prossima settimana
avremo la possibilità d'incontrare la proprietà che spiegherà -
attraverso un incontro con le forze sociali e noi - le linee
definitive del contratto una volta che sarà, immaginiamo,
firmato.
Riprendo alcune righe di un articolo uscito in questi giorni a
livello nazionale, "Con quest'operazione infatti la Cogne Acciai
Speciali punta a estendersi in Europa ma anche Nord e Sud America
ed assicurarsi una presenza più massiccia sui mercati asiatici,
diventando il più grande gruppo al mondo della produzione di acciai
inossidabili lunghi e speciali. Un percorso che, considerate le
risorse necessarie, le sarebbe precluso senza agganciarsi a un
gigante globale come quello taiwanese".
Questo è l'auspicio che questo possa avvenire.
Per quello che ci riguarda, come amministratori Valle d'Aosta
dobbiamo assicurare la presenza produttiva, la crescita
occupazionale, ma dobbiamo cercare di evitare di non creare le
condizioni giuste, perché una proprietà così importante che viene a
investire in Valle d'Aosta non trovi il giusto contesto con il
quale interloquire e provare a portare qui un programma di
crescita, anche magari in tanti altri settori e in tante altre
attività.
Presidente -
Per la replica, consigliera Erika
Guichardaz.
Guichardaz E. (PCP) -
Credo che citare la questione
Thermoplay sia un po' fuorviante, intanto perché stiamo parlando di
due aziende completamente diverse, in più - se non ricordo male -
la Thermoplay aveva avvisato i propri lavoratori e fatto incontri
in Confindustria, proprio per garantire livelli occupazionali.
Inoltre la cessione era necessaria, perché la famiglia non era
più in grado di sostenere la competizione internazionale, quindi
con questo question time non è che volevamo mettere in dubbio la
capacità e le potenzialità dell'azienda che ha acquisito la Cogne
Acciai Speciali, ma volevamo invece sottolineare il ruolo che,
forse, il Governo regionale poteva svolgere in questa
situazione.
Presidente -
Consigliere Aggravi.
Aggravi (LEGA VDA) -
Non entrerò nella questione delle
comunicazioni, perché chi crede nell'impresa e nel mercato sa che
impresa e mercato non meritano dirigismo.
Detto questo, la domanda che mi pongo e ci poniamo è diversa e
dice: quali sono le opportunità che possiamo creare per mantenere e
per sviluppare questa produzione o altre produzioni in Valle
d'Aosta? Quali sono le opportunità che si possono e si devono
creare per aumentare e mantenere l'occupazione in Valle
d'Aosta?
Non torno sul discorso della stabilità di questo Governo e di
questa maggioranza, la vera domanda che ci dovremmo porre è se
queste condizioni si potranno costruire a fronte di questa
instabilità.
Detto questo, sarà bene che ci siano gli incontri che devono
esserci, che ci sia un monitoraggio di quelle che saranno anche le
intenzioni, al di là delle comunicazioni dei nuovi proprietari, e,
soprattutto, a chi in questi ultimi giorni - chiedo solo scusa, uso
soltanto, se posso, un attimo di tempo per quello che riguarda il
dibattito poi successivo - rispetto a certe dichiarazioni fatte - e
non cito da chi, in modo tale che evitiamo polemiche - prima di
dare lezioni di geopolitica o manifestare dei fantasmi, forse è
meglio chiedersi che cosa essi stessi possono fare, che cosa noi
possiamo fare.
Lo dico sia alle parti sociali, sia anche ad altri imprenditori
che, anche personalmente, mi hanno manifestato una
preoccupazione.
Mi chiedo in queste situazioni, anche molto più grandi: dov'è
l'imprenditoria locale? Dov'è l'imprenditoria nazionale? Dov'è
l'imprenditoria europea, visto che parliamo tanto di Europa?
Perché questo gruppo è un gruppo industriale, ma è un gruppo di
un Paese che non conosciamo, perché, diciamo la verità, non
conosciamo ad Oriente quelli che sono gli obiettivi e le
finalità... bene avere dei rapporti fattivi, e soprattutto che
possano creare delle opportunità, e che possano anche dare un
ordine maggiore in un'area importante della città di Aosta e -
perché no? - aggiungo anche creare delle opportunità per altre
aree, che una volta erano produttive in Valle d'Aosta e chissà,
magari, possono esserlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK