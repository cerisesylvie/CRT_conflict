Consiglio Regionale della Valle d'Aosta - Oggetto del Consiglio n. 4439 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4439 del 6 aprile 1993 - Resoconto
OGGETTO N. 4439/IX Disegno di legge: "Disciplina
dell'attività di estetista nella regione Valle d'Aosta".
Presidente
La parola al Consigliere Ricco.
Ricco (DC)
Sarò breve, succinto e compendioso. Con
la legge 4 gennaio 1990, n. 1, l'area imprenditoriale delle
attività di estetica ha ricevuto un riconoscimento normativo
fondamentale con il quale sono sostanzialmente superati i limiti
previsti dalla precedente disciplina che aveva considerato tale
attività come mestiere affine in senso residuale e collaterale
rispetto alle attività dei barbieri e dei parrucchieri.
La nuova disciplina individua con chiarezza la figura
professionale della estetista e ne definisce l'ambito di attività,
come più volte sollecitato dalle associazioni di categoria. La
legge 4 gennaio 1990 n. 1 stabilisce tra l'altro che le Regioni, al
fine di assicurare uno sviluppo del settore compatibile con le
effettive esigenze del contesto sociale provvedano ad emanare norme
di programmazione delle attività di estetista e a dettare
disposizioni ai comuni per l'adozione di regolamenti che si
uniformino alla nuova normativa. In relazione a quanto sopra detto
è stato predisposto l'allegato disegno di legge che disciplina in
modo organico l'esercizio e l'attività nella nostra regione.
Presidente
Dopo la relazione del Consigliere Ricco
è aperta la discussione. Se nessuno chiede la parola chiudo la
discussione e passo all'esame dell'articolato.
Articolo 1 (Finalità della legge)
1. La presente legge disciplina, nel quadro della vigente
legislazione statale, l'attività di estetista nel territorio della
Regione valle d'Aosta.
Esito della votazione
Presenti, votanti, favorevoli: 22
Il Consiglio approva.
Presidente
Passiamo all'articolo 2.
Articolo 2 (Attività di estetista)
1. L'attività di estetista comprende tutte le prestazioni ed i
trattamenti eseguiti sulla superficie del corpo umano il cui scopo
esclusivo o prevalente sia quello di mantenerlo in perfette
condizioni, di migliorarne e proteggerne l'aspetto estetico,
modificandolo attraverso l'eliminazione o l'attenuazione degli
inestetismi presenti.
2. Tale attività può essere svolta con l'attuazione di tecniche
manuali, con l'utilizzazione degli apparecchi elettromeccanici per
uso estetico, di cui all'elenco allegato alla legge 4 febbraio
1990, n. 1 (Disciplina dell'attività di estetista) e con
l'applicazione dei prodotti cosmetici definiti tali dalla legge 11
ottobre 1986, n. 713 (Norme per l'attuazione delle direttive della
comunità economica europea sulla produzione e la vendita dei
cosmetici).
3. L'attività di estetista non comprende le prestazioni dirette
a finalità specificatamente ed esclusivamente di carattere
terapeutico.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 3.
Articolo 3 (Conseguimento della qualificazione
professionale)
1. La qualificazione professionale di estetista si consegue,
dopo l'adempimento dell'obbligo scolastico, mediante il superamento
di un apposito esame teorico-pratico preceduto dallo
svolgimento:
a) di un apposito corso regionale di qualificazione della durata
di due anni, con un minimo di 900 ore annue; tale periodo deve
essere seguito da un corso regionale di specializzazione della
durata di un anno di inserimento presso un'impresa estetista;
b) oppure di un anno di attività lavorativa qualificata in
qualità di dipendente, a tempo pieno, presso uno studio medico
specializzato oppure un'impresa di estetista, successiva allo
svolgimento di un rapporto di apprendistato presso un'impresa
estetista, come disciplinato dalla legge 19 gennaio 1955, n. 25
(Disciplina dell'apprendistato) e successive modificazioni ed
integrazioni, della durata prevista della contrattazione collettiva
di categoria e seguita da appositi corsi regionali di almeno 300
ore di formazione teorica, integrativi delle cognizioni pratiche
acquisite presso l'impresa;
c) oppure di un periodo non inferiore a tre anni di attività
lavorativa qualificata, a tempo pieno, in qualità di dipendente o
collaboratore familiare presso un'impresa di estetista, accertata
attraverso l'esibizione del libretto di lavoro indicante la
mansione svolta o di documentazione equipollente, seguita dai corsi
di formazione teorica di cui alla lettera b). Tale periodo di
lavoro deve essere svolto nel corso del quinquennio antecedente
l'iscrizione ai corsi di cui alla lettera b).
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 4.
Articolo 4 (Corsi di formazione professionale)
1. I corsi di formazione professionale di cui all'articolo 3,
comma 1, lettere a) e b), sono realizzati nell'ambito del programma
annuale di formazione professionale di cui alla legge regionale 5
maggio 1983, n. 28 (Disciplina della formazione professionale in
Valle d'Aosta).
2. L'ordinamento didattico dei corsi è stabilito, tenuto conto
di quanto previsto dall'articolo 6, commi 2 e 3, della l.1/1990,
sentite le organizzazioni regionali dell'artigianato. Con le
medesime modalità è, altresì, stabilito il programma per lo
svolgimento dell'esame di cui all'articolo 3, comma 1.
3. Per l'espletamento dell'esame di cui all'articolo 3, comma 1,
è costituita, con decreto del Presidente della Giunta regionale,
una commissione composta come segue:
a) un funzionario dell'Assessorato regionale dell'industria,
commercio e artigianato appartenente alle qualifiche dirigenziali,
con funzioni di Presidente;
b) un esperto designato dall'Ufficio regionale del lavoro e
della massima occupazione;
c)un esperto designato dalla Sovraintendere agli studi;
d) un esperto designato dalle organizzazioni regionali
dell'artigianato;
e) i docenti e gli istruttori del corso.
4. Le funzioni di segretario della commissione sono svolte da un
funzionario regionale appartenente al settimo livello
funzionale.
5. Agli allievi che superano l'esame teorico-pratico è
rilasciato l'attestato di qualificazione professionale di
estetista.
6. Ai membri della commissione d'esame, fatta eccezione per i
docenti e gli istruttori del corso e per i dipendenti della
Regione, spetta un gettone di presenza di entità pari a quella
prevista per i componenti le commissioni d'esame delle scuole
secondarie di secondo grado. A coloro che risiedono in comuni
diversi da quelli in cui ha svolgimento l'esame, spetta inoltre il
trattamento di missione previsto per il personale regionale.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 5.
Articolo 5 (Regolamenti comunali)
1. I comuni, entro il termine di un anno dalla data di entrata
in vigore della presente legge, adottano appositi regolamenti per
disciplinare l'attività di estetista.
2. I regolamenti sono adottati sentite le organizzazioni
regionali dell'artigianato e la commissione di cui all'articolo
7.
3. Tutte le imprese che esercitano l'attività di estetista,
siano esse in forma individuale o in forma societaria, sono
soggette alla disciplina del regolamento adottato dal Comune
nell'ambito del quale operano.
4. Tale regolamento si applica, altresì, alle attività di
estetica svolte, anche in modo parziale, nell'ambito di palestre,
imprese di vendita di cosmetici, studi medici specializzati, centri
abbronzanti e saune o in altre imprese che, comunque, effettuino
prestazioni o trattamenti compresi tra quelli previsti nelle
attività di estetista.
5. In particolare i regolamenti comunali devono prevedere:
a) la distribuzione degli esercizi a livello territoriale e le
superfici minime dei locali destinati all'esercizio delle attività
di estetista, tenuto conto degli esercizi già esistenti e degli
addetti occupati;
b) i requisiti di sicurezza ed igienico-sanitari dei locali nei
quali viene svolta l'attività di estetista;
c) le modalità per il rilascio dell'autorizzazione all'esercizio
dell'attività di estetista da parte del Comune e per il
trasferimento dell'esercizio dell'attività in altre sedi
nell'ambito del comune medesimo;
d) la disciplina degli orari ed il calendario dei giorni di
apertura e di chiusura dell'esercizio;
e) l'obbligo di esposizione delle tariffe professionali;
f) i criteri di controllo sull'accertamento dei requisiti
previsti dalla normativa vigente per lo svolgimento dell'attività
di estetista.
6. Le imprese già esistenti che non rispondono ai requisiti
stabiliti dai regolamenti comunali devono
provvedere agli
opportuni adeguamenti entro il termine massimo di dodici mesi
dall'entrata in vigore del regolamento medesimo. Decorso
inutilmente tale termine, l'autorizzazione deve essere
revocata.
7. I regolamenti comunali possono essere adottati anche
attraverso l'adeguamento o l'integrazione di quelli adottati ai
sensi della legge 23 dicembre 1970, n. 1142 (Modifiche alla legge
14 febbraio 1963, n. 161, concernente la disciplina dell'attività
di barbiere, parrucchiere per uomo e donna e mestieri affini).
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 6.
Articolo 6 (Autorizzazione all'esercizio)
1. L'esercizio dell'attività di estetista è subordinato al
rilascio di apposita autorizzazione comunale valida per
l'intestatario della stessa e per i locali in essa indicati.
2. L'autorizzazione è rilasciata con le modalità previste dal
regolamento comunale di cui all'articolo 5, previo
accertamento:
a) del possesso del requisito della qualificazione professionale
di estetista;
b) dei requisiti igienici dei locali nei quali viene svolta
l'attività, delle attrezzature e degli apparecchi elettromeccanici,
nonché della loro rispondenza a quanto previsto dall'articolo 2,
comma 2.
3. L'autorizzazione è rilasciata dal Sindaco, sentita la
Commissione comunale di cui all'articolo 7, entro 60 giorni dalla
data di presentazione della domanda. Trascorso tale termine senza
che sia stato comunicato motivato provvedimento di diniego, la
domanda si intende accolta.
4. Contro il provvedimento di diniego è ammesso il ricorso alla
Giunta regionale nel termine di trenta giorni dalla
notificazione.
5. La Giunta regionale decide in via definitiva sul ricorso
entro novanta giorni dalla presentazione.
Trascorso il termine di novanta giorni dalla data di
presentazione del ricorso senza che la Giunta regionale abbia
comunicato la propria decisione, il ricorso si intende
respinto.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 7.
Articolo 7 (Commissione comunale)
1. Per l'espletamento dei compiti di cui alla presente legge, la
commissione comunale prevista dall'articolo 3 della legge 1142/1970
è integrata da un imprenditore estetista designato dalle
associazioni di categoria maggiormente rappresentative a livello
regionale.
2. La commissione di cui al comma 1 esprime parere obbligatorio
non vincolante in ordina a:
a) regolamento comunale previsto dall'articolo 5;
b) rilascio dell'autorizzazione prevista dall'articolo 6.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 8.
Articolo 8 (Esercizio dell'attività)
1. L'attività di estetista può essere esercitata in forma di
impresa individuale o di società. Le imprese esercenti l'attività
di estetista nei limiti dimensionali e con i requisiti di cui alla
legge regionale 20 maggio 1986, n. 24 (Nuova disciplina
dell'artigianato) e successive modificazioni ed integrazioni, sono
tenute ad iscriversi all'Albo regionale delle imprese
artigiane.
2. Lo svolgimento dell'attività di estetista, dovunque tale
attività sia esercitata, anche a titolo gratuito, è subordinato al
possesso dell'autorizzazione di cui all'articolo 6.
3. I dipendenti, i collaboratori e, nel caso di esercizio
dell'attività in forma societaria, i soci che esercitano
professionalmente l'attività di estetista devono essere in possesso
della qualificazione professionale di cui all'articolo 3.
4. Non è ammesso lo svolgimento dell'attività in forma ambulante
o di posteggio.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 9.
Articolo 9 (Esercizio dell'attività e vendita di prodotti
cosmetici)
1. Alle imprese artigiane esercenti l'attività di estetista che
vendono o comunque cedono alla propria clientela, al solo fine
della continuità dei trattamenti in corso, prodotti cosmetici
strettamente inerenti allo svolgimento della propria attività, non
si applicano le disposizioni relative all'iscrizione nel registro
degli esercenti il commercio e all'autorizzazione amministrativa di
cui alla legge 11 giugno 1971, n. 426 (Disciplina del commercio) e
successive modificazioni ed integrazioni.
2. Le imprese autorizzate ai sensi della legge 426/1971, e
successive modificazioni ed integrazioni, alla vendita di prodotti
cosmetici possono esercitare l'attività di estetista a condizione
che si adeguino al regolamento comunale di cui all'articolo 5 e che
i soggetti che esercitano professionalmente tale attività siano in
possesso della qualificazione professionale di cui all'articolo 3.
Per le medesime imprese non sussiste l'obbligo dell'iscrizione
all'Albo regionale delle imprese artigiane.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 10.
Articolo 10 (Attività svolta presso un servizio di barbiere o
parrucchiere)
1. L'attività di estetista può essere svolta anche unitamente
all'attività di barbiere o di parrucchiere, nella medesima sede, a
condizione che i soggetti che esercitano professionalmente tale
attività siano in possesso della qualificazione professionale di
cui all'articolo 3.
2. L'attività può, altresì, essere svolta in una delle forme
societarie previste dalla legge regionale 24/1986. In tal caso i
singoli soci che esercitano le distinte attività devono essere in
possesso dei relativi requisiti professionali richiesti per
l'esercizio.
3. I barbieri ed i parrucchieri, nell'esercizio delle loro
attività, possono avvalersi direttamente di collaboratori familiari
e di personale dipendente per l'esclusivo svolgimento di
prestazioni semplici di manicure e pedicure estetico connesse
all'esercizio dell'attività principale.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 11.
Articolo 11 (Compiti dell'Unità sanitaria locale)
1. L'Unità sanitaria locale, al fine di tutelare la salute e la
sicurezza del servizio, accerta lo stato di manutenzione delle
apparecchiature utilizzate nello svolgimento dell'attività di
estetista, nonché i requisiti igienico sanitari relativi ai
procedimenti tecnici impiegati in tale attività.
2. Allo stesso fine l'Unità sanitaria locale effettua controlli
sui procedimenti impiegati nello svolgimento delle attività di cui
al comma 1, nel rispetto delle norme sanitarie e delle disposizioni
emanate dal Ministero dell'Industria, del commercio e
dell'artigianato di concerto con il Ministero della sanità, ai
sensi dell'articolo 10, comma 1, della l. 1/1990.
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 12.
Articolo 12 (Sanzioni)
1. L'esercizio dell'attività di estetista senza i requisiti
professionali di cui all'articolo 3 comporta la sanzione
amministrativa del pagamento di una somma da lire un milione a lire
cinque milioni.
2. L'esercizio dell'attività di estetista senza l'autorizzazione
comunale di cui all'articolo 6 comporta la sanzione amministrativa
del pagamento di una somma da lire un milione a lire due
milioni.
3. L'esercizio dell'attività di estetista in contrasto con le
altre norme previste dalla presente legge o dal regolamento
comunale di cui all'articolo 5 comporta la sospensione
dell'autorizzazione per un periodo non superiore a trenta giorni.
In caso di particolare gravità o di recidiva, l'autorizzazione è
revocata.
4. Le funzioni relative alla vigilanza, al controllo e
all'applicazione delle sanzioni di cui alla presente legge sono
svolte dai comuni, con le procedure di cui alla legge 24 novembre
1981, n. 689 (Modifiche al sistema penale).
Esito della votazione
Presenti, votanti, favorevoli: 22
Il Consiglio approva.
Presidente
Articolo n. 13
Articolo 13 (Norme transitorie)
1. La qualificazione di estetista è conseguita dai soggetti che
alla data di entrata in vigore della presente legge:
a) siano titolari di imprese per lo svolgimento di attività
considerate mestieri affini ai sensi dell'articolo 1 della
161/1963, come sostituito dalla l. 1142/1970;
b) oppure siano soci in imprese esercitate in forma di società
per lo svolgimento delle attività di cui alla lettera a);
c) oppure siano direttori di azienda in imprese esercitate in
forma di società per lo svolgimento delle attività di cui alla
lettera a).
2. Il conseguimento della qualificazione professionale da parte
dei soggetti di cui al comma 1 è subordinato all'esercizio
professionale per almeno due anni delle attività di cui al comma 1,
lettera a).
3. la qualificazione professionale di estetista è altresì
conseguita dai dipendenti e dai collaboratori delle imprese
indicate al comma 1, nonché dai dipendenti di studi medici
specializzati che abbiano svolto l'attività di cui al comma 1,
lettera a), per un periodo non inferiore a tre anni nel quinquennio
antecedente la data di entrata in vigore della presente legge, da
comprovare in base ad idonea documentazione.
4. Qualora la durata dei periodi di attività svolta sia
inferiore a quella indicata ai commi 2 e 3, i soggetti e i
dipendenti di cui ai predetti commi sono tenuti a frequentare un
corso di aggiornamento organizzato dalla Regione al termine del
quale è rilasciato un apposito attestato di frequenza.
5. La qualificazione professionale di estetista è altresì
conseguita da coloro che, alla data di entrata in vigore della
presente legge, risultino in possesso di attestati o di diplomi di
estetista rilasciati a seguito di frequenza di corsi di scuole
professionali espressamente autorizzati o riconosciuti dagli organi
dello Stato o della Regione.
6. La qualificazione professionale di estetista è, inoltre,
conseguita mediante superamento dell'esame teorico-pratico di cui
all'articolo 3, comma 1, da coloro i quali, alla data di entrata in
vigore della presente legge, risultino in possesso di attestati o
di diplomi rilasciati da scuole professionali private
per
estetiste.
L'ammissione all'esame è subordinata alla
frequenza di un apposito corso di specializzazione organizzato
dalla Regione.
7. I soggetti che, alla data di entrata in vigore della presente
legge, siano in possesso di qualifiche parziali relative alle
attività considerate mestieri affini ai sensi dell'articolo 1 della
legge 1142/1970, e che intendono conseguire la qualificazione
professionale di estetista, sono tenuti a frequentare un corso di
riqualificazione professionale organizzato dalla Regione.
8. I corsi di cui ai commi 4,6 e 7 sono realizzati in presenza
di almeno cinque frequentanti per ogni tipologia di intervento.
L'ordinamento didattico e la durata dei corsi sono stabiliti
sentite le organizzazioni regionali dell'artigianato.
9. Le imprese singole o associate, iscritte alla data di entrata
in vigore della presente legge da almeno due anni nel registro
delle ditte di cui al regio decreto 20 settembre 1934, n. 2011
(approvazione del testo unico delle leggi sui Consigli provinciali
dell'economia corporativa) e successive modificazioni ed
integrazioni, per l'esercizio dell'attività di centro abbronzante,
il cui titolare è sprovvisto della qualificazione professionale di
estetista, possono preporre all'esercizio dell'attività medesima un
responsabile in possesso di detta qualificazione. L'adeguamento
deve essere effettuato entro un anno dalla data di entrata in
vigore della presente legge. Se l'attività è esercitata in forma
associata è ammessa la qualificazione professionale di estetista di
almeno un socio.
Esito della votazione
Presenti, votanti, favorevoli: 22
Il Consiglio approva.
Presidente Articolo n. 14.
Articolo 14 (Attività amministrativa)
1. L'attività amministrativa connessa con l'applicazione della
presente legge è svolta dal Servizio dell'industria, artigianato ed
energia dell'Assessorato regionale dell'industria, commercio e
artigianato.
Esito della votazione
Presenti, votanti, favorevoli: 22
Il Consiglio approva.
Presidente
Se nessuno chiede la parola per
dichiarazione di voto si passa alla votazione del disegno di legge
nel suo complesso.
Esito della votazione
Presenti, votanti, favorevoli: 21
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK