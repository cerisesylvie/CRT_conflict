Consiglio Regionale della Valle d'Aosta - Oggetto del Consiglio n. 2695 del 18 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2695 del 18 marzo 1987 - Resoconto
OGGETTO N. 2695/VIII - LAVORI DI SISTEMAZIONE DELL'ALVEO
DELLA DORA BALTEA TRA GLI ABITATI DI AYMAVILLES E SAINT PIERRE.
(Interrogazione)
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
APPRESO che lungo le sponde della Dora Baltea fra gli abitati
di Aymavilles e Saint Pierre sono in atto imponenti lavori
sull'alveo della Dora con interramento del ramo sinistro di tale
fiume, taglio di numerosi alberi con totale spoliazione delle
sponde, allargamento del ramo destro sino quasi al doppio
dell'attuale alveo;
RICORDATO che il Consiglio regionale nella seduta del 15
gennaio 1987 ha recepito il rapporto del Comitato Scientifico per
lo studio di impatto ambientale sul progetto autostradale
Aosta-Ovest Tunnel del Monte Bianco e ha impegnato la Giunta ad
adottare le opportune varianti nei punti a maggiore impatto, tra
cui il tratto previsto nell'area sopra-citata, dopo aver sentito le
competenti Commissioni consiliari;
RICORDATO inoltre l'impegno della giunta regionale ad
adottare un "abaco" delle tecniche costruttive nonchè tutte le
misure atte a ridurre gli impatti ambientali transitori;
INTERROGA
la Giunta regionale per sapere:
- chi ha autorizzato i lavori citati in premessa e se siano
state rilasciate tutte le opportune autorizzazioni necessarie per
le opere interessanti l'alveo del fiume;
-
chi abbia rilasciato l'autorizzazione ad abbattere gli
alberi in tale zona e con quali motivazioni;
-
se siano stati preventivamente ascoltati gli enti locali
interessati, tenuto conto delle notevoli riserve espresse dal
Comune di Saint Pierre sul tratto autostradale interessante tale
zona.
PRESIDENTE:
Ha chiesto di parlare l'Assessore ai Lavori
Pubblici Fosson; ne ha facoltà.
FOSSON - (D.C.):
Ho già avuto modo di rispondere ad altre
interpellanze di Nuova Sinistra su questo argomento. Il Consigliere
Sandri chiede: "chi ha autorizzato i lavori citati in premessa e se
siano state rilasciate tutte le opportune autorizzazioni necessarie
per le opere interessanti l'alveo del fiume". I lavori di cui si
tratta sono lavori compresi nel piano F.I.O., i cui progetti sono
stati approvati dalla Giunta regionale il 10 maggio 1985, al n.
3099 (ratificato dal Consiglio regionale il 5.6.1985, al n.
1372).
Il progetto di questi lavori comporta la realizzazione di quello
che si sta verificando in questo momento sul posto; quindi, i
progetti sono stati approvati e regolarmente appaltati e vengono
eseguiti secondo i disegni di progetto. L'abbattimento degli alberi
deriva dalla necessità in quella zona di operare una arginatura; si
devono fare dei lavori ed è previsto dal progetto tutto
l'interramento del ramo sinistro, sulla sinistra orografica della
Dora Baltea, per dei motivi che avevo già spiegato al Consigliere
Sandri nella scorsa seduta di Consiglio e che non è il caso oggi di
ripetere.
Aggiungo ancora che c'è il parere favorevole della
Sovrintendenza ai Beni Culturali ai sensi della legge 431 del 22
maggio 1986. La richiesta dell'Assessorato ai Lavori Pubblici era
stata fatta il 29 aprile del 1986.
Per quello che riguarda il Comune di Saint Pierre e gli enti
locali interessati (penso siano soltanto Saint Pierre e
Aymavilles), c'è una concessione edilizia rilasciata l'8 luglio
1986, per il Comune di Saint Pierre, mentre il Comune di Aymavilles
ha rilasciato parere favorevole come Commissione edilizia il 15
luglio 1986 e la concessione edilizia è stata ritirata il 21
ottobre 1986. Penso che non ci siano altri enti locali interessati;
comunque, ci sono le concessioni edilizie di tutti i Comuni
interessati dall'opera del F.I.O. per tutta la sua estensione.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Inviterei l'Assessore e tutti gli altri
Consiglieri a fare un salto in questa zona per rendersi conto che
ci sono stati sicuramente degli alberi che hanno avuto sfortuna,
nel senso che, pur trovandosi a 100-150 mt. dall'argine, sono stati
dichiarati facenti parte delle sponde e sono stati tirati giù.
Posso capire che sia stata interessata la vegetazione che era sulla
sponda, nel senso che, malgrado noi fossimo totalmente contrari a
questi lavori, posso capire che nella vostra logica un albero che
sta a cinque metri dalla sponda possa dare fastidio; ma alberi che
stanno a 70-80-100 mt. dalla sponda, sono stati abbattuti
esclusivamente per sfizio o per arroganza
A mio giudizio, questi lavori sono particolarmente interessanti
per rendersi conto di cosa succederà quando farete, se riuscirete a
fare in tempi stretti, l'autostrada, perchè fanno vedere che sfasci
riesca a combinare un cantiere non enorme, non "terribile" come
questo qua. Le piste di accesso a questo cantiere sono una cosa
terribile, sono una devastazione totale: un'isola, che si trovava
in mezzo ai due rami della Dora e che non c'era nessun motivo di
rovinare, anche perchè era piena di alcune specie di uccelli
nidificanti, è stata rasa al suolo dai camion che facevano questi
lavori ed è stata desertificata anche da varie jeep e da altri
mezzi circolanti nella zona.
Inoltre, quello che stupisce è che questa opera, che è stata
fatta in funzione dell'autostrada, se verrà approvata la variante
alla stessa, come è stata richiesta dal piano di valutazione di
impatto ambientale, servirà a pochissimo; non solo, ma
probabilmente interesserà per un largo tratto la Dora, che con
l'autostrada non avrà più assolutamente nulla a che fare. Allora
non si capisce bene perchè iniziare con una opera di questa
importanza e di questa dimensione, quando questo punto non è stato
ancora precisato.
Credo che un'ultima osservazione la risposta dell'Assessore a
questa interrogazione la meriti, quando cita il parere favorevole
della Sovrintendenza. Non ho capito bene se è, come al solito, il
"Sovrintendente" Borbey, che firma questi pareri, o era
effettivamente il Sovrintendente che lo ha firmato, perchè in Valle
d'Aosta si stabiliscono queste strane competenze, per cui, quando
la questione è culturale firma il Sovrintendente, quando è legata
all'autostrada, firma il "Sovrintendente" Borbey.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK