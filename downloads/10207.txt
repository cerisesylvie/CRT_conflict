Consiglio Regionale della Valle d'Aosta - Oggetto del Consiglio n. 1200 del 18 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1200 del 18 aprile 1990 - Resoconto
OGGETTO N. 1200/IX - Impegno per la redazione integrale dei
testi delle deliberazioni della Giunta regionale - (Reiezione di
mozione).
Presidente - Do lettura del testo della mozione presentata dai
Consiglieri Mafrica, Dolchi, Bajocco e Chenuil:
MOZIONE
Ricordato che più volte è stata contestata la prassi di portare
all’esame del Consiglio deliberazioni recanti la
scritta "Omissis" in luogo dell’elenco delle imprese
invitate ad una licitazione privata;
Ribadito che le deliberazioni consiliari debbono essere votate
da un organo che ne conosce ogni singolo aspetto;
Ritenuto che la trasparenza delle procedure rappresenti, oltre
che un valido indirizzo politico, anche un elemento di chiarezza
rispetto a dubbi sollevati sulle procedure in atto;
Il Consiglio regionale della Valle d’Aosta
delibera
di impegnare la Giunta regionale ad esporre
all’albo e sottoporre all’esame
consiliare deliberazioni che non contengano alcun "Omissis".
Presidente
- Ha chiesto di illustrare la mozione il
Consigliere Mafrica, ne ha facoltà.
Mafrica (PCI)
- In questo Consiglio abbiamo avuto modo di
discutere più volte con l’Assessore Fosson in merito
al problema degli appalti.
L’Assessore Fosson, rispondendo a richieste che
provenivano da diversi gruppi e che miravano ad avere nelle
delibere portate all’attenzione del Consiglio
esplicitamente i nomi delle ditte invitate ad una licitazione
privata, aveva assicurato in un primo tempo che, attraverso un
provvedimento predisposto dalla Giunta, sarebbe stata soddisfatta
questa richiesta del Consiglio.
La richiesta del Consiglio aveva due motivazioni. La prima era
che il Consiglio si trovava nella condizione di approvare una
deliberazione con degli
omissis,
quindi approvava un atto di
cui non conosceva tutte le diverse parti, per cui approvava "al
buio", per ciò che riguardava l’elenco delle ditte
invitate, ed approvava sulla fiducia senza essere a conoscenza
esplicita di quanto la Giunta aveva deciso.
La seconda motivazione che noi riprendiamo è quella di andare
verso una sempre maggiore trasparenza di tutti gli atti della
pubblica amministrazione per ciò che riguarda le procedure di
appalto, le forniture, le questioni che riguardano i rapporti fra
la Regione e i privati.
Abbiamo avuto modo stamattina di sentire come in questa materia
si possono presentare delle situazioni che poi è opportuno
chiarire; se lo sforzo viene fatto in precedenza, probabilmente
l’Amministrazione è in grado di allontanare da sè
ogni possibile dubbio.
Dico questo perchè la nuova normativa recentemente approvata
come modifica alla legge Rognoni-La Torre va anche in questa
direzione; la materia degli appalti, dei subappalti, dei rapporti
con le imprese, dei raggruppamenti con le imprese è una materia
molto delicata e complessa. Si è fatto, in alcune situazioni, la
scelta della riservatezza; questa riservatezza, per quello che si
può sapere, è una riservatezza che non vale per tutte le situazioni
e per tutti i soggetti, in quanto da parte del mondo delle imprese
viene la lamentela che alcuni (non si sa in quale modo) sappiano ed
altri invece non siano nelle condizioni di sapere.
A noi sembra che questo problema possa essere risolto andando a
deliberazioni di Giunta che portino l’elenco
completo oltre che delle imprese che non vengono ammesse alla gara
per ragioni varie, anche di quelle che vengono ammesse.
D’altronde, questa indicazione della trasparenza
è stata recentemente presa in buona considerazione da alcune
regioni; la Regione Toscana, con legge regionale n. 79 del dicembre
1989, ha addirittura istituito un osservatorio regionale degli
appalti, delle concessioni e delle opere pubbliche, ed ha preso
l’impegno di predisporre una banca dati e di
pubblicare regolarmente, attraverso un apposito notiziario
regionale avente periodicità almeno trimestrale,
l’esito di tutte le gare di appalto indette nella
regione dagli enti locali e da altri enti pubblici,
l’importo contrattuale, la scadenza prevista per
l’ultimazione dei lavori ed altri particolari
inerenti a questo tipo di contratto.
Quindi lo scopo della mozione è molto semplice:, è quello di
aiutare l’Assessore Fosson a rispettare degli
impegni che aveva preso e che credo sia in grado di mantenere, di
fugare dubbi che ci sono soprattutto nel mondo delle imprese, di
andare anche nella Regione Valle d’Aosta verso la
strada della massima trasparenza in questa materia che è sempre più
complessa e più delicata, che coinvolge interessi che ormai nella
nostra regione sono molto consistenti, per cui la completa
chiarezza dei rapporti può aiutare la stessa pubblica
amministrazione.
Presidente
- Dichiaro aperta la discussione generale. Se
nessun Consigliere chiede di intervenire, dichiaro chiusa la
discussione generale. Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Su questo tema abbiamo già avuto alcune
ampie discussioni in questo Consiglio e avevo preannunciato che
avevamo allo studio una legislazione generale sui lavori pubblici.
Abbiamo già una bozza, devo dire che la materia comunque è molto
complessa perchè - come ricordava il Consigliere Mafrica - è in
continua evoluzione anche la normativa statale e quindi occorre
sempre calibrare gli interventi in maniera adeguata. Rimane quindi
l’impegno a rivedere tutta la legislazione in
maniera organica.
Venendo al tema specifico, ripeto quella che è la consuetudine,
che è non solo dell’Assessorato ai Lavori Pubblici
ma di tutti gli assessorati che hanno da fare con gli appalti: la
consuetudine è quella di lasciare l’
omissis
per quanto riguarda l’elenco delle ditte invitate;
consuetudine che permane.
La discussione in questo Consiglio era venuta perchè arrivavano
alla ratifica del Consiglio regionale approvazioni di deliberazioni
là dove c’era scritto
l’
omissis.
Devo dire, e i Consiglieri penso
possano darmene atto, che non ne sono più venute, quindi il fatto
che i Consiglieri debbano approvare delle deliberazioni parti delle
quali non sono esplicitate non si è più verificato. Aggiungo, e
potrà confermarlo il Presidente della Giunta, che in ogni caso gli
elenchi delle ditte invitate che fanno parte delle deliberazioni di
Giunta sono depositati e sono a disposizione dei Consiglieri che lo
richiedano presso la Segreteria della Giunta. Questo riteniamo di
farlo per un motivo di segretezza.
Il Consigliere Mafrica mi diceva che ci sono delle imprese che
si lamentano; a questo proposito voglio dire che normalmente, per
gli appalti al di sotto del milione di ECU, che sono gli appalti
non europei (quindi al di sotto del miliardo e mezzo), invitiamo
tutte le imprese valdostane che per quel tipo di lavoro e per
quella categoria hanno l’iscrizione sufficiente.
Abbiamo alcune volte - e l’ho già detto stamattina
rispondendo all’interpellanza del Consigliere
Riccarand - non invitato alcune ditte: quelle sulle quali il
Consigliere Riccarand ha posto l’interpellanza
stamane ed altre che erano in ritardo abbastanza grave su certi
lavori; quindi era un non invito motivato. Questo riguarda gli
appalti al di sotto del milione di ECU.
Gli appalti al di sopra del milione di ECU, quindi gli appalti
di tipo europeo, si svolgono in questo modo dal punto di vista
degli inviti: l’amministrazione pubblica, secondo le
norme di legge, su almeno due quotidiani a tiratura nazionale e
invia, per la pubblicazione sul bollettino ufficiale della
Repubblica e sul bollettino delle Comunità europee, il bando di
gara. Sulla base del bando, le imprese interessate ad essere
invitate fanno la loro richiesta. L’ufficio apposito
vaglia tutti i requisiti delle imprese, la Giunta approva
l’elenco delle ditte da invitare ed approva
l’elenco delle ditte, o dei raggruppamenti, che
vengono escluse, dandone la motivazione: ad esempio un
insufficiente giro di affari, oppure il fatto di non aver prodotto
i documenti secondo quanto richiesto dal bando e così via.
Per quanto riguarda la Regione Toscana, il provvedimento
adottato da questa Regione che il Consigliere Mafrica citava, mi
pare che non vada nel senso da lui indicato; comunque questo
possiamo farlo anche noi, anzi abbiamo delle statistiche che
facciamo per uso interno dell’Amministrazione (ma
non c’è problema a renderle pubbliche) riguardanti
gli appalti che sono stati fatti, la data
dell’aggiudicazione, l’importo, il
periodo di svolgimento dei lavori e la data di ultimazione. Mi pare
anche che il provvedimento della Regione Toscana vada nel senso di
avere un osservatorio che riguarda tutto quanto avviene in questo
settore nella Regione ed è probabile che nella Regione Toscana ad
appaltare siano i comuni e le province. La nostra Regione da questo
punto di vista è abbastanza atipica, perchè per quanto mi risulta
altre Regioni, proprio a livello regionale, non appaltano, ma fanno
le scelte di tipo generale e demandano alle province ed ai comuni
la gestione diretta; da noi, per la dimensione che abbiamo, è ovvio
che ci comportiamo diversamente.
Quindi, ripeto, questi sono i criteri secondo i quali
l’Amministrazione fa i suoi inviti; ritiene, per
consuetudine consolidata, di non pubblicare all’albo
o di rendere pubblico l’elenco degli invitati; lo
lascia comunque a disposizione dei Consiglieri che ne siano
interessati per i loro giusti controlli presso la Segreteria della
Giunta.
Resta comunque l’impegno a predisporre una
legislazione che riguarda l’intera materia dei
lavori pubblici da parte della Regione. Su questo ci sono già delle
bozze, ma è chiaro che dovremo ancora lavorare un certo
periodo.
Presidente
- Ha chiesto di parlare il Consigliere
Riccarand, per dichiarazione di voto, ne ha facoltà.
Riccarand (VA)
- Il nostro Gruppo voterà a favore della
mozione e non condivide le resistenze della Giunta nel fatto di
mantenere questo tipo di
omissis.
Proprio alla luce delle spiegazioni date
dall’Assessore ai Lavori Pubblici, quando dice che
vengono comunque invitate tutte le ditte, salvo alcune per casi
particolari, questo elenco dovrebbe essere contenuto nella delibera
ed essere oggetto di pubblicazione. Non si capisce per quale motivo
questo elenco non viene reso pubblico, quando poi le imprese
direttamente interessate riescono a sapere quali sono le altre
imprese invitate.
Del resto, la pratica in tutti gli altri enti pubblici, ad
esempio nei comuni, è diametralmente opposta, nel senso che nella
deliberazione vengono elencate compiutamente tutte le imprese che
vengono invitate per la gara di appalto, per la licitazione
privata, eccetera.
Quindi, continuo a non capire come mai non si vuole elencare
queste ditte invitate nelle deliberazioni della Giunta regionale e
dichiaro di essere favorevole alla mozione presentata dal Gruppo
comunista per eliminare questa anomalia.
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- La spiegazione molto cortese
dell’Assessore è comunque un
"niet"
rispetto
alla risposta ottenuta nella mozione, a meno che non abbiamo capito
male, e mi sembra che questa sua dichiarazione faccia un
po’ il paio con l’accorgimento che è
stato trovato: siccome prima le deliberazioni che venivano in
Consiglio contenevano le condizioni dell’appalto e
in fondo nell’
omissis
le ditte invitate, che
non comparivano esplicitamente nella deliberazione, per sfuggire
alla richiesta del Consiglio si è separata in due la deliberazione,
per cui al Consiglio arrivano solo le condizioni
dell’appalto e non più l’elenco.
Il problema non è stato risolto; l’Assessore dice
che è allo studio la normativa - e questa normativa poi la
discuteremo - e che per intanto la Giunta è della opinione di
continuare con la consuetudine precedente che sembra andare bene.
E’ una valutazione di merito; a noi sembra che
esistano dei problemi, quindi manteniamo la mozione perchè crediamo
che con tutte le difficoltà che può avere la trasparenza, con
possibili accordi che possono intervenire eccetera, sia una
situazione che toglie la responsabilità alla Giunta e
all’Amministrazione, lasciandola agli altri
soggetti. In questo caso invece, con la riservatezza presunta -
perchè sostengo che è presunta - una parte della responsabilità
rispetto a come poi le cose vanno avanti, rimane a carico della
Giunta stessa.
Siamo dell’opinione che pubblicare
l’elenco e non mettere degli
omissis,
ma
mettere tutti di fronte alle stesse condizioni sia una scelta più
opportuna. La Giunta invece ritiene di continuare, è una
valutazione diversa, di cui non comprendiamo neanche bene le
ragioni, perchè quando si dice che si invitano tutte le ditte
valdostane, tranne quelle che per motivi oggettivi non sono in
condizioni di partecipare a quell’appalto, in
sostanza è quasi come avere un elenco pubblicato su un documento.
Chiedo all’Assessore di confermare in modo esplicito
il voto rispetto alla nostra mozione.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Chiaramente l’espressione di
quanto ho detto è stata capita nel suo significato dal Consigliere
Mafrica: la maggioranza si asterrà.
Ripeto, è consuetudine consolidata di avere riservatezza
sull’elenco delle ditte. Il fatto è che le ditte,
conoscendo tutti gli invitati, potrebbero anche accordarsi per
mandare le gare in aumento, fatto che non si è mai verificato,
salvo una volta anni addietro.
Volevo ancora aggiungere che le ditte non invitate sono scritte
nella parte di deliberazione non compresa fra le parentesi
dell’
omissis.
Questo nelle gare superiori al
milione di ECU, quelle europee. Ad esempio, pervengono cento
richieste di invito, si invitano 40-50-60 ditte, quelle che hanno i
requisiti, delle altre viene dato esplicitamente il motivo del non
invito.
Presidente
- Pongo in votazione la mozione in
oggetto:
Esito della votazione:
Presenti: 30
Votanti: 7
Favorevoli: 7
Astenuti: 23 (Agnesod, Andrione, Beneforti, Bich, Faval, Fosson,
Lanièce, Lanivi, Lavoyer, Limonet, Louvin, Marcoz, Martin,
Milanesio, Mostacchi, Pascale, Perrin, Ricco, Rollandin, Rusci,
Vallet, Viérin e Voyat)
Il Consiglio non approva
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK