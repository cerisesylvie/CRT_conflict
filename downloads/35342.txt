Consiglio Regionale della Valle d'Aosta - Oggetto del Consiglio n. 2846 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2846 del 20 febbraio 2013 - Resoconto
OGGETTO N. 2846/XIII - Disegno di legge n. 218 e proposta di
legge n. 199: "Interventi di prevenzione e di contrasto alla
violenza di genere e misure di sostegno alle donne vittime di
violenza di genere".
Président
- Merci. A demandé la parole pour le rapport la
collègue Impérial.
Imperial (UV)
- Merci Président.
Cercando di non trasformare questa relazione in un bollettino di
guerra, anche se a tutti gli effetti, l'epidemiologia della
violenza di genere potrebbe essere paragonata, per gravità, ad un
bollettino di guerra, vi fornisco comunque alcuni dati relativi a
questo tipo di fenomeno.
In Italia, nel 2012, 120 donne, quindi circa una ogni tre giorni
è stata uccisa per mano di un uomo. Volendo invece fornire alcuni
dati a livello regionale, l'Arcolaio segnala la presenza di 116
casi di accoglienza di donne minori dal 2005 ad oggi e il Dottor
Celìa ci ha relazionato, in audizione, come al momento vi siano 44
atti di ammonimento in vigore (gli atti di ammonimento sono quegli
atti che consentono la procedibilità nei confronti di atti
persecutori). Questo testo che andiamo ad analizzare, che è il
testo predisposto dalla V Commissione, un testo quindi di
Commissione, che nasce dal lavoro di disamina, così, frutto della
proposta di legge del Partito Democratico e del disegno di legge
presentato invece dall'Assessorato sanità e politiche sociali,
nasce con diverse finalità: riordinare sicuramente ciò che esiste
già in materia di contrasto di violenza di genere, di prevenzione,
di sostegno alle donne vittime di violenza, e sottolineare
l'importanza degli interventi appunto in ambito di prevenzione,
sensibilizzazione e formazione.
Questo disegno di legge, questo testo, sancisce l'esistenza di
diversi strumenti. Innanzitutto esso definisce il piano triennale
degli interventi come strumento di orientamento e coordinamento di
tutti gli attori che operano in materia di sensibilizzazione,
prevenzione e contrasto della violenza di genere. Istituisce il
Forum permanente contro le molestie e la violenza di genere, che
sarà, di fatto, l'erede di quello che è l'attuale tavolo
interistituzionale e che fornirà appunto alla Giunta le indicazioni
per predisporre il Piano triennale degli interventi. Questo testo
formalizza l'esistenza e dà finalmente dignità maggiore al Servizio
di prima accoglienza per donne maltrattate, ex Arcolaio, ed
istituisce l'Osservatorio regionale sulla violenza di genere con
l'azione di monitoraggio sulla violenza di genere, al fine di
riuscire finalmente ad armonizzare le varie metodologie di
intervento presenti sul territorio. Non mi dilungo sulla
descrizione puntuale dell'articolato, i capisaldi di questo testo
ve li ho enunciati.
Concludo con un auspicio: di violenza sulle donne, di violenza
sui minori, di violenza di genere, sicuramente oggi si parla molto
di più rispetto a quanto accadeva una volta. L'istituzione del
reato di
stalking
è una delle dimostrazioni di questa
attenzione maggiore. L'auspicio, però, ora, è che anche grazie agli
strumenti che questa legge definisce, si giunga al superamento di
quello che è il sentimento di vergogna che caratterizza le vittime
di violenza. In audizione abbiamo sentito come circa il 93 percento
dei casi di violenza rimane ancora sommerso, e abbiamo anche potuto
imparare come la violenza di genere non conosce distinzione di
religione, di età, di ceto sociale. L'auspicio, ancora, è che si
riesca finalmente, attraverso percorsi mirati, ad intervenire alla
fonte del problema, che è la patologia che colpisce i
maltrattatori. Quindi, sperando che questo auspicio sia da tutti
condiviso, chiedo a voi presenti di esprimervi a favore di questo
testo.
Presidente
- Scusate colleghi, abbiamo avuto un problema
con l'impianto. Ha chiesto la parola la collega...aspettiamo solo
un secondo che stanno ripristinando il video...ci siamo quasi,
scusate, ma il problema...è a posto? No? Bene, possiamo
passare...chiedo gentilmente alla collega Fontana di riprenotarsi.
La parola alla collega Fontana.
Fontana (PD)
- Grazie Presidente.
La violenza contro le donne è una delle violazioni dei diritti
umani più diffuse e più vergognose. Fino a quando questa piaga
continuerà ad essere così diffusa non si potrà certo affermare che
siano stati compiuti grandi progressi verso l'uguaglianza, la pace
tra gli esseri umani. Le donne che subiscono violenza sono spesso
invisibili e sole, lasciate più sole se sulla loro morte, dopo la
notizia giornalistica, cala il silenzio dell'opinione pubblica.
Ogni anno, nel mondo, milioni di donne subiscono violenza, un
fenomeno che purtroppo non accenna a diminuire. Gli ultimi dati
internazionali dicono che sono le donne tra i 15 e i 44 anni le più
esposte alla violenza e, spesso, all'interno della famiglia. Nel
2011 le vittime in Italia sono state 127, una decina in più
dell'anno precedente. La violenza subita dalle donne, fisica,
sessuale o psicologica, è un dramma quotidiano che tocca le nostre
realtà, perché le vittime ed i loro aggressori appartengono a tutte
le classi sociali, culturali ed a tutti i ceti economici. La
violenza distrugge le vite delle vittime, ma anche la qualità e la
civiltà nella vita della comunità.
La nostra regione, purtroppo, non è indenne da questo triste
fenomeno. I dati e le analisi riportati dal primo rapporto sullo
stato delle pari opportunità relativo all'anno 2010 ed a quelli del
secondo anno 2011 evidenziano dati e analisi che fanno considerare
il fenomeno come una seria preoccupazione. Secondo i dati del
Dipartimento di emergenza dell'Ospedale di Aosta, ogni tre giorni
una donna finisce al Pronto Soccorso, picchiata dall'uomo dal quale
credeva di essere amata e protetta. Come sappiamo da notizie
apparse sulla stampa nelle ultime settimane, Polizia e Carabinieri
hanno arrestato quattro persone accusate di violenza in famiglia,
maltrattamenti e percosse nei confronti della compagna, anche in
presenza di figli minori. Si moltiplicano gli appelli da ogni
parte, gli appelli e le mobilitazioni contro questo intollerabile
fenomeno. Il 14 febbraio scorso, anche in piazza Chanoux, ad Aosta,
si è avuta una forte e sentita partecipazione alla danza
organizzata dall'Associazione Dora, nell'ambito di un'iniziativa
mondiale contro la violenza. Circa un centinaio di donne hanno
preso parte a questo avvenimento, con un'adesione toccante ed
intensa, a riprova che la sensibilità sociale sul tema va sempre
aumentando. È importante, comunque, ricordare sempre che non si
tratta di una battaglia delle donne contro gli uomini, ma di una
battaglia di civiltà che ci deve vedere tutti uniti.
Si rivela assolutamente necessario, quindi, dotare la nostra
Regione di uno strumento legislativo che possa orientare l'azione
di tutti i soggetti, pubblici e privati, in prima linea nella lotta
contro la violenza di genere. Già nell'aprile del 2010 il Partito
Democratico aveva presentato una proposta di legge in materia,
volta in particolare ad istituire un fondo di solidarietà per
l'assistenza legale alle donne vittime di violenza e
maltrattamenti. Quella proposta non ottenne il parere favorevole di
compatibilità finanziaria, in quanto il capitolo di bilancio da noi
individuato per sostenere le spese non presentava la necessaria
disponibilità. Di conseguenza abbiamo ritirato la proposta,
conservando però l'intenzione di batterci affinché si pervenisse
all'adozione di una misura legislativa su un tema così
delicato.
Con il presente progetto di legge oggi in esame, risultante dal
coordinamento della proposta di legge n. 199 presentata dal Partito
Democratico e del disegno di legge n. 218, ci si pone l'obiettivo
di rilanciare, allargare e rendere più forte il contrasto
all'attuale drammatica situazione che troppi considerano quasi
normale. Questa proposta legislativa contiene un quadro di azioni
in materia di sensibilizzazione, prevenzione e contrasto della
violenza di genere in Valle d'Aosta, da realizzare attraverso
l'impegno delle amministrazioni pubbliche e del volontariato
sociale, che operano quotidianamente su questo fronte.
Passando ad un'analisi più dettagliata del testo, si ricorda che
il progetto di legge in esame definisce la violenza di genere ed
elenca gli interventi della Regione, fra i quali ricordiamo, in
particolare, la prevenzione della violenza, con l'adozione di un
piano triennale degli interventi, diretto ad orientare e coordinare
l'azione di tutti i soggetti, l'accoglienza e il soccorso alle
donne vittime della stessa con il Centro antiviolenza e con il
Servizio di prima accoglienza per donne maltrattate, nonché la
formazione degli operatori e del settore. Vengono istituiti il
Forum permanente contro le molestie e la violenza di genere e
l'Osservatorio regionale sulla violenza di genere, che ha il
compito di svolgere un'azione di monitoraggio. Si dispone infine
che i finanziamenti concessi ai sensi del presente disegno di legge
siano cumulabili con quelli previsti della normativa comunitaria.
Su questo voglio fare un ringraziamento all'Assessore, di aver
presentato l'emendamento che ha accolto le richieste delle
associazioni, che quel contributo che veniva concesso era molto
poco e che, diciamo, è stato raddoppiato. Le dico un grazie anche
da parte mia, perché effettivamente era molto basso.
L'auspicio è che il prossimo Consiglio mantenga alta
l'attenzione su un tema così delicato, stanziando...no, si dispone,
infine, che i finanziamenti concessi ai sensi della presente
proposta di legge siano cumulabili con quelli previsti della
normativa comunitaria. L'auspicio è che il prossimo Consiglio
mantenga alta l'attenzione su un tema così delicato; è necessario,
infatti, lavorare ancora molto per sensibilizzare la società e
farle capire che la violenza di genere è un grave problema che
danneggia la nostra convivenza civile e il nostro sistema di
valori. È fondamentale, inoltre, l'educazione all'uguaglianza tra
donne e uomini e al rispetto dei diritti della libertà
fondamentale, e a partire dall'infanzia, coinvolgendo le famiglie e
le istituzioni scolastiche. Non è ammissibile che sia necessaria
una legge per stabilire che la vita e la dignità delle donne sono
da rispettare e da tutelare, perché il rispetto degli altri
dovrebbe essere connaturato in ognuno di noi, insieme alla
consapevolezza che la vita è una sola e che tutti hanno il diritto
di viverla nelle condizioni migliori e senza vedersela rovinare
dalla violenza altrui.
Desidero, infine, ringraziare i Commissari della V Commissione,
di maggioranza e di minoranza, che hanno superato le divisioni
politiche, lavorando insieme nell'interesse di tutta la
collettività e permettendo di approdare, su una materia così
delicata, all'elaborazione di un unico testo coordinato tra i due
progetti originari. Ringrazio sentitamente anche tutti gli altri
soggetti, in particolare le associazioni operanti nel settore, che
hanno partecipato alla stesura del progetto di legge e che, con la
loro collaborazione, hanno permesso di apportare molti
miglioramenti allo stesso. Non da ultimo, ringrazio anche le Forze
dell'Ordine, che in molti casi sono state le prime ad entrare in
contatto con gli episodi di violenza e la cui partecipazione è
indispensabile anche in fase di monitoraggio e di prevenzione,
affinché tali fatti non si producano.
In conclusione, invito tutti i colleghi a votare a favore di
questo testo che contribuirà a corrispondere alle esigenze di
tutela del rispetto e di sostegno alle donne vittime di violenza
che ogni giorno emergono nella nostra società. Grazie.
Si dà atto che dalle ore 16,37 assume la presidenza il
Vicepresidente André Lanièce.
Presidente
- Dichiaro aperta la discussione generale. Ha
chiesto la parola la Presidente Emily Rini, ne ha facoltà.
Rini (UV) -
Merci Président.
Io cercherò di essere molto breve, anche perché le colleghe che
mi hanno preceduto hanno detto tutto in maniera compiuta e puntuale
ed hanno evidenziato l'importanza del tema che oggi andiamo a
trattare. Permettetemi, però, di fare due piccole osservazioni su
due aspetti che riguardano in maniera particolare la Presidenza del
Consiglio. È già stato detto la nuova veste che avrà il Centro
donne antiviolenza, che passerà proprio dalla competenza della
Presidenza del Consiglio alla competenza diretta dell'Assessorato
alla Sanità, e la
ratio
di questo spostamento di competenze,
data proprio dal fatto di rendere più...di fare più rete tra i
servizi e di rendere più omogenee quelle che sono le linee poi
guida applicabili proprio su questa delicata materia, e fare in
modo che tutte le operazioni e gli atti che verranno proprio posti
in questo settore possano essere coordinati in maniera omogenea e
concertata.
E su...proprio legato al Centro donne antiviolenza - se me lo
permette il Presidente - vorrei anche illustrare l'emendamento che
abbiamo presentato, che riguarda proprio la gestione del Centro
donne antiviolenza, proprio perché si tratta di un periodo di
transizione, quindi di un periodo in cui dalla Presidenza del
Consiglio verrà gestito dall'Assessorato alla Sanità, prolunghiamo
un po' il tempo di questa gestione, anche perché al momento viene
gestito dalla Consulta regionale per le pari opportunità, quindi
portando il termine al 31 dicembre 2013 o, comunque, qualora
intervenissero revisioni normative in merito, fino ad allora.
Chiudo ancora con l'ultimo aspetto che mi preme sottolineare,
come la Presidenza dal Consiglio pur avendo, appunto, "ceduto" la
gestione del Centro donne antiviolenza - che prima appunto era
gestito per il tramite della Consulta - all'Assessorato, vuole,
però...intende farsi carico in maniera attiva, propositiva e
sostanziale di questo problema, vuole sostenere questa tematica, e
lo vuole fare in maniera concreta. Infatti all'articolo 13 è
previsto uno stanziamento di fondi diretti da parte della
Presidenza del Consiglio, di 20 mila euro, che vanno proprio a
coprire quelle attività sancite dall'articolo 8 che prevedono
appunto la formazione. Questo perché? Perché siamo fermamente
convinti che su una tematica così delicata, una tematica che come
dicevamo richiede rete, richiede soprattutto una grande formazione
ed una grande professionalità di tutti quegli operatori e di tutti
quei soggetti che in qualche maniera si trovano ad operare su
questo ambito. Proprio la
ratio
, anche questa, che ci ha
portato a volere, a far sì che tutte le attività venissero
coordinate in maniera unitaria. Grazie.
Presidente
- Ringrazio il Presidente. Siamo in
discussione generale. Qualcun altro vuol prendere la parola? Ha
chiesto la parola la Consigliera Patrizia Morelli, ne ha
facoltà.
Morelli (ALPE)
- Merci Monsieur le Président.
Dopo 20 anni dalla dichiarazione dell'ONU di Vienna nel 1993 che
metteva in luce l'urgenza di affrontare il problema della
sicurezza, integrità, libertà, dignità e parità femminile, dobbiamo
constatare che, ahimè, ancora troppe donne vedono la propria vita
minacciata, violata, proprio in quanto donne. Gli omicidi femminili
compiuti su donne uccise proprio perché tali, sono divenuti così
frequenti da generare addirittura il bisogno di un neologismo, il
cosiddetto "femminicidio", che è stato definito come l'insieme di
ogni pratica sociale violenta, di natura fisica o psicologica, che
attenta all'integrità, allo sviluppo psico-fisico, alla salute,
alla libertà ed alla vita della donna, col fine di annientarne
l'identità attraverso l'assoggettamento fisico o psicologico, fino
alla sottomissione o alla morte della vittima nei casi
peggiori.
E il problema della violenza sulle donne appare molto più vicino
a noi di quanto non si pensi, e la nostra regione non ne è
certamente immune. Com'è già stato ricordato dalla collega Fontana,
le cronache e gli accessi al Pronto Soccorso lo dimostrano ogni
settimana. L'esame di questo testo avviene in un momento in cui
anche nella nostra regione si registra un acuirsi del fenomeno, ma
anche in un momento in cui il silenzio, che spesso ne taceva i
risvolti, pare leggermente attenuarsi, anche se una ricerca ISTAT
del 2006 parla ancora del 93 percento di sommerso, che significa
che soltanto il 7 percento dei casi viene alla luce. È un dato
enorme. La legge va ritenuta uno strumento normativo ormai
ineludibile e indispensabile, con il quale la nostra Regione
s'impegna ad intervenire, attraverso attività puntuali e
coordinate, a favore delle vittime di violenza di genere, ma anche
di recupero psicosociale dei maltrattatori, e questo è senza dubbio
un aspetto innovativo e qualificante, affinché questi non ripetano
i comportamenti violenti.
E poi naturalmente la Regione deve impegnarsi a promuovere una
politica di prevenzione e d'informazione. È indispensabile ora far
sì che questa norma trovi completa attuazione, continuità e
sviluppo applicativo attraverso un'attribuzione di risorse
adeguate. Questo è stato un punto portato in luce in Commissione,
durante le audizioni, da diversi soggetti auditi. D'altra parte
anche la nostra Regione è chiamata a rispondere alle sollecitazioni
contenute in varie risoluzioni del Parlamento europeo, in cui i
Paesi membri sono invitati ad agire con decisione per sollevare il
velo di segretezza e di omertà che ancora circonda la violenza
contro le donne, adottando misure normative volte ad una maggiore
sensibilizzazione collettiva, oltre che individuale. È cominciato
l'iter in Parlamento, proprio per la ratifica della convenzione del
Parlamento europeo, su questo tema.
Va quindi fortemente evitato il rischio che l'opportunità data
da una legge puntuale e significativa venga vanificata da
un'insufficiente attenzione finanziaria e quindi da una sua
insufficiente applicazione. Va evitato che nella nostra regione
avvenga quanto denunciato dall'ONU in occasione della XX Sessione
del Consiglio per i diritti umani, che in riferimento all'Italia
afferma:
"nonostante in Italia siano stati fatti sforzi da parte
del Governo, attraverso l'adozione di leggi e politiche, questi
risultati non hanno portato ad una diminuzione dei femminicidi, né
sono stati tradotti in un miglioramento della condizione di vita
delle donne e delle bambine. Le leggi per proteggere le vittime ci
sarebbero, ma non sono adeguatamente supportate da risorse
economiche, e quindi si rivelano insufficienti e poco efficaci. I
femminicidi
- dice l'ONU allo Stato italiano -
sono crimini
di Stato, tollerati dalle pubbliche istituzioni, per incapacità di
prevenire, proteggere e tutelare la vita delle donne"
.
La legge regionale in approvazione recepisce adeguatamente le
raccomandazioni e le sollecitazioni che in questi ultimi anni sono
pervenuti dalle istituzioni europee. L'enfasi attuativa dovrà
essere rivolta in particolare alle politiche di formazione, di
prevenzione e d'informazione delle giovani generazioni, affinché
siano portatrici di una nuova consapevolezza sociale, relativamente
al genere. Il miglioramento della condizione femminile contribuisce
effettivamente a cambiare in modo significativo e sostenibile le
scelte di una società, è un fattore di sviluppo in sé. Grazie alle
politiche che concorrono al miglioramento dello
status
delle
donne, tutta la società sociale, economica e politica ne trae
beneficio, innescando inevitabilmente un circolo virtuoso. Colmare
lo scarto ancora esistente tra situazione ideale e reale deve poter
essere possibile nella nostra regione, anche attraverso un'efficace
attuazione della legge oggi in approvazione.
Valutiamo dunque positivamente nel suo complesso il testo che
viene sottoposto oggi all'attenzione del Consiglio e per questo
dobbiamo essere riconoscenti al gruppo del Partito Democratico ed
alla relatrice Carmela Fontana, primi fautori di questa iniziativa.
Il testo oggi in esame è il frutto di un lavoro che ha visto
l'apporto costruttivo di tanti soggetti, tutti parte attiva nel
contrasto alla violenza di genere, strutture pubbliche,
associazioni, esperti, Forze dell'Ordine.
Rincresce registrare negativamente la totale assenza della
Consulta regionale per le pari opportunità, che non ha ritenuto di
partecipare all'audizione in Commissione e, tanto meno, di
trasmettere il suo parere. È un'omissione che riteniamo grave! Lo
sottolineiamo due volte, e che ci fa guardare con sollievo alla
scissione netta, alla separazione operata dalla legge,
opportunamente, del Centro donne contro la violenza, che viene
sottratto alla Consulta regionale dalla cui iniziativa, è giusto
ricordarlo, il Centro era nato nel 1994. Attribuendo al Centro
antiviolenza uno
status
indipendente se ne garantisce
l'attività, indipendentemente dalla sensibilità della Consulta, che
sembra essersi appannata col tempo, e se ne riconosce
implicitamente la valenza e la portata del ruolo. Ci pare una
giusta e doverosa testimonianza di gratitudine, nei confronti delle
volontarie, che mi sembra giusto e corretto ringraziare in
quest'occasione, per avere profuso negli anni la loro opera di
ascolto e sostegno alle donne vittime di violenza nella nostra
regione, in modo assolutamente benevolo e volontaristico. Vi
ringrazio per l'attenzione.
Si dà atto che dalle ore 16,47 riassume la presidenza il
Presidente Emily Rini.
Président
- Merci. Il y a quelqu'un d'autre qui souhaite
intervenir? La parole au collègue Rigo.
Rigo (PD)
- Grazie Presidente.
Le relatrici e le colleghe hanno spiegato ed evidenziato le
ragioni e gli obiettivi alla base di questa proposta-disegno di
legge, frutto del lavoro, com'è stato ben detto, della V
Commissione consiliare.
L'obiettivo di fondo di questa proposta è quello di creare le
condizioni, anche e soprattutto attraverso la diffusione di una
cultura di valorizzazione delle differenze di genere, della dignità
e del rispetto delle donne, per prevenire e ridurre il fenomeno
della violenza sulle donne in tutta la complessità delle forme in
cui si manifesta. In questa direzione l'importante serata del
Festival di Sanremo, in occasione della manifestazione
flash-mob
, è stata di aiuto a tutti coloro che vogliono fare
un passo in avanti nel contrastare la violazione dei diritti
fondamentali delle donne e della loro libertà e una concezione
ormai intollerabile del rapporto tra i sessi ed è stata la
dimostrazione di quanta efficacia possano avere i media in questo
percorso. Ed è questa la ragione per cui nell'articolo dedicato
alla formazione, tra i soggetti coinvolti, sono compresi proprio
gli operatori dell'informazione. E la risposta più efficace a
quella giornata, che si è svolta contemporaneamente in tutto il
mondo, sarà il cambiamento della cultura e delle leggi. Ma, ahimè,
il percorso non sarà facile, né indolore, com'è già stato
denunciato poc'anzi, perché, come recita la risoluzione n. 54/131
del 17 novembre 1999 dell'Assemblea generale delle Nazioni Unite,
che ha proclamato il 25 novembre "Giornata internazionale per
l'eliminazione della violenza contro le donne", "...la violenza
contro le donne deriva da una lunga tradizione di rapporti di forza
disuguali, fra uomini e donne, situazione che conduce alla
dominazione degli uomini sulle donne e alle discriminazione di
queste ultime, impedendo loro di emanciparsi pienamente...".
La giornata del 14 febbraio scorso, con le mille iniziative, ha
messo in piazza il fatto che senza una decisa azione volta ad
indurre le istituzioni ad un atteggiamento responsabile nei
confronti del femminicidio, non si avrà una svolta nella
prevenzione, nella promozione di una diversa cultura tra i sessi,
nella protezione e nella punizione efficace in grado di evitare la
reiterazione del reato, dei comportamenti e delle azioni violente
ai danni della donna.
"Siamo nel cuore di tenebra di un
passaggio d'epoca, in questo momento le parole lanciano ponti sopra
le macerie...
così scrive la scrittrice e giornalista Sara
Ventroni...
Rinominare il mondo...
Presidente
- Colleghi, scusate, non si riesce a sentire
niente.
Rigo (PD)
- ...
Rinominare il mondo è un atto politico
che richiede un impegno comune... Stiamo per uscire da un ventennio
di decomposizione delle relazioni sociali e abbiamo il dovere di
divincolarci dall'abbraccio mortale di individualismo e
post-modernità... Non è un caso, allora, se fa ingresso nel
dizionario civile la parola "femminicidio"... In quest'ottica, la
voce del dizionario lancia una sfida perché il passaggio è
delicato: la nuda parola, facile preda della retorica, deve farsi
carico del peso di un nuovo significato condiviso. "Femminicidio" è
infatti un'espressione scomoda. Solo se assimilata senza eufemismi
può diventare strumento del diritto e della politica. La grande
mobilitazione del 13 febbraio 2011 ha messo per la prima volta in
chiaro il rapporto tra la marginalizzazione politica delle donne ed
il declino del Paese. Una decadenza alla quale si è reagito non
certo con il ricorso, come vorrebbero i detrattori, al senso del
decoro, ma facendo riferimento ad una parola scandalosa e
rivoluzionaria: dignità".
Fine della citazione.
Una nuova parola, quindi, è entrata a far parte del dibattito
politico prima ancora di essere inserita nei dizionari perché non
dobbiamo dimenticare che noi siamo il Paese che fino al 1975,
l'anno della riforma del diritto di famiglia, conosceva solo
l'uxoricidio, espressione che liquidava l'identità delle donne nel
loro stato civile. Fino al 1981 l'Italia ha contemplato il delitto
d'onore, appannaggio dei fratelli e dei mariti, cui veniva
riconosciuta l'attenuante dell'offesa subita: la macchia al diritto
proprietario del maschio di famiglia.
"Con femminicidio
-
come ricorda la docente di filosofia del linguaggio Fabrizia
Giuliani -
non siamo davanti a una semplice registrazione di un
neologismo: la difficoltà a porre accanto al confisso-cidio la
parola femmina, e non più solo uxor, moglie, che ha un referente e
una valenza semantica evidentemente diversi, è specchio della
difficoltà di riconoscere che il crimine attiene al genere e non
solo a una parte di esso. Il nodo che qui la lingua ci segnala è la
resistenza ad abbandonare un tratto dell'ordine patriarcale, nel
quale l'identità - la dignità - di una donna, coincide per intero
col suo stato civile"
. Fine della citazione.
Le violenze sono accomunate da un atteggiamento maschile, che
concepisce la relazione come possesso, le donne come oggetto di
proprietà di cui si può disporre a piacimento con il massimo
dell'arbitrio, perfino col diritto di vita e di morte. Quante volte
abbiamo dovuto sentire da parte di assassini confessi parole di
autoassoluzione come: "voleva lasciarmi, non era più mia, non
potevo vivere senza di lei, per questo l'ho uccisa!" o, invece,
uomini immigrati che pensano di avere sulle giovani figlie o mogli
un diritto proprietario e di sottrarle alla vita semplicemente
perché non hanno comportamenti fedeli alle tradizioni dei Paesi di
origine e si sono eccessivamente occidentalizzate!
Sicuramente c'è un problema culturale che attiene ad una
mentalità patriarcale che persiste e risulta difficile da
smantellare. C'è un problema d'incapacità di molti, troppi uomini,
nel riuscire ad elaborare il lutto dell'abbandono, ma ci sono anche
emergenze che occorre affrontare. Non si può pensare che le urgenze
che stiamo affrontando, legate alla crisi economica, alla mancanza
di lavoro, ne cancellino altre ugualmente gravi e che richiedono
interventi efficaci e risorse finanziarie adeguati alla natura
gravissima della violenza sulle donne come una violazione dei
diritti umani fondamentali. Non si può assistere ogni giorno a casi
di violenza, di maltrattamento e di omicidio, a casi di bambini
testimoni di violenza, senza riconoscere l'inadeguatezza del modo
con cui si tenta di contrastare questi atti!
Il movimento
Se Non Ora Quando?
, con la grande
mobilitazione che è riuscito a suscitare, vuole rendere più forte
il contrasto a tale drammatica situazione, che viene purtroppo da
tanti, troppi, considerata, se non normale - come ha detto la
collega Fontana -, ma quasi impossibile da sradicare. Ecco perché,
a livello nazionale, le parole d'ordine sono: non abbiamo un
sistema efficace di raccolta dati; non abbiamo personale
adeguatamente preparato allo scopo tra le Forze dell'Ordine, nel
sistema sanitario, nei modelli educativi, nei mediatori
interculturali; non abbiamo efficaci e diffusi programmi culturali
che coinvolgono innanzitutto le scuole, che devono educare al
rispetto della persona femminile e della sua libertà, ma anche le
associazioni, le famiglie, le istituzioni; non abbiamo risorse per
attivare i centri antiviolenza che sono ancora troppo pochi e si
trovano spessissimo senza risorse e senza un adeguato
riconoscimento della loro insostituibile funzione; non abbiamo
piani regionali di contrasto alla violenza. Ecco, la
proposta-disegno di legge che stiamo esaminando tiene conto di
queste sollecitazioni, avanzate autorevolmente da forze, movimenti,
gruppi che, sia a livello nazionale che locale, chiedevano ed
ancora chiedono, a gran voce, misure contro una vera emergenza
sociale e continuano a battersi per provocare una reazione
istituzionale...
Presidente
- Scusate, colleghi...
Rigo (PD)
- ...Le proposte contenute...grazie
Presidente...le proposte contenute nell'articolato in discussione
certo non sono perfette, non sono forse quelle che ognuno di noi
vorrebbe, ma intendono perseguire, mettere a sistema, monitorando e
verificando l'adeguatezza, rispetto ai bisogni espressi delle
attività già in atto nella nostra regione, nonché favorendo la
creazione di una rete regionale contro la violenza. E il piano
vuole proprio essere questo: un programma, d'interventi e di
azioni, condiviso, capace di accompagnare tutti i residenti in
Valle d'Aosta in una presa di coscienza collettiva su una
drammatica questione sociale. È poco quanto fatto? Si poteva fare
di più? Forse. Certo è che va nella direzione auspicata dal
movimento delle donne. In questa direzione ringrazio quanti hanno
lavorato e si sono impegnati con spirito costruttivo per migliorare
il testo di legge. Era questo l'auspicio espresso dal gruppo del
Partito Democratico, a giugno dell'anno scorso, nel momento della
presentazione della nostra proposta.
Personalmente ho fatto di tutto e di più per arrivare in
Consiglio regionale con un testo condiviso da più attori possibili.
E il lavoro di ascolto, le audizioni, fatto dalla competente
Commissione consiliare è andato proprio in questa direzione.
Grazie, quindi, a tutte ed a tutti coloro che, in forme diverse e
con proposte innovative, anche queste ultime che sono arrivate oggi
dalla parte dell'Assessore, ci hanno dato la possibilità di
arricchire il testo e di presentare in aula, oggi, una proposta
largamente condivisa, non solo dalle forze politiche, ma anche
dalle diverse articolazioni della società valdostana.
In questo clima positivo, di collaborazione e di rispetto, mi
dispiace segnalare che una sola associazione ha cantato fuori dal
coro e con note stonate (lo ha già ricordato la collega Morelli).
La Consulta delle pari opportunità della Valle d'Aosta
ufficialmente non ha espresso parere e non ha partecipato, se pure
invitata, alla seduta in Commissione. Un comportamento assurdo ed
in contrasto con il mandato ricevuto da una legge regionale. In
tutti questi mesi la Consulta o, meglio, una parte delle
Consultrici, invece di adoperarsi per approfondire ed offrire la
propria collaborazione ha preferito leggere la proposta del Partito
Democratico con una visione di parte, non intendendo in questo caso
il genere, ma la politica. Ci sono testimonianze e documenti, se
pur non ufficiali, che adombrano la volontà del nostro gruppo
consiliare di cavalcare un dramma a puro scopo politico. Che un
organismo pubblico possa scadere in questa piccineria non è
confortante. Ma anche il giudizio di merito rispetto alla proposta
non può che preoccupare! In sostanza, per alcune Consultrici, vi
era addirittura il pericolo che l'approvazione di una legge
regionale come quella proposta dal gruppo del Partito Democratico e
che poi, in sostanza, è quella che oggi stiamo approvando, potesse
essere di ostacolo all'azione fin qui svolta nella nostra regione.
In questo atteggiamento pregiudiziale e partigiano ho trovato una
ragione in più per lavorare al superamento della legge istitutiva
della Consulta per le pari opportunità della Valle d'Aosta. Questo
penso e dico da tempo, in quanto ritengo non risponda più ai
problemi dell'oggi.
Nell'emendamento presentato dalla Presidente Rini c'è, in questo
senso, uno specifico riferimento. Non credo sia possibile, in
queste poche settimane che mancano al termine della legislatura
sottoporre al Consiglio regionale una proposta pensata. Possiamo
però lavorare per produrre materiale e sollecitazioni per la
prossima. Io credo - ma sono opinioni personali - che, partendo dai
limiti dell'attuale organismo e dalla mutata realtà sociale,
dovremmo lavorare per costruire un organismo tecnico, interno
all'Amministrazione regionale. Un organismo, un'autorità per i
diritti e le pari opportunità che operi ai fini di una corretta ed
efficace integrazione del principio di
mainstreaming
di
genere. Il
mainstreaming
, termine adottato dall'Unione
europea per descrivere azioni di sistema che mirano a trasformare
cultura e politiche, è una strategia antidiscriminatoria in cui il
perseguimento del principio di non discriminazione non viene più
visto come un obiettivo da raggiungere di per sé, come fosse una
specifica area di intervento ma, piuttosto, come un principio che
si integra con tutti i possibili settori di intervento pubblico:
dall'occupazione, all'istruzione, alle relazioni esterne. Quando mi
riferisco ad un organismo tecnico interno non significa che i
referenti siano solo istituzionali perché questo
team
deve
necessariamente colloquiare con il territorio e con la comunità. Ma
queste sono solo riflessioni che alcune Regioni italiane - e non -
stanno ponendosi perché la sfida alle problematiche aperte
richiedono cambiamenti sostanziali all'interno dei sistemi e dei
processi.
In conclusione vorrei ringraziare in modo particolare alcune
persone che mi hanno aiutato in questo non facile compito: il
dottor Gianni Nuti, per la sua piena disponibilità al confronto, e
poi Antonella, Anna ed Erika per il continuo contributo e supporto,
anche quando sembrava difficile raggiungere l'obiettivo.
Presidente
- Grazie.
Est-ce qu'il y a d'autres requêtes d'intervention? S'il n'y a
pas d'autres requêtes on peut fermer la discussion générale. La
parole à l'Assesseur Lanièce.
Lanièce A
. - Grazie Presidente.
Due considerazioni molto brevi, anche perché gli interventi che
mi hanno preceduto hanno inquadrato benissimo lo spirito di questa
iniziativa, soprattutto apprezzabili gli interventi delle donne del
Consiglio - credo che questo sia particolarmente significativo - e
sicuramente l'intervento del Consigliere Gianni Rigo che ha creduto
e lavorato molto a questa legge, che, com'è già stato ricordato, il
Partito Democratico aveva presentato. Noi, per conto nostro...e
quindi apprezzo e ringrazio anche il Presidente della V Commissione
che ha portato avanti questo lavoro, che ha permesso di confrontare
i due testi, il testo del Partito Democratico ed il testo proposto
dal Governo regionale, per arrivare ad un testo concertato, io
credo il più completo possibile e che prende in considerazione
tutti gli aspetti.
Voglio solo sottolineare il fatto che questa legge è un po' il
punto d'arrivo di un percorso che è stato fatto nella nostra
regione negli ultimi 10 anni per quanto riguarda la presa in
carico, soprattutto delle donne che sono state vittime di violenza.
Gran parte delle iniziative e degli aspetti che sono stati
definitivamente inseriti in legge erano iniziative già presenti,
peraltro apprezzate, e mi riferisco a quello che era chiamato "Il
Pangolo", che adesso abbiamo definito "Servizio di prima
accoglienza", che da anni accoglieva ed accoglie le donne ed i
minori che sono stati vittime. Il gruppo interistituzionale che dal
2006 ha iniziato un percorso che ha cercato di coinvolgere tutte le
istituzioni e gli attori presenti sul territorio, e naturalmente
l'azione, devo...naturalmente ringraziare per questo, delle singole
assistenti sociali, delle psicologhe dell'Azienda USL, eccetera,
che da anni sono impegnate in questo delicato compito di presa in
carico delle donne che sono state vittime di violenza. Quindi direi
una bella pagina della legislatura, che chiude...non chiude proprio
ancora la legislatura, però arriva in un momento particolare,
quindi sicuramente è un'iniziativa legislativa che - come dico - va
ad inquadrare meglio, va a mettere sotto forma di legge tutta una
serie d'iniziative, quindi sicuramente una garanzia in più per le
donne appunto, purtroppo, che sono vittime di violenze. In generale
si parla di...non solo di donne, però sappiamo che la maggior parte
purtroppo delle violenze interessa il sesso femminile.
Sicuramente questa legge va a dare un'importanza, riguardo
all'organizzazione, alla struttura dell'Assessorato; questo credo
che sia giusto, perché è la struttura, quella delle Politiche
sociali, la struttura dedicata, che ha il polso della situazione, e
quindi significativo il fatto, con questo emendamento, di
incrementare i fondi per la formazione, sul fondo delle Politiche
sociali. Da un certo punto di vista il fatto che sia un po' tutto a
capo dell'Amministrazione regionale, in particolare
all'Assessorato, questo consente di avere un quadro più completo
della presa in carico, perché sappiamo benissimo come queste
situazioni siano, spesso, seguite anche dopo che è passata la fase
acuta di presa in carico, sono spesso donne che hanno bisogno di
essere accompagnate nella ricerca del posto di lavoro, nella - a
volte - ulteriore proroga di presa in carico dal punto di vista
dell'assistenza economica, quindi credo che sia il modo migliore
per farsi carico in modo completo di quello che è questo problema.
Problema...problematica che, è già stato ben sottolineato, c'è ed
esiste anche nella nostra regione: spesso i numeri della nostra
regione - ed il fatto che ci si conosce quasi tutti - portano ad
una sorta di omertà più spiccata rispetto ad altre realtà più
grandi, quindi sicuramente il fatto di prevedere tutta una serie di
attività del Centro antiviolenza è ancora più importante, perché
questo rappresenta, soprattutto nell'anonimato completo, la
possibilità di uscire fuori da quello che è anche da noi un iceberg
che c'è ed esiste.
Quindi dal mio punto di vista chiaramente sono soddisfatto; come
Governo regionale siamo soddisfatti di questa iniziativa. Devo
naturalmente ringraziare il lavoro che è stato fatto in
Commissione, e quindi credo che quando ci si parla, quando
l'obiettivo è nobile, poi alla fine i risultati sono importanti,
come questa legge. Grazie.
Président
- Merci. On peut mettre...il y a des requêtes
d'intervention?
La parole au Président Rollandin.
Rollandin (UV)
- Sì, grazie.
Non vorrei che un eventuale silenzio venisse interpretato come
una mancanza d'interesse nei confronti di un tema che ha impegnato
la Commissione, ha impegnato tutti i gruppi, ha impegnato
soprattutto, e va riconosciuto, le donne del Consiglio, ma non
solo, perché la relazione di Rigo credo che sia stata molto
puntuale ed abbia messo l'accento anche storicamente su tutta una
serie di dati. Però credo che, come è stato fatto per altri
settori, e dobbiamo dire sempre anche su iniziativa e sulla
volontà, in particolare, del collega Rigo, di mettere insieme le
varie iniziative, in modo organico, lo abbiamo fatto per una serie
di settori - stamattina lo abbiamo ricordato - credo che sia
oggettivamente un aspetto organizzativo importante, perché molte
volte ci sono degli interventi, ma se non rientrano in un piano un
po' più organico rischiano di non massimizzare quello che sono le
energie o i fondi, di dare un senso di unità.
Stamattina parlavamo del Giorno della memoria e di altre
iniziative: anche lì, è da un po' che c'erano iniziative, però non
c'era un quadro in cui riconoscersi e riconoscere le varie
iniziative. Questo credo che sia un aspetto positivo di quello che
è il lavoro, che, come dico, senza voler a tutti i costi dar merito
a uno, merito all'altro...da parte dell'Amministrazione credo che
ci sia stato, su sollecitazione, lo sforzo necessario per mettere i
fondi che in qualche modo meglio colleghino quelle che sono le
iniziative con le disponibilità finanziarie, perché altrimenti
rischiamo di non avere la possibilità di operare.
Ecco, credo che sicuramente tutto questo, e mi riconosco nei
ringraziamenti, che non sto a rifare a tutti...vorrei solo
sicuramente anche sottolineare l'aspetto che oggettivamente lascia
più perplessi, che i dati delle non denunce sono quelli più
preoccupanti ed è un po' l'aspetto su cui la società deve meditare,
perché questo la legge non riuscirà a risolvere. Ora c'è anche su
questo tema, come su altri, da fare un salto culturale, qui come
altrove, che obiettivamente col tempo si riuscirà a fare. Questo
vale nel discorso anche di una presa di coscienza e di coraggio da
parte di tanti, di andare in una direzione che sicuramente alcune
volte, come sappiamo, è rischiosa anche nelle conseguenze, di
andare in qualche modo ad evidenziare certi aspetti. Quindi credo
che oggi si fa un passo molto importante, che invita tutti ad una
riflessione su questo tema, che sicuramente è molto, molto
difficile, e credo che vada accompagnato ad un'azione di
prevenzione, perché quella è la parte più importante, che da parte
di tutti deve vedere le forze politiche impegnate, al di là del
momento specifico che noi stiamo vivendo. Grazie.
Président
- Merci. Je crois que maintenant on peut mettre
en...on peut passer à l'examen de la loi. Je peux mettre en
votation l'article 1? La votation est ouverte.
Mettiamo naturalmente in votazione il nuovo testo della V
Commissione. Tutti hanno votato? Possiamo chiudere la
votazione.
Presenti: 31
Votanti: 31
Favorevoli: 31
L'articolo è approvato.
Posso dare lo stesso risultato per l'articolo 2? Articolo 3, 4,
5, 6...al 6 c'è l'emendamento. Posso dare lo stesso risultato
comprensivo dell'emendamento? Articolo 7: stesso risultato, e 8, 9,
10, 11. Posso dare lo stesso risultato anche per l'articolo 12
emendato con l'emendamento che ho presentato? Stessa cosa per
l'articolo 13...posso dare lo stesso risultato con...emendato
dall'emendamento n. 1 della II Commissione e il sub-emendamento
presentato dall'Assessore Lanièce? Bene. Mettiamo ora in votazione
il testo nel suo complesso. La votazione è aperta. Votate,
colleghi. Colleghi votate! Possiamo chiudere la votazione.
Presenti: 31
Votanti: 31
Favorevoli: 31
Il testo è approvato.
On peut passer maintenant au point 20 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK