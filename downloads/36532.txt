Consiglio Regionale della Valle d'Aosta - Oggetto del Consiglio n. 593 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 593 del 16 luglio 2014 - Resoconto
OGGETTO N. 593/XIV - Interpellanza: "Ipotetiche problematiche
relative all'organizzazione interna della Clinica di Saint-Pierre e
alla carenza di mezzi pubblici per il raggiungimento della
struttura".
Presidente -
Ha chiesto la parola, per l'illustrazione,
la collega Carmela Fontana; ne ha facoltà.
Fontana (PD-SIN.VDA)
- Grazie Presidente.
Considerato che la Clinica di Saint-Pierre, istituto che ha
ottenuto l'accreditamento dalla Regione e opera in collaborazione
con l'USL quale struttura di riabilitazione in ambito ortopedico e
neurologico; avuto notizia di alcune problematiche legate alla
carenza di personale presso tale istituto, che si riflettono sulla
qualità del servizio offerto ai pazienti e, inoltre, che a tali
possibili problematiche relative all'organizzazione interna della
Clinica si aggiunge la carenza di mezzi pubblici necessari per
raggiungere la struttura medesima da parte dei parenti dei degenti
per poter assistere i propri familiari, volevamo sapere
dall'Assessore se è a conoscenza delle difficoltà di organico, di
assistenza ai degenti (mancanza di infermieri o altre figure
sanitarie), se è a conoscenza delle difficoltà logistiche di
raggiungimento della struttura con mezzi pubblici, e come si
intende intervenire per risolvere tali criticità. Grazie.
Presidente
- Grazie. Ha chiesto la parola l'Assessore
Fosson, per la risposta da parte del Governo; ne ha facoltà.
Fosson (UV)
- Sì, grazie. Ci siamo dovuti informare per
le domande che lei chiedeva e le dico le risposte.
"Se è a conoscenza delle difficoltà di organico, di
assistenza ai degenti (mancanza di infermieri o altre figure)"
;
le illustro come funziona il meccanismo: l'accordo contrattuale tra
ISAV e Azienda USL della Valle d'Aosta è regolato sulla base di
linee guida regionali approvate con la DGR del 25.1.2013.
All'articolo 5 si istituisce un tavolo misto di monitoraggio
Azienda USL-ISAV composto, per la parte dell'USL, dal Direttore
sanitario, dal Direttore del Presidio medico ospedaliero e dal
Direttore della Struttura complessa di recupero funzionale, mentre
per la struttura privata accreditata fanno parte del tavolo il
Coordinatore delle Direzioni sanitarie area Piemonte e Valle
d'Aosta, il Direttore sanitario e il Direttore operativo; vi è
quindi un tavolo per la verifica dei requisiti e soprattutto dei
rapporti organizzativi. Dai dati in possesso dell'Azienda e dai
verbali del tavolo di monitoraggio, emerge come alla data attuale
la struttura privata dichiari di impiegare il sottoelencato
personale sanitario in corrispondenza e coerenza con i requisiti di
accreditamento fissati dalla Regione e, in particolare, dichiara
per iscritto che in questo momento ci sono 24 infermieri, 17 OSS, 2
ausiliari, 6 addetti alla pulizia e 14 tecnici della riabilitazione
(poi le darò questi dati che loro ci hanno fornito). Al momento non
sono emerse né criticità nell'ambito delle funzioni di controllo,
né sono state ricevute lamentele di riferimento alla carenza di
personale e alla ridotta efficacia dei servizi. L'Azienda,
direttamente e attraverso il tavolo misto di monitoraggio,
rivolgerà la consueta e dovuta attenzione che, in questo caso, dopo
questa segnalazione, sarà maggiore, rispetto ai controlli di rito
al fine di garantire qualità e appropriatezza.
"Se è a conoscenza delle difficoltà logistiche"
: siamo
andati a verificare, e ringrazio l'Assessore Marguerettaz della
disponibilità. La Clinica di Saint-Pierre è raggiungibile con la
linea circolare Villeneuve/Saint-Pierre/Villeneuve, che consta di
numero 14 corse giornaliere, dalle 7 alle 19,20 nei giorni feriali,
di cui 8 corse con partenza da Villeneuve, che permette
l'interscambio alla fermata Hotel Château con la linea
Aosta/Courmayeur e con la linea circolare 2 che porta ad Aosta,
Aosta/Saint-Pierre/Aosta (qui ci sono poi tutti gli orari se lei
desidera). È inoltre possibile utilizzare il servizio di chiamata
diurno Allô Bus; il servizio è in funzione nel seguente orario
(quindi si può chiamare da casa, viene a chiamata): dalle 9 alle 13
e dalle 15 alle 20, dal lunedì al sabato. Dall'agosto del 2012 è
infatti stata autorizzata l'estensione fino alla Clinica di
Saint-Pierre (questo è quanto ci comunica l'efficiente
Assessore).
"Come si intende intervenire per risolvere le criticità"
:
per la parte di competenza sanitaria, si rileva come il controllo
della qualità e dell'appropriatezza delle prestazioni rese dalle
strutture del privato accreditato, sia di degenza che
ambulatoriale, sia un preciso obiettivo dell'accordo di programma
tra Regione autonoma Valle d'Aosta ed Azienda USL della Valle
d'Aosta per l'anno 2014 e preveda, quale specifico obiettivo di
valutazione, quello di cui alla lettera e), "miglioramento
dell'efficacia dei controlli aziendali sull'applicazione degli
accordi"; abbiamo quindi deciso di vigilare di più sulle strutture
private accreditate, con indicatori regionali, rivolti
all'espletamento di almeno 3 visite annuali presso ognuna delle
strutture private accreditate, con invio all'Assessore alla sanità
delle relative relazioni, alla verifica del miglioramento del
trend, della mobilità passiva in ambito ospedaliero con particolare
riferimento alla realizzazione e alla definizione dei percorsi
diagnostico-terapeutici e assistenziali. Si può anche rilevare come
la struttura sia stata oggi adeguatamente collegata; forse rimane
scoperto un collegamento tra l'istituto e Hotel Château per
l'orario serale di accesso al pubblico dalle 20 alle 21,
soprattutto per quanto riguarda il ritorno (ci penseremo).
Tre commenti miei...il primo: non so se lei ha ascoltato la
relazione di introduzione del Presidente Chiamparino l'altro
giorno, nella Giunta del Piemonte, di come ha spiegato che la
sanità del Piemonte dovrà cercare rapporti col privato sempre
maggiori...ecco, lo diceva lui, con accordi ben precisi. Le segnalo
come in Piemonte, per esempio, le grandi Strutture di
Cardiochirurgia a Novara e ad Alessandria siano gestite dal
privato. Quindi questa forma di accordi tra sanità pubblica e
sanità privata sono ricercati da una Giunta come quella del
Piemonte. Se io sono a conoscenza di quello che ha detto circa le
lamentele: questo no, non sapevo, in questi ultimi tempi non ho
ricevuto né da parte dei sindacati (con cui ho avuto diversi
incontri), né da parte, creda, di nessuno del personale, lamentele
specifiche, sennò glielo direi e comunque verificheremo l'aspetto
dell'organico, come lei ha detto. Sono invece a conoscenza di un
fatto non bello: che la Clinica ha chiuso il bilancio, l'anno
scorso, con un passivo notevole, per cui il rischio che questa
struttura non continui a lavorare in Valle d'Aosta c'è. Si ricorda
quello che c'era prima? C'era una unità di riabilitazione ad
Albenga. Il passivo di questa azienda, l'anno scorso, è stato
significativo. Ritorna anche il problema che abbiamo due strutture
di riabilitazione: una a Saint-Pierre e una ad Antey. Dovremo
ottimizzare anche lì con qualche sacrificio, però la realtà
negativa che so e che le comunico è questa, che non deve comunque
interferire sulla qualità, questo è evidente; mentre non ho avuto -
come le ripeto - nessuna segnalazione, ma verificheremo in base
alle sue indicazioni quanto ci siamo detti.
Presidente
- Grazie. Ha chiesto la parola la collega
Carmela Fontana, per la replica; ne ha facoltà.
Fontana (PD-SIN.VDA)
- Ringrazio l'Assessore per le
risposte molto puntuali, forse è più di quello che mi aspettavo mi
desse...è stato veramente attento, la ringrazio.
Queste lamentele le ho avute, le ho sentite io. Sono andata a
far visita a dei pazienti, mi sono trovata lì un pomeriggio e, in
un attimo, si sono avvicinate delle persone che mi conoscevano, mi
hanno detto di questa problematica, ed è per quello che ho pensato
di fare questa interpellanza, pur spiegando che la Clinica...è vero
che abbiamo una convenzione, ma non era, non dipendeva da noi, di
questo ne sono cosciente, però è un problema, sono pazienti nostri,
ed è anche giusto che ci dobbiamo preoccupare. Se lei afferma
questo...a me è stato riferito, però può anche
darsi...verifichiamo, io non voglio insistere che effettivamente
sia così, però mi è stato detto.
Il problema più grande, invece, è sui trasporti. Vedevo prima
l'Assessore Marguerettaz che rideva...ma guardi che il problema c'è
sui turni serali...lei prenda per esempio tutte quelle persone che
magari hanno un parente ricoverato lì e che non hanno la macchina,
devono trovare qualcuno che le porta su, perché chiamando l'Allô
Bus il turno serale è scoperto...se mi fermo a dar da mangiare a un
anziano, non riesco a prendere poi l'Allô Bus per tornare
indietro...hanno un problema enorme! Allora le chiedo davvero:
faccia il bravo, allunghiamo un turno serale, diamo questa
possibilità ai parenti di poter andare lì ad assistere i propri
familiari e non avere questo timore di non sapere come tornare,
anche perché quando si fanno le strutture dobbiamo capire che
bisogna dare questo servizio e questi collegamenti. È inutile fare
delle belle strutture...perché effettivamente è una struttura che
funziona benissimo, sulla riabilitazione ho solo sentito parlare
molto bene e di tutti i servizi che dà, a parte quest'inconveniente
che c'è qualche persona da sola, tante volte non ha il parente,
magari ha bisogno, e tendono ad arrivare...non dico che è colpa
delle infermiere o colpa del personale, ci mancherebbe altro,
probabilmente sono impegnati, io lì non entro nel merito perché non
so...e poi è scoperto anche la domenica! Se io voglio andare a
trovare un familiare l'Allô Bus non funziona, le linee,
effettivamente...mi hanno detto di no, mi hanno detto che la
domenica non c'è!
(interruzione dell'Assessore Marguerettaz, fuori
microfono)
...io le dico quello che mi è stato detto. Lei adesso mi ha
confermato questo, e adesso io cercherò di informare che c'è...ho
capito, allora...sì, sì, scusi, pensavo che mi dicesse il
contrario.
Allora, quello che le chiedo davvero è: proviamo a vedere se
possiamo almeno andare incontro sul trasporto, è molto importante,
perché non tutti hanno la macchina. La Clinica sapete dov'è, è
veramente scomodo arrivarci...devono trovare sempre un parente o
qualcuno che li accompagna, ed effettivamente non possono stare
vicini agli ammalati, anche solo per dare, così, un aiuto magari
nell'ora di cena o di pranzo. Io confido in lei, Assessore. So che
è molto sensibile e che mi risolve questo problema il più presto
possibile. Grazie.
Presidente
- Grazie. Punto 11 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK