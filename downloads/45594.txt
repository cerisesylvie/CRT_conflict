Consiglio Regionale della Valle d'Aosta - Oggetto del Consiglio n. 2262 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2262 del 5 aprile 2023 - Resoconto
OGGETTO N. 2262/XVI - Interpellanza: "Progettazione del
tratto di strada statale tra Saint-Christophe e Quart e tempistica
relativa all'inizio dei relativi lavori".
Bertin (Presidente) -
Punto n. 37 perché i punti n. 35 e
n. 36 sono stati discussi ieri. Per l'illustrazione, la parola al
consigliere Baccega.
Baccega (FI) -
Quest'interpellanza richiama tutta una
serie di problematiche che avevamo già evidenziato nella stessa
interpellanza del 2021 e poi il 9 febbraio del 2022. Nelle due
interpellanze si sottolineava la pericolosità, quindi anche qui
parliamo di sicurezza stradale, del tratto di strada statale 26 tra
Saint-Christophe, confine di Aosta, e Quart per chi attraversa, per
chi percorre in bicicletta il tratto di strada e per i folli che
azzardano le inversioni a "U" e non sono pochi. Si chiedeva a che
punto era la progettazione e la realizzazione di quel tratto di
strada, si domandava anche altro rispetto alle rotonde ma ne
parleremo in un altro quesito, si chiedeva se era prevista una
nuova progettazione rispetto a tutta una serie di problematiche che
erano nate sulla base dell'occupazione della strada, i parcheggi
che venivano eliminati, eccetera, e se si intendeva mettere a
disposizione dei Consiglieri regionali la condivisione di priorità
di quel tipo lì. In effetti poi il 12 gennaio il collega Brunod
evidenziava con una sua interpellanza le problematiche che
incontravano gli studenti per arrivare dalla fermata del bus vicino
al ristorante Sushi fino alla sede dell'Università della Valle
d'Aosta, in termini di sicurezza anche lì, perché sono obbligati a
camminare lungo la strada non essendoci un percorso pedonale
sicuro.
Ora ritorniamo su queste questioni e chiediamo appunto, sulla
base anche di un ordine del giorno dove si parlava delle
infrastrutture viarie regionali, un ordine del giorno approvato
all'unanimità al DEFR, che chiedeva riscontri rispetto a queste
realizzazioni programmate dall'ANAS e chiedeva ad ANAS di
verificare la possibilità, nell'ambito della proposta organizzativa
interna, soprattutto - è importante questo Assessore - di
rafforzare la struttura presente nella Regione autonoma della Valle
d'Aosta al fine di mantenere alta l'attenzione sul presidio, sul
territorio e quant'altro. Aspetto una sua risposta, grazie.
Presidente -
Risponde l'assessore Sapinet.
Sapinet (UV) -
Grazie collega Baccega per
quest'iniziativa, potrò così aggiornare anche circa alcuni
importanti riunioni e confronti avuti con ANAS proprio nelle ultime
due settimane.
Prima un po' di storia ma che lei sicuramente conosce bene in
quanto ha ricoperto il ruolo che ricopro io oggi tra il 2014 e il
2018, quindi quando già si parlava di quest'intervento e poi bene
ritornarci con altre iniziative nel 2021 e nel 2023. Era il 30
giugno 2014 quando ci fu l'approvazione del progetto esecutivo
dell'intervento in oggetto. Durante la fase esecutiva del lavoro, a
seguito di un ricorso promosso al TAR della Valle d'Aosta da una
ditta interessata dalla procedura espropriativa, con sentenza
39/2015, il medesimo TAR ha annullato il citato provvedimento di
approvazione, sentenza che poi è stata confermata al Consiglio di
Stato in data 16 maggio 2017. Da qui si è reso pertanto necessario
interrompere l'appalto già avviato e procedere a una rivisitazione
del progetto definitivo dell'intervento anche alla luce delle
osservazioni formulate dalla Regione e da diverse attività e
residenti presenti lungo il tratto stradale, procedere quindi alla
successiva acquisizione dei nuovi pareri autorizzativi.
In fase di riavvio dell'attività di progettazione è stata fatta
così una verifica della possibilità di ridimensionare l'intervento,
adottando una sezione stradale a un'unica carreggiata con due
corsie, una per ogni senso di marcia, e due controviali. Detta
verifica, che è sfociata nello studio trasportistico redatto dalla
TPS Pro S.r.l., datato marzo 2022, ha dato un esito negativo,
confermando le ipotesi progettuali iniziali che prevedono la
realizzazione di una strada a carreggiate separate con controstrade
laterali a servizio degli accessi, così da avviare anche la messa
in sicurezza, che giustamente veniva segnalata nelle varie
iniziative.
A seguito poi dell'illustrazione dello studio alla Regione e ai
Comuni di Quart e Saint-Christophe, Comuni ovviamente interessati
dall'esecuzione delle opere, sono state prodotte dal Comune alcune
note che raccolgono le istanze territoriali già sopra richiamate,
che in particolare evidenziano alcuni aspetti: la riduzione degli
ingombri dell'intervento con valutazione sulle controstrade di
servizio, gli spartitraffico centrali e laterali,
focus
sugli svincoli a rotatoria, necessità dell'inserimento della pista
ciclabile. L'ANAS nel mese di gennaio del 2023 aveva riferito che
la propria direzione tecnica era al lavoro sulla riprogettazione e
che, appena saranno disponibili adeguate proposte tecniche, sarà
organizzata una riunione con gli uffici competenti regionali per la
condivisione delle scelte di base, ovviamente nell'ambito dell'iter
potremo valutare anche una condivisione in Commissione, quindi nei
prossimi mesi.
ANAS, come comunicato dal competente ufficio territoriale, conta
di concludere l'iter progettuale in circa un anno, per poi
procedere, previa acquisizione di tutti i necessari pareri, con
l'appalto dei lavori, che rimangono prioritari nel programma di
interventi della società stessa. Il tutto è stato confermato nei
vari incontri, quindi la prima è una riunione che abbiamo svolto il
24 marzo, riunione preparatoria all'incontro successivo presso il
Ministero delle infrastrutture e trasporti svoltosi il 30 marzo, e
il 24 marzo effettivamente ANAS ci ha posto anche la questione che
lei stesso mi chiedeva: la necessità di rafforzare la loro
struttura nella nostra regione, cosa che noi nell'incontro del 30
abbiamo posto anche sul tavolo del Ministero. Riunione presso il
MIT, convocato dal Ministero stesso, per una valutazione congiunta
sugli interventi prioritari in materia di viabilità di competenza
ANAS da finanziare entro il 2025. All'incontro erano presenti anche
i massimi vertici di ANAS tra i quali l'amministratore delegato
Aldo Isi. È stata quindi l'occasione per trattare anche l'argomento
che è oggetto di quest'interpellanza. Su quest'opera c'è già un
finanziamento di ANAS di 24 milioni e c'è la piena condivisione
circa la sua priorità, anche in riferimento ai maggiori
finanziamenti che risulteranno necessari rispetto alle cifre
precedentemente previste, si parla più o meno ancora di un terzo da
finanziare.
Abbiamo colto ovviamente l'occasione per segnalare l'ulteriore
necessità di risorse da destinare alla realizzazione delle
rotatorie sull'asse stradale del territorio regionale, in
particolar modo sulla SS 26, rotatorie che sono già in programma e
in parte con già finanziamenti stanziati, ma anche nuove rotatorie
che sono emerse in questo mese di confronto con gli Enti locali.
Poi altri interventi prioritari... abbiamo posto l'attenzione su
due interventi lungo la Statale 26 per La Thuile, quindi a monte di
Pré-Saint-Didier, nel comune di La Thuile, e, come è stato anche
annunciato in conferenza stampa lunedì, approfitto anche
dell'occasione per dire che abbiamo chiesto anche notizie sulla
ripartenza del cantiere della variante di Etroubles/Saint-Oyen sul
quale ci è stato garantito un avvio imminente.
Presidente -
Per la replica, la parola al consigliere
Baccega.
Baccega (FI) -
Io credo che su questi temi la
disattenzione politica e forse lo stallo di questi mesi abbia in
qualche modo evidenziato delle criticità, perché le cose che lei mi
ha detto erano state ribadite due anni fa dall'allora Assessore,
poi l'anno scorso allo stesso modo e quello che mi dice ora è che
siamo in una fase di riprogettazione complessiva. Poi lei mi dice
che ci sono 24 milioni, considerati i 4 milioni che ha investito la
Regione o no? Non si è capito bene... quelli sono a parte, quindi
ci sono altri 4 milioni che la Regione a suo tempo aveva messo a
disposizione.
Io credo che su questo tema si debba cercare di sollecitare
quanto prima, perché la pericolosità di quella strada è ormai
all'ordine del giorno, un po' per i pedoni, per i ciclisti ma
soprattutto anche per gli stolti che fanno le inversioni a "U" e
non si rendono conto che comunque all'Amérique c'è il semaforo,
passano con l'arancione o a volte con il rosso cercando di
rischiare e mettere a repentaglio anche le vite altrui. Quello che
le chiediamo è: torneremo su questi argomenti, visto che lei ha
parlato di aggiornamento di piano delle rotatorie, ci torneremo per
capire meglio se, per esempio, quella della Grenade avrà presto un
avvio dei lavori e soprattutto riguardo a quello che lei ha
sottolineato rispetto all'appalto sulla SS 26 riguardante appunto
Quart e Saint-Christophe, lì i lavori erano già stati assegnati e
consegnati all'impresa, poi si è dovuti tornare indietro, è molto
diverso il panorama di questa vicenda.
L'invito comunque è proprio a sollecitare quanto più possibile
la progettazione che credo vada nella direzione auspicata fin
dall'inizio, quindi si è perso solo tempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK