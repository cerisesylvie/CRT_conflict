Consiglio Regionale della Valle d'Aosta - Oggetto del Consiglio n. 1002 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1002 del 27 gennaio 2010 - Resoconto
OGGETTO N. 1002/XIII - Interpellanza: "Accertamento delle
cause del guasto verificatosi alla seggiovia della stazione
sciistica di Crevacol".
Interpellanza
Preso atto del guasto verificatosi alla seggiovia "Testa
bassa" della stazione sciistica di Crévacol che ha bloccato
domenica 3 gennaio u.s., ottantotto sciatori per tre ore in quanto
l'impianto non si è potuto riattivare neanche con il ricorso al
motore di riserva;
Esprimendo apprezzamento per la professionalità e
l'efficienza dei servizi di soccorso che hanno permesso di
contenere il disagio degli utenti coinvolti;
Condividendo la preoccupazione del Presidente della società
che evidenzia come gli interventi di soccorso siano stati
facilitati da condizioni di tempo ottimali in totale assenza di
vento che avrebbe al contrario creato serie difficoltà di
intervento;
Preoccupati per il pesante danno d'immagine che tal
disservizio può aver provocato ai comprensori sciistici della
nostra Regione, immagine negativa amplificata anche da una
martellante diffusione mediatica delle notizie non sempre
corretta;
Ritenendo indispensabile mettere in atto tutte le iniziative
necessarie volte ad evitare il ripetersi di simili inconvenienti
che compromettono l'immagine dell'elevata qualità degli impianti
sciistici della nostra Regione;
i sottoscritti Consiglieri regionali
Interpellano
l'Assessore competente per conoscere quali sono gli
intendimenti del Governo regionale in merito:
1) all'accertamento delle cause del guasto verificatosi,
definito dai tecnici piuttosto complesso;
2) alla riconducibilità del guasto, se esso è dovuto a pura
casualità oppure ad eventuali difetti costruttivi;
3) alle iniziative da attivare per impedire in futuro il
verificarsi di eventuali avarie.
F.to: Giuseppe Cerise - Bertin - Louvin
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président.
Abbiamo presentato questa interpellanza con l'auspicio che
l'Assessore ci possa fornire dei chiarimenti sulle cause degli
inconvenienti verificatisi alla seggiovia della stazione sciistica
di Crevacol recentemente, perché riteniamo che sia importante
accertare la natura del duplice inconveniente verificatosi, che i
tecnici hanno dichiarato essere piuttosto complesso, in quanto non
si è potuto riattivare l'impianto neanche con il ricorso al motore
di riserva.
Vorremmo sgombrare il campo da eventuali equivoci: la nostra
iniziativa non è improntata alla ricerca di eventuali responsabili
o meno, non è questa la nostra funzione, non è questo l'aspetto che
ci interessa principalmente. La nostra iniziativa tende
semplicemente a conoscere le ragioni dell'inconveniente, affinché
si possano mettere in atto tutte quelle iniziative necessarie onde
evitare, in futuro, il verificarsi di inconvenienti simili. La
nostra preoccupazione è soprattutto relativa all'inevitabile danno
di immagine che il disservizio occorso ha sicuramente provocato ai
comprensori sciistici della nostra regione, che sono generalmente
considerati di alta qualità. La nostra preoccupazione è estesa
anche al disagio subito dagli sciatori, ai danni economici subiti
dalla società; crediamo che il danno d'immagine sia stato
amplificato da una pressante diffusione mediatica delle notizie non
sempre corretta. Credo non sia sfuggito a nessuno che per giorni la
televisione abbia trasmesso anche sulle reti nazionali,
ripetutamente, che 85 sciatori erano stati sospesi per ore a 2.000
metri di altezza con temperature di meno 15 gradi. Credo sia
evidente la confusione che hanno fatto fra altezza e altitudine,
confusione che, se è comprensibile nel primo comunicato immediato,
riteniamo meritasse successivamente una correzione da parte degli
organi d'informazione. È stata, al contrario, molto più parca la
comunicazione per quanto riguarda l'efficienza e l'alta
professionalità dei servizi di soccorso, che hanno notevolmente
contenuto i disagi degli utenti, ricevendo l'apprezzamento degli
stessi, apprezzamento al quale anche noi ci associamo, come credo
pure tutta quest'Assemblea.
Ci rivolgiamo dunque all'Assessore per avere dei ragguagli
quanto all'accertamento delle cause del guasto, alla sua
riconducibilità, se è dovuta a pura casualità oppure a difetti
tecnici o costruttivi, ed alle eventuali iniziative da attivare o
che sono già state attivate per impedire, in futuro, il verificarsi
di inconvenienti di questo genere. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Innanzitutto mi scuso per il
ritardo.
Rispetto alle considerazioni che ha fatto il collega Cerise
nella presentazione dell'interpellanza, mi trova perfettamente
d'accordo, nel senso che purtroppo riscontriamo che le
comunicazioni negative prevalgono sempre sulle comunicazioni
positive. Questo però prescinde dalla nostra volontà e,
sicuramente, tante cose che vengono fatte in modo eccellente
passano in secondo piano per andare a sfrugugliare là dove è
pensabile qualcosa di torbido o di negativo.
Rispetto all'accertamento delle cause, posso confermarle che gli
uffici dell'Amministrazione regionale hanno già portato a termine
la loro verifica, hanno fatto una visita di ricognizione
sull'impianto, ovviamente questo compete al SIF (Servizio
infrastrutture funiviarie), sono stati sentiti il personale
dell'impianto e il direttore d'esercizio. Rispetto a questo tema,
il direttore d'esercizio ha presentato una relazione dove viene
descritta in modo puntuale tutta la dinamica, gli eventi dove si
individuano le cause del guasto primario e la necessità di evacuare
la linea con metodo alpinistico. Sono state inoltre sentite le
indicazioni del tecnico elettrico della ditta Dimensione Ingegnerie
che è incaricata dalla società esercente per una serie di controlli
e di migliorie.
In buona sostanza, il giorno 3 è stato impossibile proseguire
l'esercizio dell'impianto con il motore principale, a causa di un
guasto della dinamo tachimetrica, quella che fornisce
all'apparecchiatura elettrica i segnali di velocità. Tale guasto
oggi è stato risolto con lo smontaggio completo e la pulizia della
dinamo. Lei ha già introdotto l'argomento, dicendo che non è stato
possibile utilizzare il motore di recupero a causa di un problema
di alimentazione del quadro elettrico di recupero. Il personale, a
questo punto, non ha messo in campo ulteriori possibili manovre -
peraltro di una certa complessità - che prevedono comunque
l'esclusione di tutte le protezioni elettriche, preferendo
l'intervento del soccorso alpino.
E così mi collego all'ultima domanda: questa operazione era
possibile? Era un'operazione tuttavia molto complessa e molto
delicata. Molte volte le piccole società non hanno quella
continuità di professionalità e quella numerosità di
professionalità che consente di avere persone particolarmente
specializzate. Noi abbiamo ovviamente dei comprensori molto più
importanti, parliamo per semplicità della società Pila, Monterosa
Ski, Courmayeur, Cervino, dove, in virtù della presenza di numerosi
impianti, vi è la possibilità di avere un'équipe di capiservizio,
di persone, di elettricisti che hanno delle grandi competenze.
Rispetto a questo tema l'Assessorato, il SIF, il sottoscritto... ha
promosso un incontro con delle società che hanno queste
professionalità, in modo tale da promuovere una collaborazione e
avere una sorta di tutoraggio da parte delle società più
importanti, avere dei tecnici particolarmente qualificati che
intervengono periodicamente insieme a tecnici di società minori.
Questa è già un'azione che è stata messa in campo da parte della
Monterosa con le società di Brusson, dove abbiamo dei capiservizio
della Monterosa che periodicamente, in virtù delle turnazioni,
vanno, assistono ed accompagnano i tecnici della società per
esempio di Brusson. Questo è il ragionamento che si vuole sostenere
nell'ambito delle piccole società, per poter far crescere anche
professionalmente queste situazioni che numericamente sono
contenute.
Président
- La parole au Conseiller Giuseppe Cerise.
Cerise G. (VdAV-R)
- Grazie, Assessore.
Ripeto, non era nostra intenzione andare a cercare delle
responsabilità. Il nostro compito era solo quello di cercare di
capire, affinché chi di dovere abbia contezza di quanto avvenuto,
per evitare in futuro il ripetersi di certe situazioni.
Mi fa estremamente piacere la conclusione del suo intervento, di
creare questa sinergia fra stazioni più piccole e stazioni più
grandi, perché stazioni ce ne sono altre ancora, forse più modeste
rispetto a quella di Crevacol, che ha subito questo inconveniente e
che hanno la difficoltà di avere tutte quelle professionalità che
certi impianti richiedono. Credo dunque che prima si attiverà
questo tipo di collaborazione e di sinergia, prima e meglio si farà
fronte ad una serie di inconvenienti che inevitabilmente si possono
ripetere. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK