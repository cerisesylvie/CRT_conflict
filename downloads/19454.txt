Consiglio Regionale della Valle d'Aosta - Oggetto del Consiglio n. 2611 del 8 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2611 del 8 maggio 2002 - Resoconto
OGGETTO N. 2611/XI Piano di riqualificazione delle superfici
dismesse dalla Cogne Acciai Speciali. (Interpellanza)
Interpellanza Premesso che:
- nell'area industriale Cogne di Aosta è in atto una radicale
riqualificazione delle superfici dismesse dalla Cogne Acciai
Speciali;
- le gare di bonifica preliminari al riutilizzo di gran parte
dell'area sono terminate;
- che con L.R. 19/01/2000 n. 3 sono stati previsti "interventi a
favore di imprese industriali per la realizzazione di insediamenti
produttivi nell'area industriale Cogne di Aosta";
- che con la deliberazione n. 371 del 18/02/02 la Giunta ha
stabilito la "approvazione dei criteri di priorità, delle modalità
di selezione delle imprese che intendono insediarsi nell'area";
- che attualmente a fronte di richiesta pervenute dal settore
artigiano per 11.000 mq a piano terreno sono stati riconosciuti
solo 5000 mq a piano terreno più altrettanto al primo piano;
i sottoscritti Consiglieri regionali
Interpellano
l'Assessore all'Industria, Artigianato ed Energia per
sapere:
1) i motivi per i quali si è provveduto con ritardo a definire i
criteri e le modalità di insediamento;
2) quali azioni sono state effettuate o verranno effettuate per
promuovere l'area Cogne;
3) con quali criteri e tempistiche "Valle d'Aosta Struttura
S.r.l." procederà agli interventi di edificazione;
4) quali sono i motivi che portano l'Amministrazione regionale a
marginalizzare e penalizzare, sia negli spazi sia negli incentivi
finanziari, le richieste del comparto artigiano.
F.to: Frassy - Tibaldi
Président
La parole au Conseiller Frassy.
Frassy (FI)
L'argomento sicuramente non è nuovo e temo
che non sarà neppure l'ultima volta che avremo modo di parlare
dell'area Cogne, nel senso che sono ancora parecchie le situazioni
da verificare per poter dire di aver compiuto quella che sulla
carta è stata preannunciata come una grande opera di riconversione
urbanistica prima e produttiva dopo, di una superficie importante
dell'area che occupava precedentemente la vecchia nazionale Cogne
all'interno della città di Aosta.
Inizio questa breve illustrazione con l'auspicio che formulavo
in replica oltre tre anni fa, nella seduta pomeridiana del 10
febbraio 1999, quando, affrontando il problema della riconversione
dell'area Cogne e a seguito di quelle che erano le rassicurazioni
che l'Assessore Ferraris ci dava sulle tempistiche e sulle
previsioni della politica industriale, dicendo che entro il 2001,
non fosse altro per vincoli di tipo comunitario legati ai
finanziamenti, sarebbe stato necessario portare a compimento la
parte della bonifica e dell'infrastrutturazione, cosa che in
effetti è avvenuta, rivolgevo l'invito all'Assessore
"di non
aspettare di trovarsi nell'imminenza della scadenza del 2001,
perché è evidente che ci sono delle esigenze che vanno verificate
prima"
.
Devo dire che quell'auspicio era fondato ed era solo sbagliato
nelle previsioni, perché non ci siamo trovati nell'imminenza della
scadenza del 2001, ma ci siamo trovati oltre la scadenza del 2001,
in particolare nel febbraio del 2002, ad individuare quelli che
sono i criteri da seguire nell'insediare le aziende nell'area che
si è ormai resa disponibile. Ecco che qui forse si adatta bene la
definizione di "politica industriale regionale", nel senso che
un'azienda, nel momento in cui si preoccupa di costruire
l'immobile, sa già quando l'immobile è finito, chi gli mette i
macchinari, sa già il piano di assunzioni, si è già preoccupata di
avere le linee di finanziamento.
La realtà che invece stiamo constatando è di avere un'area che è
stata sì bonificata, ma che continua a rimanere desolata; forse un
po' meno desolata perché qui è ordinata, ma sicuramente un'area che
di produttivo non ha ancora acquisito alcunché.
Una delle prime domande che formuliamo nell'interpellanza è di
capire quali sono i motivi che hanno portato a dei ritardi
innegabili nell'individuazione di quelli che sono stati i tempi e
le tempistiche necessarie per andare ad insediare in quell'area le
nuove aziende, perché è innegabile che se la Giunta ha adottato la
delibera solo qualche mese fa - dicevamo a febbraio - è evidente
che sarà difficile in tempi medio-brevi riuscire a concretizzare
degli insediamenti e, di conseguenza, riuscire a concretizzare quel
volano economico, produttivo ed occupazionale che da parecchi anni
si va aspettando. Non siamo riusciti - o meglio - "non siete
riusciti", come Amministrazione, ad utilizzare l'incastro dei tempi
tecnici, se così li vogliamo definire. Sarebbe stato allora forse
opportuno che, partendo per tempo, anziché trovarci con un incarico
a termine - tre anni - a "Finaosta", che fa un vaglio delle
domande, avessimo avuto la possibilità di operare in un contesto
diverso, come poteva essere il contesto del bando, e in un periodo
definito, in modo tale che quanto meno la prima cernita degli
insediamenti potesse essere fatta con un ventaglio di scelte di
analisi il più completo possibile.
Ci sembra invece di capire che si procederà alla giornata: man
mano arriveranno delle esigenze ritenute accettabili, saranno
vagliate e licenziate e autorizzate, con il rischio di arrivare a
saturare le disponibilità e di accorgersi, a spazi ormai non più
disponibili, che le offerte migliori sono quelle che sono arrivate
successivamente, a spazio ormai saturato. La prima riflessione è
perciò di merito.
L'ulteriore riflessione che abbiamo potuto fare è l'avversione
da parte dell'Amministrazione dell'andare a ragionare con quel
tessuto economico produttivo vitale che è il comparto
dell'artigianato. Abbiamo la sensazione che quel comparto - per
motivi che ci sfuggono al momento - sia stato sottoconsiderato e
sottostimato rispetto alle esigenze. L'Assessore sa che, ad oggi,
gli unici che si sono attivati in maniera concreta, costituendo
addirittura un consorzio, sono gli artigiani, mentre non ci sembra
che il fronte industriale abbia ancora palesato delle proposte
operative e concrete; dal fronte artigiano si sono concretizzate
una serie di proposte operative, che sono state drasticamente
ridimensionate dall'Assessore in riferimento a quelli che sono gli
spazi che venivano richiesti dagli artigiani stessi.
A fronte di qualcosa come 10mila metri quadrati a pianterreno,
per un insieme di evidenti ragioni di tipo logistico,
l'Amministrazione regionale ha riconosciuto una superficie del 50
percento a pianterreno, con possibilità di avere uno sviluppo
verticale per la residua parte di quell'insediamento. Questo è un
altro elemento che valutiamo in maniera critica e ci sfuggono
quelle che sono le ragioni di politica industriale, che hanno
portato a questa scelta.
La pubblicità dell'area, Assessore, era frutto di una delibera
di Giunta del maggio 1999, che doveva arrivare a divulgare e a
rendere appetibile quest'area nell'ambito dei comparti industriali
interessati. Abbiamo la sensazione che ci sia stato un sostanziale
fallimento di questa divulgazione proprio per i tempi di cui
parlavo prima, che hanno impedito una concretizzazione di quello
che è un risultato dell'appetibilità dell'area stessa. Queste, in
sintesi, sono le domande che riteniamo essenziali per poter capire
quale sarà il futuro sviluppo in termini concreti, industriali,
economici di quest'area, anche perché abbiamo delle difficoltà a
capire come "Valle d'Aosta Struttura" potrà operare, e con quali
tempi, nel creare questi manufatti, che in parte verranno
realizzati direttamente da "Valle d'Aosta Struttura", se ad oggi
siamo di fronte ad un'assenza di prospettive definite.
Mi sembra difficile pensare che si possano costruire capannoni e
spazi da dedicare a queste attività, senza sapere quali sono le
esigenze concrete di tipo produttivo, anche perché vediamo, proprio
da esperienze che stiamo seguendo dal punto di vista
politico-amministrativo della Bassa Valle, che ogni volta che
un'azienda lascia una superficie, quella superficie, prima di
essere utilizzabile dall'azienda subentrante, comporta una serie di
modifiche molte volte radicali non dal punto di vista delle
infrastrutture, ma proprio dal punto di vista delle strutture che
sono legate ai differenti cicli di lavorazione. Abbiamo perciò
anche qui la sensazione che la concretizzazione operativa di
quest'area si sposti di parecchio nel tempo.
Attendiamo su queste domande che riteniamo precise, delle
risposte altrettanto precise.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per rispondere alle domande poste,
visto che il Consigliere ritiene si sia provveduto in ritardo a
definire criteri e modalità di insediamento, al riguardo va detto
come nell'adottare tali criteri, definiti con delibera di Giunta
del febbraio 2002, precedentemente discussi e confrontati con le
associazioni che fanno parte del "Patto per lo sviluppo" (in
particolare le associazioni degli industriali e le associazioni
degli artigiani), non vi siano stati ritardi per una serie di
motivi.
Anzitutto i lavori di infrastrutturazione e bonifica sono stati
realizzati, ma attualmente sono ancora in fase di collaudo. Gli
interventi sono stati effettuati sulla base di un accordo di
programma fra la Regione Valle d'Aosta e il Comune di Aosta e sono
stati effettuati a valere sugli obiettivi comunitari - Obiettivo II
RESIDER -, in questo caso rispettando i tempi autorizzati
dall'Unione europea per la loro realizzazione.
C'è da dire anche, per quanto riguarda le disponibilità
finanziarie complessive che l'Amministrazione regionale, in
particolare "Vallée d'Aoste Structure", potrà utilizzare, siamo
ancora nella fase finale, ma non abbiamo ancora concluso l'accordo
quadro di programma con il Ministero del tesoro. Questo è un altro
elemento utile per la definizione degli insediamenti. Esiste poi
una preoccupazione - che condividiamo - espressa dal Consigliere
Frassy: è necessario, per andare a fare delle scelte di
insediamento, avere una conoscenza preventiva e il più approfondita
possibile rispetto alle volontà di insediamento di potenziali
imprese, sia artigianali che industriali. Questo per dire che
riteniamo di essere, oggi, nelle condizioni di poter operare e, dal
nostro punto di vista, non ci sono stati ritardi, anche perché,
sulla base delle valutazioni e dei finanziamenti europei, noi -
intendo "Vallée d'Aoste Structure" e "Finaosta" - abbiamo dovuto
effettuare una valorizzazione delle aree e dei possibili immobili
per quanto riguarda i valori a cui questi devono essere locati,
tenendo conto degli investimenti fatti dall'Unione europea e quindi
le compatibilità delle norme sulla concorrenza. Tutto ciò per
ribadire che c'è stato un lavoro istruttorio che ha comportato del
tempo, durante il quale c'erano delle variabili da definire, per
cui, al momento in cui sono definite, è possibile operare.
Per quanto riguarda la promozione dell'area siamo in una fase in
cui una serie di attività sono state definite: è stato definito il
marketing strategico, quindi l'analisi della concorrenza, una
scheda prodotto, la definizione dei "target group", i criteri di
eleggibilità all'insediamento, prezzi e strategie immobiliari della
concorrenza, quindi per valutare quali potessero essere degli
"assets" competitivi per l'insediamento di Aosta e il "master plan"
dell'area.
Si è partecipato al World Direct Investment Forum e al "meeting"
di Porto quali momenti di promozione; sono stati realizzati dei
modelli tridimensionali e una definizione del logo dell'area; sono
state fatte delle inserzioni su riviste specializzate; si è
realizzata una brochure sull'area e sul contesto valdostano; è
stato realizzato un sito Web sull'area stessa; si è tenuto, lo
scorso anno, ad ottobre, il convegno di Saint-Vincent e sono stati
definiti elementi di "marketing" operativo, "layout" dell'area,
canoni di locazioni come accennavo prima, i servizi offerti; si è
proceduto alla predisposizione delle procedure per l'esame delle
domande di insediamento ed eventuale finanziamento a valere sulla
legge regionale n. 3/2000 che è la legge che finanzia
l'insediamento dell'area.
Cosa rimane ancora da fare? È in fase di attuazione una verifica
della fattibilità di una convenzione con "Unionfidi Piemonte" per
l'ottenimento di garanzie a fronte di interventi finanziari, è in
fase di implementazione l'attivazione di una rete di intermediari
per attività di promozione e attuazione di investimenti sia
italiani che esteri, quindi attraverso gli uffici esteri del
Ministero del commercio estero, consulenti, società specializzate;
è in preparazione in concerto con l'ICE un "workshop" di
penetrazione e dei "meetings" dedicati a Parigi, Bruxelles, New
York e una promozione all'interno di eventi promozionali che si
tengono a Francoforte, negli Stati Uniti e nel Far Tast, quindi c'è
un'azione che riguarda interventi collegati ai servizi dell'area e
interventi invece collegati ad una pubblicizzazione che va al di
fuori dei confini regionali.
Per quanto riguarda la terza domanda, c'è da rilevare che, in
esecuzione della convenzione che è stata fatta con la Regione,
"Vallée d'Aoste Structure" ha presentato un "master plan" della
zona D2, quindi della zona industriale, alla fine di febbraio.
Questo "master plan" è stato redatto secondo le linee di indirizzo
fornite dall'accordo di programma fra Regione e Comune di Aosta,
sulla base del modello di sviluppo dell'area industriale indicato
dalla Giunta regionale. I criteri degli interventi saranno
stabiliti dal "master plan" che al momento non è stato ancora
approvato dalla Giunta regionale.
Nel "master plan" si tiene conto della necessità di interventi
di carattere flessibile per quanto riguarda le strutture
industriali o artigianali, nel senso che si tratta di costruire
degli stabilimenti che possano essere funzionali e quindi, in
prospettiva, essere utilizzati senza avere delle tipologie
costruttive particolarmente vincolanti rispetto alla tipologia di
produzione o alla tipologia del processo produttivo utilizzato.
Per quanto riguarda gli interventi di edificazione, come si sa,
è possibile intervenire sull'area concedendo diritto di superficie
all'impresa che intenda costruire a proprie spese oppure locare gli
immobili. Per quanto riguarda questa seconda parte, gli interventi
di edificazione hanno il vincolo economico delle risorse
disponibili, che attualmente sono di 7.750.000 euro per quanto
riguarda l'Obiettivo II, 2000 e 2006, e ai fondi che deriveranno
dall'accordo quadro di programma con il Ministero del tesoro -
accordo che è in via di definizione e dal quale deriveranno circa
5,7 milioni di euro - a questi si aggiungeranno circa 650.000 euro
di fondi regionali, la quota di "overbooking".
I tempi di realizzazione saranno stabiliti nelle progettazioni
definitive; comunque, le progettazioni definitive ed esecutive,
saranno effettuate nel corso di quest'anno.
Per quanto riguarda la questione degli artigiani, occorre
puntualizzare alcune cose. Innanzitutto non c'è alcuna volontà da
parte dell'Assessorato e di questa Amministrazione né di
marginalizzare né di penalizzare gli artigiani, tant'è che i
criteri di priorità e modalità di selezione delle imprese da
insediarsi nell'area Cogne sono stati discussi e approfonditi con
le associazioni di categoria.
Non a caso l'articolo 5 di questi criteri fa esplicito
riferimento alle imprese artigiane e in questo caso viene data
priorità ai consorzi artigiani; non solo, si prevedono, proprio in
considerazione della particolare tipologia di attività delle
imprese artigiane, delle deroghe per quanto riguarda
l'utilizzazione degli spazi esterni per stoccaggio non temporaneo
di merci o altro, quindi andando in deroga a quanto è definito per
l'insieme dell'area in cui si prevede che le aziende insediate
dovranno provvedere, di norma, all'organizzazione della propria
attività produttiva all'interno degli edifici occupati. Proprio per
la tipologia delle imprese artigiane, si è prevista una zona in cui
è possibile operare una deroga.
Non solo, va ricordato come l'accordo di programma fra
l'Amministrazione regionale e il Comune di Aosta prevedeva una
superficie di pavimento di 5.000 metri quadri. Abbiamo avuto, nei
giorni scorsi, un incontro con il Consorzio artigiani, alla metà
del mese di aprile, per aprire un confronto; in quella sede è stata
fatta una prima ipotesi di andare a mettere a disposizione un'area
ben superiore ai 5.000 metri quadri. Si pensava ad un raddoppio di
quest'area, abbiamo ipotizzato soluzioni alternative che sono
scaturite proprio dal confronto che c'è stato con gli artigiani,
nel senso che la nostra volontà è, da una parte, quella di trovare
delle soluzioni che vadano nella direzione di quelle che sono le
esigenze delle imprese artigiane e, dall'altra, di fare un utilizzo
ottimale dell'area.
Sappiamo che le aree industriali in Valle d'Aosta non sono una
"cosa" diffusa e abbiamo esempi di consorzi artigiani che si sono
realizzati su edifici a due piani con il consenso degli artigiani
stessi.
Stiamo quindi lavorando in questa direzione e nei prossimi
giorni avremo ulteriori incontri per definire questo. Oltretutto le
imprese artigiane non sono penalizzate, anche perché gli incentivi
finanziari previsti dal disegno di legge, che riguarda: "Interventi
per lo sviluppo delle imprese industriali e artigiane", attualmente
in fase di notifica presso la Comunità europea, si rivolgono alle
imprese artigiane che sono superiori a quanto previsto dalla legge
n. 3, legge relativa agli insediamenti produttivi delle imprese
industriali nell'area Cogne.
Nel caso degli artigiani si è fatto un ulteriore passo avanti
prevedendo dei finanziamenti per la costituzione di consorzi, che
non è prevista nella legge n. 3, e prevedendo anche la possibilità,
nell'erogare gli equivalenti di sovvenzione netta o gli equivalenti
di sovvenzione lorda consentita dall'Unione europea, di aggiungere
anche il "de minimis". Si sono trovate quindi anche delle soluzioni
su questo terreno che sono particolarmente favorevoli agli
artigiani, ovviamente nell'ambito delle normative comunitarie.
Mi pare pertanto infondata l'affermazione "si intendono
marginalizzare e penalizzare gli artigiani"; non è assolutamente
intenzione di questa Amministrazione penalizzare queste categorie
di imprenditori!
Président
La parole au Conseiller Frassy.
Frassy (FI)
Fossimo a un convegno, la sua sarebbe stata
una bella relazione di prospettiva. Riteniamo invece inadeguata la
risposta, la riteniamo inadeguata rispetto al tempo trascorso che
lei non ha voluto quantificare, ma che sarà almeno equivalente a
quello trascorso per vedere concretizzare qualcosa, e non sappiamo
ancora che cosa.
Nel 1997 veniva sottoscritto l'accordo di programma e nel 1997
quelle aree erano già disponibili per quelli che potevano essere
gli avvii dei vari interventi. Voglio solo ricordare che in sei
anni, e quindi ne sono passati solo cinque, a Berlino hanno
risistemato da un punto di vista urbanistico, viabilistico,
produttivo, qualcosa come un milione di metri quadrati. Qui, dopo
cinque anni, siamo ancora alla definizione dei criteri, le
priorità, i "master plan", i siti Web e tutte queste belle cose di
carta che non danno risposte concrete.
Quando si parla di "economia" e di "aree industriali", quello
che conta sono le aziende, sono le persone che lavorano, sono le
persone che pagano le tasse, sono le persone che ritirano gli
stipendi. Qui, invece, continuiamo a far chiacchiere, continuiamo a
investire risorse ingenti senza sapere dove andremo a parare,
perché lei, Assessore, non ha potuto non convenire con quella che
era la nostra preoccupazione sul fatto che, oggi come oggi, non si
può accelerare nulla, perché in assenza di controparti industriali
con cui verificare le loro esigenze, siamo destinati giocoforza a
perdere altro tempo. Non è vero quanto lei sostiene che non siete
in ritardo! Siete in ritardo, perché se è vero che il denaro ha un
costo, tenere bloccata quell'area per gli anni che occorreranno da
dicembre 2001 prima che si vedano i primi insediamenti industriali
è un costo, e sono risorse sottratte alla comunità valdostana.
Siamo perciò insoddisfatti della risposta, perché è "una
risposta che non dà risposte", è una risposta di carta su un'area
dove invece andrebbero date risposte concrete e con tempistiche
differenti. Tempo addietro, lei diceva che nel secondo semestre
2002 avrebbe ipotizzato di vedere i primi insediamenti. A noi
dispiace che queste sue previsioni ottimistiche, rilasciate ad un
settimanale locale nel marzo 2001, siano state superate dalla
realtà dei fatti, perché abbiamo la stessa, se non maggiore
convinzione di quella che possiate avere voi come Giunta, che i
ritardi in questi ambiti facciano male alla Valle d'Aosta! E fanno
ancora più male quando il futuro di questa regione sarà un futuro
diverso, perché sarà un futuro meno ricco per i trasferimenti
diversi, meno ricco per i riflessi di quell'auspicabile politica
fiscale che il nostro Governo sta attuando, in quanto diminuirà la
pressione fiscale e diminuiranno i nove decimi. Ritardare volani di
sviluppo che portano risorse autonome, sono sicuramente danni che
vengono fatti alla nostra regione. Assessore, come fa a sostenere
che gli artigiani non sono penalizzati? Il consorzio di cui
parliamo è pronto e si è anche formalizzato e costituito ormai da
tempo!
Quel consorzio non riuscirà a mettere i piedi in quelle aree, se
non fra un periodo che sarà superiore alle aspettative di fine anno
che lei auspicava! I tempi tecnici di edificare sono tempi che
tutti conosciamo; se lei ipotizza che il "master plan" della zona
industriale, ed ha sottolineato "zona industriale", che è diversa
dalla zona artigianale - e ci sembra di aver capito che la zona
industriale abbia una priorità rispetto alla zona artigianale -
perché lei stesso… come?
(interruzione dell'Assessore Ferraris, fuori
microfono)
… sto dicendo che lei ha detto il
"master plan" della zona industriale, lasciando intendere che c'è
un "master plan" per la zona non industriale, anche perché comunque
sappiamo che la localizzazione delle aree artigianali è in un
comparto a sé stante rispetto alla previsione di insediamento delle
imprese industriali.
Se l'ipotesi è di arrivare a definire i criteri di edificazione
a fine anno, e noi auspichiamo che questa volta la sua previsione
si possa concretizzare, anche se temiamo fortemente che ciò non
accada, i tempi di edificazione e i tempi di insediamento
inevitabilmente vanno da qui ad almeno due o tre anni.
Il giudizio che diamo sull'operazione dell'area Cogne è perciò
un giudizio negativo e devo dire, ahimè, che se due erano gli
elementi importanti: la riqualificazione urbanistica e la
riconversione produttiva, il fallimento della riqualificazione
urbanistica è sotto gli occhi di tutti, perché dei tre momenti
importanti: il parco, e lo vedremo a breve, appena sarà
praticabile, darà veduta sulle ciminiere della Cogne - follia! -,
la "strada di gronda", come è stata definita, dovrebbe smaltire un
traffico che finisce nell'imbuto di un quartiere, che non ha una
viabilità necessaria per smaltire questo tipo di traffico che si
presupponeva di veicolare, la zona di rappresentanza della
riconversione sta a ridosso degli impianti dell'idrogeno e
dell'ossigeno, che tutto possono essere meno che un biglietto da
visita… perciò la riqualificazione
urbanistica è abortita ed è sotto gli occhi di tutti, mentre la
riconversione produttiva è in parte deficitaria per i lunghi tempi
di realizzazione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK