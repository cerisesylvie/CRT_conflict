Consiglio Regionale della Valle d'Aosta - Oggetto del Consiglio n. 1001 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COOPERAZIONE
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1001 del 27 gennaio 2010 - Resoconto
OGGETTO N. 1001/XIII - Interpellanza: "Soluzioni proposte
dalla commissione incaricata di esaminare modalità di gestione
delle strutture di proprietà regionale affidate in locazione alle
cooperative agricole".
Interpellanza
Vista la precedente iniziativa presentata dal nostro Gruppo
consiliare che, in relazione all'avvenuta scadenza delle
Convenzioni in essere con le associazioni e le cooperative agricole
per la gestione di fabbricati di proprietà regionale, chiedeva gli
intendimenti della Giunta regionale in merito;
Vista la risposta interlocutoria ricevuta in quell'occasione
dall'Assessore competente;
Vista la deliberazione del Consiglio regionale n. 616/XI del
12 maggio 1999 recante approvazione della convenzione-tipo da
stipulare con le cooperative o associazioni agricole, ai sensi
della legge regionale 6 luglio 1984, n. 30 e successive
modificazioni;
Vista la deliberazione della Giunta n. 3791 del 30/12/2009
con la quale - nelle more dell'adozione degli atti che fissino
modalità, parametri ed oneri per la gestione e lo sfruttamento
delle strutture in questione - si prorogano nuovamente le
convenzioni sino al 31/12/2010;
i sottoscritti Consiglieri regionali
Interpellano
l'Assessore competente in merito alle seguenti
questioni:
1) quali soluzioni ha proposto la Commissione di esperti
incaricata dalla Giunta il 30 gennaio 2009 di studiare e valutare
"modalità, parametri e oneri" per la gestione e lo sfruttamento
delle strutture di proprietà regionale nonché i rapporti con le
realtà cooperativistiche operanti sul territorio regionale;
2) quali Regioni sono state contattate nello svolgimento
della minuziosa indagine cui si fa riferimento nella deliberazione
della Giunta n. 3791/2009 e come operano le stesse in situazioni
analoghe;
3) quali sono gli intendimenti che si vogliono adottare in
campo legislativo ed in quali tempi;
4) come è stata valutata la legittimità della DGR n. 3791 del
30 dicembre 2009 concernente la proroga di una serie di convenzioni
stipulate nel 1999 ai sensi della legge regionale n. 30/84, legge
che è stata abrogata a far data dal 1° gennaio 2008.
F.to: Chatrian - Giuseppe Cerise
Président
- La parole au Vice-président Chatrian.
Chatrian (VdAV-R)
- Grazie, Presidente.
Come vede, Assessore, abbiamo a cuore il settore nel suo
complesso, però sovente in quest'aula non è sufficiente avere a
cuore un settore o le sue problematiche... gradiremmo cercare delle
soluzioni per poter dare delle risposte a quadri normativi che
mutano nel tempo, a dei mutamenti non solo della società, ma a dei
mutamenti a cui la Comunità europea ci ha obbligati in questi
ultimi anni. Faccio questa premessa, perché non facciamo le
interpellanze per non trovare le soluzioni, ma proprio per il
contrario, perché forse è il settore che più che mai ha bisogno di
risposte serie, di risposte convincenti, forse di risposte che
abbiano una durata diretta, più lieve.
Proprio per questo partirei da questo concetto: che le strutture
in questione, tutti questi nostri fabbricati di proprietà regionale
sono stati realizzati funzionalmente all'affidamento della gestione
proprio alle cooperative; quindi, preso per buona questa
pianificazione di oltre 30 anni da parte dell'Amministrazione
regionale, oggi ci troviamo con un quadro normativo mutato.
Assessore, questo quadro normativo è mutato non qualche mese fa, è
mutato nel dicembre 2007; un 2008 travagliato, che ha portato a
cercare delle soluzioni giuridiche, contrattuali, per poter dare
delle risposte a queste strutture in difficoltà dal punto di vista
economico e in difficoltà, forse, anche per un cambiamento delle
aziende nel nostro territorio. Un cambiamento legato anche
probabilmente ad imprenditori privati, sempre sul nostro
territorio, e a degli investimenti che l'Amministrazione regionale
ha fatto, sia per il sistema cooperativistico, sia per il sistema
privato.
Ripercorro queste tappe perché sono importanti, per capire il
prosieguo del dossier, ma soprattutto per quello di cui siamo
venuti a conoscenza attraverso gli atti amministrativi approvati
dalla Giunta regionale. Sono queste tappe importanti, in quanto nel
2008 la Giunta regionale decide di prorogare la scadenza di queste
convenzioni in comodato gratuito al 31 dicembre 2009 con delle
motivazioni importanti, di complessità, di difficoltà, in virtù
della modifica di una legge che chiede di affidare queste strutture
a titolo oneroso.
Un grande punto interrogativo e... sul tavolo, ad oggi, cosa ci
troviamo? Ci troviamo che è stato un 2009 in cui la Giunta
regionale ha incaricato una commissione per redigere non solo dei
documenti, ma immagino per trovare delle soluzioni al problema,
soprattutto per come poter affidare queste proprietà regionali,
come adeguare questo rapporto fra Amministrazione regionale e
cooperative.
I nostri quesiti, alla luce dell'ultimo atto amministrativo del
30 dicembre 2009, sorgono puntuali e dettagliati:
"
Quali
soluzioni ha proposto la Commissione di esperti incaricata dalla
Giunta il 30 gennaio 2009?"
, e quindi in un anno la Giunta ha
incaricato la commissione di redigere delle ipotesi per studiare e
valutare modalità e parametri per la gestione e lo sfruttamento di
queste strutture. Sempre in delibera si dice che sono state
contattate delle Regioni, quindi chiediamo quali sono e
"Come
operano le stesse in situazioni analoghe?"
;
"Quali sono gli
intendimenti che si vogliono adottare in campo legislativo ed in
quali tempi?"
. Non vorremmo che il non dare delle risposte in
questo momento ci facesse scivolare su un terreno troppo fragile e
persino pericoloso. Capiamo che è un dossier, non è semplice capire
quindi quali possano essere le soluzioni per affidare queste
proprietà. Però, Assessore, sinceramente due anni e più per trovare
delle soluzioni e dare delle risposte a questo settore, che penso
si meriti di avere delle risposte con delle modifiche anche di tipo
strutturale, legate al
de minimis
nel 2009 ci sembra
troppo... vorremmo conoscere lo stato dell'arte, e soprattutto gli
intendimenti veri legati a questi nuovi affidamenti. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Credo che le
premesse che il Consigliere ha ribadito rispetto ad altri momenti
in cui ci siamo confrontati su questo particolare argomento, siano
condivisibili, a parte qualche piccola discordanza di date che poi
dirò.
Voglio sottolineare in primo luogo che l'argomento in oggetto è
di primaria importanza, questo è stato sottolineato, in quanto
coinvolge un settore fondamentale della filiera agroalimentare
valdostana; pertanto è doveroso ribadire in termini prioritari la
necessità di tutelare il settore nella consapevolezza che queste
strutture sono state concepite e realizzate a partire dagli anni
1960 con finalità di mantenimento del tessuto agricolo locale e
quindi di salvaguardia del territorio montano. Qui non sto a
ripetere tutte le motivazioni che stanno alla base di questo: le
piccole aziende, la frammentazione sul territorio dei punti di
produzione, la difficoltà di trasporti, eccetera. L'individuazione
della più corretta soluzione deve essere adeguatamente valutata e
ponderata, al fine di evitare gravi ripercussioni su un settore già
compromesso, il cui delicato equilibrio è stato intaccato anche
dall'attuale situazione di crisi internazionale. In effetti anche
questo settore è stato interessato dall'individuazione di misure
anti-crisi specifiche, proprio per le stesse premesse di cui
sopra.
Detto ciò, per quel che riguarda i punti evidenziati, la
commissione appositamente costituita con deliberazione di Giunta n.
182/2009 ha individuato e vagliato le seguenti possibilità: la
concessione in comodato d'uso, l'utilizzo del diritto di
superficie, la concessione dei beni con canone ricognitorio, la
locazione a valori di mercato, l'associazione in partecipazione, il
passaggio degli immobili alle strutture che potrebbero gestirle (ad
esempio Vallée d'Aoste Structure), la gestione da parte di una
cooperativa di grado superiore, la vendita. Gli elaborati
predisposti dalla citata commissione che ha lavorato in questi
mesi, contenenti gli approfondimenti relativi alla casistica sopra
elencata, sono a disposizione degli interessati presso gli uffici
dell'Assessorato. Per brevità e per il tempo concesso non credo che
sia possibile elencare tutto questo lavoro, ma dico fin d'ora che è
possibile avere a disposizione tutta la documentazione, se si
ritiene necessario.
Per quel che riguarda il punto due, la commissione ha condotto
un'indagine a livello comunitario che ha evidenziato come le
normative presenti nei diversi stati membri non siano applicabili
alla nostra realtà, in quanto gli ordinamenti giuridici in materia
soprattutto nel settore cooperativistico sono molto differenti da
quelli che abbiamo in Valle d'Aosta e, in parte, anche da quelli a
livello dello Stato italiano. Parallelamente la commissione ha
effettuato un'indagine circa la normativa vigente ed il trattamento
dei beni immobili in altre 13 regioni italiane. A seguito
dell'indagine documentale effettuata dallo studio legale
dell'avvocato Saracco, gli uffici dell'Assessorato hanno provveduto
a contattare i funzionari incaricati della gestione beni
patrimoniali regionali e, in particolare, coloro che si occupano
della gestione del patrimonio del settore agricolo e forestale. Le
amministrazioni regionali contattate sono state: Piemonte,
Lombardia, Veneto, Provincia di Trento, Provincia di Bolzano,
Friuli Venezia Giulia, Liguria, Emilia Romagna, Toscana, Umbria,
Campania, Puglia e Sicilia; anche questi sono tutti dati
disponibili con tutte le relazioni conseguenti. Tale indagine ha
evidenziato che vi sono notevoli differenze fra le varie normative
regionali in materia di trattamento dei beni patrimoniali del
settore agricolo e forestale; inoltre, quasi ovunque, tali
normative risultano antecedenti alle restrizioni imposte dalla
recente normativa comunitaria. Dall'analisi di confronto emerge che
non risultano situazioni similari alla realtà valdostana, in quanto
non vi sono altre amministrazioni regionali che dispongono nel loro
patrimonio di strutture adibite alla trasformazione di prodotti
agricoli, se non esclusivamente per fini di ricerca e
sperimentazione: questa è una caratteristica specifica che, data la
realtà particolare della Valle d'Aosta, è presente principalmente
sul nostro territorio.
Punto tre, quindi a conclusione dei lavori, la commissione ha
individuato come soluzione percorribile quella di prevedere un
intervento normativo ad hoc, che tenga conto delle disposizioni e
delle normative comunitarie in materia di aiuti di Stato. In tal
senso è evidente che non è intenzione dell'Assessorato immaginare
soluzioni che non siano conformi alle disposizioni europee. È
ugualmente necessario che tale norma risulti conforme alle
disposizioni che regolano e disciplinano gli affidamenti a privati
di beni di proprietà dell'Amministrazione regionale, nella
consapevolezza di dover tutelare gli interessi di un settore qual è
l'insieme del comparto cooperativistico della nostra regione, che,
come evidenziato in premessa, assume una rilevanza strategica non
solo per gli aspetti economici, ma anche in termini di occupazione
e di salvaguardia del territorio della nostra regione. Rispetto a
tali evidenze le strutture dell'Assessorato hanno predisposto una
bozza di disegno di legge che è stata oggetto di un primo
approfondimento con un funzionario delle strutture delle
amministrazioni interessate: Dipartimento bilancio, finanze e
patrimonio e Dipartimento affari europei. Il documento è stato
inoltre già sottoposto ad una prima valutazione circa la congruità
degli aspetti giuridici e la compatibilità della normativa
comunitaria durante un incontro, tenutosi in data 21 gennaio
scorso, alla presenza dei consulenti dell'Amministrazione: il
professor Baldi e l'avvocato Saracco.
In ultimo, allo scadere delle precedenti convenzioni - scadenza
avvenuta nel secondo semestre 2008, è importante questo, forse
nelle premesse c'era una piccola discordanza su questa data -
l'Amministrazione aveva ravvisato la necessità di individuare e
comporre preliminarmente un quadro organico ed omogeneo della
situazione in riferimento al mutato contesto normativo, al sistema
produttivo locale ed in relazione alla necessità di tutelare al
meglio il patrimonio immobiliare. Sulla base di queste
considerazioni aveva predisposto un rinnovo temporaneo delle
convenzioni ed istituita l'apposita commissione. A conclusione dei
lavori della commissione, accertata la necessità di un appropriato
intervento normativo, si è considerato come, in ipotesi di
richiesta di immediata messa a disposizione dei fabbricati,
potrebbero aprirsi contenziosi anche in dipendenza dei contratti di
cui sono parte gli attuali occupanti. Inoltre, si è osservato come,
nell'ipotesi di immediato rilascio da parte degli attuali
occupanti, potrebbe determinarsi uno stato di senescenza dei
fabbricati, a cui si sommerebbe necessariamente una possibile
perdita di valore degli stessi, oltre all'ovvio onere di
manutenzione dei beni che graverebbe in toto sull'Amministrazione
dal momento della loro diretta presa in carico. Si è considerata
infine la necessità di evitare sia danni alla produzione agricola e
lattiero-casearia, sia alle conseguenti verosimili negative
ricadute economiche ed occupazionali che potrebbero derivarne non
solo allo specifico settore produttivo, ma anche all'indotto e, più
in generale, a tutto il sistema agroambientale valdostano.
Stante queste considerazioni, preso atto della conferma delle
considerazioni giuridiche formulate nel parere di legittimità
rilasciate in occasione del precedente rinnovo dallo studio legale
associato Finocchiaro-Formentin-Saracco, si è disposta la proroga
temporanea delle convenzioni alle condizioni in essere. Si precisa
che la proroga non è stata deliberata in forza della legge
regionale n. 30/1984, abrogata, ma la proroga dispiega i suoi
effetti su convenzioni stipulate in ragione di deliberazioni
consiliari assunte in esecuzione della legge suddetta, legge n.
30/1984, e vigente in quel periodo.
Président
- La parole au Vice-président Chatrian.
Chatrian (VdAV-R)
- Assessore, le nostre preoccupazioni
sono quelle innanzitutto legate al settore, nessuno vuole creare
danni al settore caseario, anzi, si vuole stimolare forse il suo
Assessorato a creare le condizioni per adeguare il rapporto fra
Amministrazione regionale e le varie cooperative e associazioni.
Lei mi dice che abbiamo fatto un po' di confusione con le date...
ma, se non erro, la n. 30/1984 è stata abrogata il 1° gennaio 2008,
le convenzioni scadevano a fine 2008, la delibera di dicembre 2008
era stata impostata con delle motivazioni importanti e con una
scadenza di un anno.
La nostra preoccupazione è stata proprio quella che, in un anno,
l'Amministrazione regionale non ha avuto il peso, la voglia, la
determinazione di presentare un disegno di legge, come è stato
consigliato dalla commissione, di redigere un nuovo disegno di
legge, uno strumento ulteriore per affidare alle cooperative e alle
associazioni i fabbricati di proprietà regionale: "Perché?" questa
era la nostra domanda. Lei continua a dirci che è tutto
disponibile... è disponibile nel momento in cui lei ci dice che la
congruità o la prima bozza di disegno di legge è stata affrontata
il 21 gennaio 2010, cinque giorni fa, ci è stato detto... prendiamo
atto!
La nostra perplessità è legata al tempismo: dopo due anni -
tutto il 2008 e tutto il 2009 - oggi il Consiglio prende atto che
fra qualche mese approderà in commissione un disegno di legge, da
lei presentato, per creare le condizioni e trovare delle soluzioni
per adeguare il rapporto fra Amministrazione regionale e le varie
cooperative.
Quando lei ci dice: "abbiamo fatto una ricerca attenta nelle
regioni italiane"... penso che fosse un dato riconosciuto da tutti
che il nostro era un percorso diverso rispetto alle altre regioni
e, legato a questo, lei dice che la commissione ha vagliato diverse
possibilità, Vallée d'Aoste Structure, cooperative piuttosto che
diritto di superficie, sapendo che la difficoltà era quella del
valore di mercato, perché se entravamo nel vortice del valore di
mercato, probabilmente la difficoltà, già oggi, di queste
strutture, sarebbe stata esponenziale! Quindi dovrebbe capire non
solo la nostra perplessità, ma la nostra difficoltà a recepire le
sue informazioni sin dal momento in cui ci dice: "Stiamo lavorando
e tra poco approderà in Consiglio un disegno di legge". Sono
passati più di due anni e la difficoltà era proprio legata alla
maniera di affidare queste proprietà regionali alle varie
cooperative e associazioni. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK