Consiglio Regionale della Valle d'Aosta - Oggetto del Consiglio n. 1179 del 22 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1179 del 22 aprile 2015 - Resoconto
OGGETTO N. 1179/XIV - Disegno di legge: "Modificazioni alla
legge regionale 23 dicembre 2004, n. 34 (Disciplina delle
istituzioni pubbliche di assistenza e beneficenza, trasformate ai
sensi dell'articolo 37 della legge regionale 15 dicembre 2003, n.
21 (Legge finanziaria per gli anni 2004/2006). Abrogazione della
legge regionale 12 luglio 1996, n. 18)".
Presidente
- Ha chiesto la parola il Consigliere Follien;
ne ha facoltà.
Follien (UV)
- Merci Président.
Il presente disegno di legge arriva all'esame dell'aula
consiliare per riformare alcune disposizioni relative al
funzionamento dell'azienda pubblica di servizi alla persona
Maison de repos Jean Boniface Festaz
, contenute nella legge
regionale 23 dicembre 2014, n. 34. L'
Hospice
de charité
Jean Boniface Festaz
, divenuto dal 1945 Casa di riposo, è
ancora oggi un punto di riferimento nella rete di interventi di
protezione sociale della città di Aosta e della Regione.
Con questo disegno di legge, che si compone di 9 articoli, a
seguito di un intenso percorso nella V Commissione consiliare
permanente, in collaborazione con le Strutture, con l'Assessore
Fosson e le parti sociali, sono state introdotte in modo condiviso
alcune importanti novità. In primo luogo, l'articolo 3 modifica la
composizione del Consiglio di amministrazione, fino a oggi formato
da sette membri, di cui tre designati dalla Giunta regionale, due
designati dal Comune di Aosta e due dalla Diocesi, riducendo il
numero dei Consiglieri a tre, uno ciascuno in rappresentanza delle
istituzioni suddette. La carica di Presidente è riservata,
comunque, al membro designato dalla Giunta regionale. Il medesimo
articolo 3 emendato, inoltre, individua criteri uniformi per le
nomine, stabilendo che tutti i membri del Consiglio di
amministrazione siano scelti dai rispettivi Enti di appartenenza
tra soggetti in possesso di uno dei seguenti requisiti: diploma di
laurea in scienze giuridiche o economali e comprovata esperienza,
almeno triennale, in enti, società, fondazioni, associazioni o
altri organismi pubblici o privati, di dimensioni economica o
strutturale assimilabile a quelle dell'azienda; diploma di scuola
secondaria di secondo grado ed esperienza almeno quinquennale di
amministrazione o gestione di strutture socio-sanitarie o
socio-assistenziali pubbliche o private. Ai tre Consiglieri,
infine, in considerazione della complessità dell'attività svolta e
delle oggettive responsabilità, spetta un'indennità di carica
definita con deliberazione della Giunta regionale, i cui oneri
saranno posti a carico dell'azienda. Il disegno di legge, inoltre,
introduce all'articolo 8 bis la figura del Coordinatore sanitario
ovvero, sostanzialmente, un medico "prestato" dall'ASL al Jean
Boniface Festaz senza oneri aggiuntivi per la Casa di riposo.
Questo soggetto, la cui attività sarà regolata con apposita
convenzione, assumerà un ruolo fondamentale, in quanto ad esso sarà
affidato il governo clinico dell'azienda, mentre le funzioni
direttive rimarranno in capo al Direttore, che sarà nominato dal
Consiglio di amministrazione. Successivamente è stato introdotto il
nuovo articolo 9, in base al quale il contributo annuale concesso
dall'Amministrazione regionale alla Casa di riposo potrà coprire
fino al 30 percento dei costi di esercizio relativi unicamente alle
attività assistenziali e di servizio alla persona. L'articolo 10
modifica il comma 2 dell'articolo 13 della legge regionale 34 del
2004, estendendo ai dipendenti della struttura, in aggiunta al
trattamento economico già riconosciuto, l'intera disciplina
applicata al personale degli enti del comparto unico regionale.
Infine, il comma 2 dell'articolo 11 prevede l'apertura di un tavolo
di confronto con le sigle sindacali nella previsione di un nuovo
contratto, con l'impegno di emanare nuove direttive entro il 31
dicembre 2015.
Presidente
- Ci sono richieste di intervento sul disegno
di legge? Ha chiesto la parola la Consigliera Morelli; ne ha
facoltà.
Morelli (ALPE)
- Merci Monsieur le Président.
Su questo disegno di legge il nostro gruppo si è già espresso in
modo favorevole in commissione. Riteniamo che sia un disegno di
legge condivisibile, anche per quanto riguarda il metodo con cui è
stato affrontato. In V Commissione il confronto sulla bozza è stato
un confronto aperto e qui dobbiamo riconoscere che da parte della
maggioranza e da parte dell'Assessore Fosson vi è stata la
disponibilità ad accogliere le osservazioni dell'opposizione che, a
nostro modo di vedere, rendono il testo più equo. Mi riferisco, in
particolare, là dove si tratta della composizione del Consiglio di
amministrazione...che è stato ridotto, e che quindi riteniamo avrà
un funzionamento più snello...Consiglio di amministrazione, dicevo,
che è stato ridotto a 3 componenti, rappresentanti ognuno dei 3
attori che per la Casa di riposo Jean Boniface Festaz hanno titolo
di agire: la Regione, il Comune di Aosta e la Curia. Tre componenti
che dovranno rispondere, e credo che le osservazioni sollevate
poc'anzi dal collega Ferrero in questo caso siano rispettate, siano
accolte, perché i criteri per la scelta dei componenti di questo
Consiglio di amministrazione saranno assolutamente trasparenti e
vanno a premiare l'esperienza, la competenza ed i titoli (e questo
varrà per tutti e 3 i componenti del Consiglio di
amministrazione).
Altro aspetto importante, com'è già stato sollevato dal collega
Follien, che è stato relatore di questo disegno di legge, è
l'introduzione di un coordinamento sanitario che va a risolvere una
questione che finora era alquanto critica, chiarendo che le
funzioni direttive, invece, rimangono in capo al Direttore.
Altro punto importante è il fatto che si è chiarito molto bene
all'interno della legge che il contributo annuale concesso
dall'Amministrazione regionale alla Casa di riposo potrà ricoprire
fino al 30 percento dei costi di esercizio relativi unicamente alla
gestione delle attività assistenziali di servizio alla persona.
Quindi non ci saranno equivoci, non vi potranno essere utilizzi da
parte del
Festaz
impropri di questo contributo.
Infine si è anche tentato di risolvere la questione del
personale: all'interno del
Festaz
vi sono situazioni di
personale molto complesse, convivono contratti diversi, metodi di
assunzione diversi, e si è cercato in qualche modo di armonizzare,
prevedendo anche, com'era stato richiesto dai sindacati, l'apertura
di un tavolo di confronto nella previsione di un nuovo contratto
entro il 31 dicembre 2015.
Riteniamo quindi che sia un disegno di legge che va a migliorare
la gestione di questa importante istituzione, e pertanto il nostro
voto sarà favorevole.
Presidente
- Grazie Consigliera Morelli. Ha chiesto la
parola il Consigliere Guichardaz; ne ha facoltà.
Guichardaz (PD-SIN.VDA)
- Grazie Presidente.
Il percorso in V Commissione è stato un percorso da noi
particolarmente apprezzato, perché ha avuto davvero dei passaggi
sempre molto condivisi, si sono auditi tutti i soggetti che si
riteneva essere necessari audire, proprio perché a questa legge,
che regolamenta le attività del J.B. Festaz, era oramai diciamo
necessario fare una manutenzione, un ammodernamento anche in
seguito ad alcune situazioni e ad alcune esperienze che sono state
già in alcuni casi esplicitate qui, in Consiglio.
Anche noi abbiamo apprezzato, oltre a questa condivisione, oltre
a questo percorso che è stato lungo ma necessario, le novità
inserite dentro questa legge, di cui siamo stati anche in qualche
modo artefici, cioè alcune di queste questioni sono state poste
direttamente dai commissari e anche da non titolari di V
Commissione che hanno partecipato attivamente ai lavori.
Interessante e importante, noi crediamo, è l'aspetto della
riduzione dei Consiglieri di amministrazione, ma al contempo una
maggior professionalizzazione, quindi una richiesta ai Consiglieri
di amministrazione e non solo al Consigliere nominato dalla Regione
che, previo un ragionamento e previa una richiesta anche da parte
di alcuni commissari, assumerà il ruolo di Presidente, una
richiesta di professionalità e di esperienza acquisita, anche per
gli altri Consiglieri, dando però a questo organismo snello la
possibilità di poter gestire le complessità del J.B. Festaz con la
dovuta esperienza e la dovuta competenza, quindi questo aspetto per
noi è un aspetto qualificante della legge.
È qualificante l'inserimento del referente sanitario, referente
sanitario che noi abbiamo specificamente chiesto che fosse un
medico, quindi che fosse persona dotata di laurea in medicina e
chirurgia, che avesse possibilmente anche un'esperienza nell'ambito
specifico della residenzialità. Questo è importante perché il
referente medico, soprattutto in una situazione di tale complessità
(perché il J.B. Festaz è comunque una grossa organizzazione
assistenziale) è un po' l'interfaccia tra la direzione, i
lavoratori, la struttura e le famiglie, quindi diciamo che anche
quest'aspetto è stato dibattuto, è stato accolto. Noi pensiamo che
anche l'inserimento di questa figura all'interno...non
dell'organico, perché è una figura che non peserà direttamente
sulle finanze del J.B. Festaz, ma sarà attivata attraverso una
convenzione con l'USL...sia un importante tassello per aumentare la
qualità dell'offerta e anche la necessaria qualità dell'assistenza
del J.B. Festaz che, attraverso queste modifiche, speriamo possa
cambiare. Poi anche la novità che è stata introdotta relativamente
all'applicazione al personale delle disposizioni proprie degli enti
del comparto unico, ha un po' chiarito, se vogliamo, una situazione
d'
impasse
che non era chiarissima e che le organizzazioni
sindacali hanno sostenuto.
Concludo dicendo che in questo caso la condivisione è stata
ampia, anche le organizzazioni sindacali hanno ribadito, pur senza
sapere il dibattito che era stato attivato all'interno della
commissione, e hanno colto...non so se lei c'era, Assessore, o ne è
stato informato...hanno colto le stesse criticità che appena prima
avevamo evidenziato noi commissari. Il nostro voto sarà quindi
favorevole.
Presidente
- Proseguiamo, grazie. Ha chiesto la parola il
Consigliere Fabbri; ne ha facoltà.
Fabbri (UVP)
- Sì, grazie Presidente.
Anche per il nostro gruppo questa è una buona legge, una legge
che è il risultato, come hanno detto i miei colleghi
precedentemente, di un lavoro condiviso e, se ce ne fosse stata la
necessità, è di nuovo la conferma che quando vengono appunto
affrontati in modo condiviso e costruttivo i problemi non ci può
che essere un esito positivo, particolarmente positivo per questa
legge, in quanto va ad incidere su una struttura che è fondamentale
per l'assistenza sociale, non solo per Aosta, ma per la Valle
d'Aosta intera, oltre, diciamo, all'affezione storica che ha per i
valdostani questo tipo di istituzione, anche per quella funzione
sociale che tutti riconoscono e ne vanno riconoscenti. Era anche
necessario questo tipo di modifica che rende molto più snella, a
nostro avviso, la conduzione del J.B. Festaz, proprio per sottrarre
questa istituzione anche alle polemiche che sono state fatte
ultimamente, polemiche dovute anche forse alla farraginosità che
scaturiva dalla gestione del J.B. Festaz...ecco, con questa legge
noi speriamo che venga superata.
Precedentemente i miei colleghi ed il relatore hanno
puntualizzato sugli interventi legislativi, non sto a ripetermi.
Particolarmente efficaci, a nostro avviso, saranno l'introduzione
sicuramente della figura sanitaria, che è una figura ibrida, in
quanto non è proprio responsabile, ma sicuramente sarà in grado di
gestire dal punto di vista sanitario la struttura e di apportare
quella professionalità e quella competenza che finora mancava alla
struttura stessa; il Consiglio di amministrazione più snello, più
professionale e quindi più incisivo nella conduzione della
struttura; i principi di contabilità; le disposizioni, che (è stato
detto) andranno incontro al personale con il comparto unico;
soprattutto, poi, la possibilità entro una data precisa di poter
discutere di questo contratto, che era una cosa un po' ibrida, era
stato ed è tutt'ora forse uno degli aspetti in cui è necessario
incidere...ecco, con questa nuova legge si potrà incidere. A nostro
avviso è anche molto importante aver puntualizzato che la
concorrenza della Regione alle spese della struttura possono
riguardare solo determinate voci, questo anche per equiparare la
struttura J.B. Festaz alle altre strutture regionali, è una cosa
importante per l'equità di questo provvedimento.
Per tutti questi motivi ribadiamo il nostro assenso e la nostra
soddisfazione nel poter approvare questa legge.
Presidente
- Grazie collega Fabbri. Ci sono altre
richieste di intervento? Ricordo che siamo in discussione generale
sul disegno di legge 45. Non ci sono altre richieste? Possiamo
chiudere la discussione generale? La discussione generale è
chiusa.
Chiede la parola l'Assessore Fosson; ne ha facoltà.
Fosson (UV)
- Grazie Presidente.
Solo per ringraziare sentitamente i relatori, la commissione,
tutti i membri della commissione, anche quelli che non ne facevano
parte e che però sono intervenuti nel dibattito. La legge è entrata
in un modo e ne è uscita sicuramente modificata in meglio, è stato
un percorso molto utile anche per noi. Il
Festaz
è
sicuramente una grande risorsa, per tradizione, lo si diceva, ma
anche per il ruolo che svolge all'interno dell'assistenza sociale,
in Valle d'Aosta. Averlo inserito ancora di più in questo percorso,
in questa sinergia con le altre strutture, è sicuramente un
vantaggio. Il Coordinatore darà qualità e, soprattutto come avete
detto voi precedentemente, l'aver iniziato e aperto un tavolo coi
sindacati darà sicuramente dei risultati positivi. Ringrazio
veramente tutti.
Presidente
- Ci sono dichiarazioni di voto? Ha chiesto la
parola il Consigliere Ferrero; ne ha facoltà.
Ferrero (M5S)
- Grazie Presidente.
Per anticipare il voto di astensione su questa legge, per il
fatto che a nostro avviso si poteva incidere in maniera ben più
decisiva, ad esempio quando si parla dei requisiti che devono
essere posseduti dai componenti del Consiglio di amministrazione,
dove genericamente si parla di diploma di scuola secondaria, per
cui magari ad occuparsi di questioni sanitarie ci potrebbe stare un
geometra o un ragioniere o, comunque, qualcun altro. Non ci è
piaciuta neanche, proprio in questo momento, la previsione (perché
poi alla fine è sempre una questione di soldi) dell'istituzione del
compenso ai tre Consiglieri:
"Spetta un'indennità di carica
definita con deliberazione dalla Giunta regionale"
...beh, tanto
valeva già dare un'indicazione adesso, anche per sapere quanto
volete dare a queste persone. Quindi c'è un'ulteriore spesa con
questa legge e si va ad istituire altre cariche, altre poltrone
retribuite che, in questo momento, sinceramente, ci appare una cosa
superflua.
Presidente
- Altri interventi? Se non ci sono altri
interventi, possiamo proseguire, articolo per articolo, con l'esame
del nuovo testo della V Commissione. Possiamo procedere?
Articolo 1. La votazione è aperta. Possiamo chiudere la
votazione? La votazione è chiusa.
Esito della votazione:
Presenti: 31
Votanti: 29
Favorevoli: 29
Astenuti: 2 (Cognetta e Ferrero)
Articolo 2: stesso risultato. Articolo 3: stesso risultato.
Articolo 4: stesso risultato. Articolo 5: stesso risultato.
Articolo 6: stesso risultato. Articolo 7: stesso risultato.
Articolo 8: stesso risultato. Articolo 9: stesso risultato.
Articolo 10: stesso risultato. Articolo 11: stesso risultato.
Mettiamo in votazione il disegno di legge nella sua interezza.
La votazione è aperta, prego i Consiglieri di votare. Possiamo
chiudere la votazione? La votazione è chiusa.
Esito della votazione:
Presenti: 31
Votanti: 29
Favorevoli: 29
Astenuti: 2 (Cognetta e Ferrero)
Il disegno di legge è approvato.
Possiamo quindi proseguire con la risoluzione iscritta al punto
27.01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK