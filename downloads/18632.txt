Consiglio Regionale della Valle d'Aosta - Oggetto del Consiglio n. 1738 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1738 del 20 dicembre 2000 - Resoconto
OGGETTO N. 1738/XI Ristrutturazione degli immobili
ex-Montefibre in Comune di Châtillon. (Interpellanza)
Interpellanza Premesso:
- che le palazzine ex-Montefibre n. 2 e n. 3, presso
l’area industriale del Comune di Châtillon
attendono, da anni, il completamento dell’opera di
ristrutturazione, avviata dall’Amministrazione
regionale sin dal 1991;
- che tali edifici, avendo una volumetria apprezzabile e
un’ubicazione favorevole, potrebbero essere
destinati utilmente a favore della comunità locale;
- che più volte la Giunta regionale, sollecitata
sull’argomento, ha garantito il completamento
dell’intervento, ma alle parole non sono conseguiti
i fatti;
tutto ciò premesso il sottoscritto Consigliere regionale
Interpella
la Giunta regionale per sapere:
1) se ed entro quali termini intende procedere al completamento
della ristrutturazione di cui in premessa, al fine di rendere
usufruibili le palazzine ex-Montefibre ubicate nel Comune di
Châtillon;
2) a quanto ammontano le spese finora sostenute e quale
intervento finanziario è ancora necessario per ultimare i
lavori;
3) se ha già individuato una possibile destinazione: in caso
affermativo, se ha coinvolto il Comune di Châtillon.
F.to: Tibaldi
Presidente
La parola al Consigliere Tibaldi.
Tibaldi (FI)
Il problema concernente le palazzine
ex-Montefibre di Châtillon non arriva in aula oggi, ma è già stato
affrontato un anno fa con un'interpellanza proposta dal gruppo di
Forza Italia avente ad oggetto il medesimo argomento.
Cosa sia stato fatto a distanza di un anno non ci è dato
capirlo, Assessore, perché se nella scorsa interpellanza lei in
maniera prodigiosa ci ha fatto una cronistoria degli eventi e delle
vicissitudini, sia giudiziarie che aziendali, delle ditte titolari
dell’appalto, a distanza di un anno (e a distanza di
nove anni da quando ha preso avvio il progetto, era il 1991) non
riusciamo a capire quali altre ragioni impediscano il completamento
della ristrutturazione.
Meno male che le due palazzine ex Tecdis dovevano ospitare nel
1994 gli alunni dell’Istituto Panorama! Come
l’Assessore ricorderà, anche se non era in quel
momento alla guida del settore delle opere pubbliche. Per
un'emergenza dovuta ad un adeguamento di carattere strutturale
dell’edificio Panorama le due palazzine avrebbero
dovuto essere provvisoriamente e urgentemente adibite a sede
alternativa rispetto all’edificio Panorama.
Così non è stato, poiché si è provveduto diversamente, ma
soprattutto perché l’odissea di queste due palazzine
ha caratterizzato questo intervento che ogni tanto si perde.
Il consorzio ravennate nel 1993 viene individuato come impresa
titolare dell’appalto, poi nel 1997 dopo una serie
di vicende giudiziarie si vede revocato
l’incarico.
Nel 1997 l’incarico viene assegnato
all’impresa Costruzioni Generali CGP di Milano, ma
poi questa impresa versa in cattive condizioni economiche, di
conseguenza l’intervento si arena per una seconda
volta.
Poi l’anno scorso, per far fronte a un intervento
urgente, il rifacimento del tetto, i lavori vengono affidati in
economia a un'altra impresa e qui voglio leggere un passaggio
dell’Assessore perché è significativo.
"Il
Consigliere interpellante mi chiede come mai nel frattempo
l’Amministrazione regionale ha provveduto ad
affidare in economia i lavori per il rifacimento del tetto e non ha
provveduto all'aggiudicazione dell'impresa classificatasi terza
successivamente così come da parere del Prof. Garancini. Questo è
avvenuto perché quei lavori erano urgenti, le palazzine sono, era
il 1999, attualmente scoperchiate per evitare che le intemperie
producessero ulteriori danni, evidentemente quei lavori in
economia, affidati con urgenza, verranno calcolati in danno
all'impresa aggiudicatrice"
.
Ancora stamani passavo di fronte alle palazzine, perché sono ben
visibili dall’autostrada, ma non ho visto nessun
tetto. Vorrei sapere chi ha fatto il tetto, dove lo ha fatto, su
quale edificio è stato costruito e chi lo ha pagato perché se lei,
Assessore, passa davanti al casello di Châtillon, lo vede: qui si
parla di lavori di rifacimento del tetto in economia, ma nessun
tetto è visibile su quegli edifici.
L’altro giorno, casualmente, ho visto una persona
che si inerpicava sulle impalcature che sono posizionate ormai da
un quinquennio, ma mi sembrava più un aspirante suicida piuttosto
che un mastro edile.
Allora vorrei capire che cosa si vuole fare di queste palazzine,
cosa si vuole fare di questo progetto, anche perché ogni tanto
tornano alla memoria, ogni tanto se ne parla, se ne parlava
addirittura qualche anno fa come sede di corsi di formazione
professionale, di avviamento al lavoro, dovevano essere annesse
all’insediamento industriale Tecdis lì vicino, ma
non c’è mai stata una destinazione
comprensibile.
Questa interpellanza è la seconda, oserei dire
l’ennesima che viene proposta
all’Assessore per capire cosa ne vuole fare di
queste palazzine: se intende coinvolgere la comunità locale, visto
che c'è una apprezzabile volumetria e un'ubicazione favorevole e la
stessa comunità locale avrebbe necessità di ulteriori spazi da
impegnare in attività sociali o iniziative istituzionali, e se ha
individuato una possibile destinazione.
Gradirei però avere una risposta a una domanda che qui non è
formulata: chi ha fatto il tetto e dove è stato fatto e quali soldi
sono stati spesi finora.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
La risposta mi permetterà di tranquillizzare
il Consigliere Tibaldi, nel senso che siamo arrivati finalmente
all’epilogo della situazione. Sono certo che questa
sarà l’ultima iniziativa del Consigliere Tibaldi su
questo argomento.
Comincerò dall’ultima domanda, quella non
contenuta nell'interpellanza, in relazione al tetto.
I lavori previsti con quella delibera di affidamento in economia
non sono mai stati realizzati e la delibera è stata revocata
perché, ma lo capirà meglio seguendo il contesto della risposta
generale, in quel cantiere non abbiamo potuto accedere in relazione
alle questioni posteci dal curatore fallimentare che ha seguito il
fallimento dell'impresa CGP rispetto alla quale avevamo definito la
risoluzione del contratto, quindi quei lavori non sono stati
eseguiti e l’atto è stato revocato.
Riprenderò la cronistoria non dal 1991, ma dal 26 maggio 1999,
dove l’abbiamo lasciata quando abbiamo discusso in
Consiglio la precedente iniziativa del Consigliere Tibaldi.
Da allora le operazioni di collaudo tecnico-amministrativo dei
lavori, rispetto ai quali avevamo provveduto alla risoluzione del
contratto per il fallimento dell'impresa aggiudicataria, hanno
subito una serie di contrattempi e di ritardi per effetto della
dichiarazione di fallimento dell'impresa esecutrice: Costruzioni
Generali CGP S.r.l., intervenuta con sentenza del 18 gennaio 1999
dal Tribunale di Milano.
Il curatore fallimentare ha voluto esplorare la possibilità di
procedere con una cessione di un ramo di azienda ad
un’altra impresa.
Con una nota del 5 novembre 1999, riscontrando le comunicazioni
del curatore fallimentare volte a comunicare
all’Amministrazione la cessione del ramo di azienda
Costruzioni edilizie, opere civili e stradali, alla ditta Lafatre
S.r.l. di Frosinone e a chiedere ragguagli sulle eventuali
determinazioni prese circa il subentro della cessionaria,
l’Amministrazione regionale confermava il deliberato
del provvedimento della Giunta regionale, n. 3.765 del 26 ottobre
1998 con il quale era stata approvata la risoluzione contrattuale
ben prima che l’impresa appaltatrice fosse soggetta
alla dichiarazione di fallimento contestando di fatto la
legittimità dei rapporti accesi dal curatore fallimentare con
soggetti terzi a contratto già risolto.
Il Dipartimento delle opere pubbliche a quel punto, valutata
positivamente l’ipotesi di affidare i lavori al
terzo classificato della gara di appalto, dato
l’evidente vantaggio per l’interesse
dell’Amministrazione, ha provveduto in data 18
febbraio 2000 ad interpellare, con esito positivo, la ditta Zoppoli
e Pulcher S.p.A. di Torino, terza classificata, per sapere se la
stessa fosse disposta ad assumersi l’onere del
completamento dei lavori in oggetto alle stesse condizioni
dell'impresa CGP precedentemente aggiudicataria.
A seguito dell'emissione del certificato di collaudo
strutturale, datato 30 marzo 2000, a firma dell’Ing.
Pietro Giorgio e relativo alla quota parte di opere eseguite dalla
fallita Costruzioni Generali, è stata conseguita la totalità degli
elementi indispensabili per il collaudo amministrativo delle opere,
di quelle già eseguite dall'impresa precedente.
In data 28 marzo il Coordinatore del Dipartimento opere edili
dell’Assessorato ha provveduto all'apertura del
procedimento per la verifica della regolarità contributiva ed
assicurativa della ditta Zoppoli e Pucher, la quale aveva dato la
propria disponibilità ad assumersi l’onere del
completamento dei lavori.
Il 4 aprile 2000 il collaudatore incaricato ha provveduto
all'emissione della relazione, verbale di visita, certificato di
collaudo amministrativo dei lavori di cui trattasi con il quale, a
seguito dei riscontri effettuati, la parte di opera realizzata
risulta eseguita secondo il progetto approvato e la stessa risulta
collaudabile. Solo in data 20 aprile 2000 il curatore fallimentare,
a seguito dell’invito alla sottoscrizione dei
documenti contabili, vi ha provveduto.
La Direzione opere edili ha evidenziato la necessità di recepire
nei contenuti del nuovo contratto, indispensabile per il
completamento delle opere a seguito del fallimento della CGP, le
intervenute disposizioni introdotte dalla "legge Merloni ter" che
impongono l’obbligo, pena la nullità, di allegare al
contratto il piano operativo di sicurezza, la non assoggettabilità
al ribasso d’asta per la sicurezza previsti nel
piano citato nonché il rispetto delle condizioni economiche
proposte in sede di offerta.
Finalmente con la delibera del 12 giugno 2000 la Giunta ha
deliberato di approvare il piano di sicurezza e approvare il
completamento delle opere in oggetto incaricando la Direzione
attività contrattuali di sottoscrivere con la ditta Zoppoli e
Pulcher il contratto alle stesse condizioni con le quali era stato
stipulato il precedente contratto con la ditta CGP.
In data 14 luglio 2000 si è quindi proceduto alla consegna dei
lavori all'impresa Zoppoli e Pulcher di Torino.
Premesso questo, rispondendo puntualmente alle tre questioni
poste, dirò che i lavori dovranno essere ultimati in 540 giorni
naturali consecutivi dalla consegna e quindi entro il 5 gennaio
2002. Ipotizzando che l’esecuzione
dell’intervento possa essere caratterizzata dal
periodo di sospensione invernale, stimabile nei due inverni in
circa sei mesi, è ragionevole attendersi di poter disporre della
struttura entro il mese di giugno 2002.
Le spese finora sostenute per lavori ammontano a lire
893.200.000 corrispondenti all’importo liquidato
all'impresa originaria appaltatrice, poi fallita.
Le spese sostenute per la progettazione
dell’opera ammontano a lire 507.796.000 a cui vanno
aggiunte le spese per la direzione lavori, per la progettazione e
il coordinamento della sicurezza e per l’operazione
di collaudo sia in corso d’opera che finale.
Per quanto sopra esposto, il costo complessivo
dell’intervento è attualmente ipotizzabile pari a
10.235 milioni.
Sin dalle prime fasi di progettazione l’opera è
stata ipotizzata come struttura scolastica di proprietà e di
competenza regionale. Anche a seguito della riorganizzazione dei
cicli scolastici la destinazione degli edifici è stata mutata e
finalizzata ad accogliere i corsi della Fondazione turistica
andando ad integrare quindi le strutture della scuola alberghiera
di Châtillon. Questo è stato fatto con il coinvolgimento
dell’Amministrazione comunale di Châtillon.
Presidente
La parola al Consigliere Tibaldi.
Tibaldi (FI)
L’Assessore ottimisticamente
parla di epilogo. Diciamo che siamo ad una nuova puntata di questa
telenovela; è una storia di delibere revocate, di delibere avverso
le quali sono stati proposti ricorsi, di una procedura che è nata
male, ma è una procedura che, se non ricordo male, Assessore, è
nata sotto la sua egida perché lei era Assessore regionale alle
opere pubbliche nel 1993 quando venne assegnato
l’appalto.
Quindi ci sarebbe da fare anche una dissertazione su quali
criteri vengono utilizzati nella scelta di queste imprese, che
giocano su ribassi stratosferici che alla fine celano proposte non
sostenibili e naturalmente la loro insostenibilità si riflette
sulla pubblica amministrazione.
Ci limitiamo a prendere atto dell'ennesima dichiarazione che
viene fatta qui ottimisticamente dall’Assessore,
sulla base del fatto che il 14 luglio sono stati consegnati i
lavori alla ditta terza classificata. Dico sinceramente che dal 14
luglio - ferma restando la parentesi invernale, questa, poi ce ne
sarà anche un’altra visto che
l’ultimazione dei lavori è prevista nel 2002 - non
ho visto la costituzione di un cantiere vero e proprio; anzi, mi
pare che le stesse impalcature e la stessa organizzazione del
cantiere siano quelle della vecchia industria CGP che è fallita ad
inizio anno.
Ci auguriamo che alle parole conseguano i fatti e soprattutto
che questa destinazione, se è confermata quella dei corsi per la
Fondazione turistica, sia quella definitiva perché anche per quanto
concerne le finalità c’è stato un susseguirsi di
proposte poi riviste e abbandonate. Speriamo che si tratti di una
scelta definitiva e che collimi con le scelte di una comunità
locale nel cui territorio insistono questi edifici e per la cui
comunità ci si augura essi vengano impiegati.
Oggi facciamo solo un esercizio notarile, prendendo atto di
quanto l’Assessore ci ha detto. Se possibile, chiedo
di avere una copia della risposta al fine di avere un completamento
della documentazione finora posseduta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK