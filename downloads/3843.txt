Consiglio Regionale della Valle d'Aosta - Oggetto del Consiglio n. 116 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 116 del 11 marzo 1981 - Resoconto
OGGETTO N. 116/81 - EVENTUALE ACQUISTO, DA PARTE DELLA REGIONE,
DI UN'OPERA D'ARTE DELL'ARTISTA PELIZZA DA VOLPEDO.
(Interpellanza)
Presidente
- Do lettura dell'interpellanza in oggetto
presentata dal Consigliere Minuzzo:
INTERPELLANZA
VENUTO A CONOSCENZA che i proprietari dell'opera d'arte
"Fiumana", il cui autore è Pelizza da Volpedo, sono intenzionati
alla vendita;
CONSIDERATO l'alto valore artistico e culturale della citata
opera in quanto è l'opera preparatoria del notissimo "Quarto Stato"
dello stesso Pelizza da Volpedo;
INTERPELLA
L'Assessore al Turismo, Urbanistica e Beni Culturali per
conoscere:
1) se non ritiene utile prendere contatti con gli attuali
proprietari di "Fiumana" per un eventuale acquisto, ponendo una
prelazione per l'acquisto di detta opera in considerazione del
fatto che il bilancio regionale al momento non permette, forse,
tale spesa;
2) se può impegnarsi fin d'ora e tenere informato il
Consiglio sull'evolversi delle eventuali trattative.
Presidente
- Il Consigliere non intende illustrarla?
Allora la parola all'Assessore al Turismo, Urbanistica e Beni
Culturali, Pollicini.
Pollicini (DP)
- Mi ha piuttosto sorpreso questa
interpellanza in un momento in cui le disponibilità finanziarie
sono tali da non consentire quasi neanche l'esercizio della normale
ordinaria amministrazione. Sì, è vero che i proprietari del quadro
"Fiumana" di Polizza da Volpedo sono intenzionati a venderlo; la
proprietà è del collezionista Bolaffi Arte, e questo quadro
appartiene a una società per azioni che lo ha quotato 600 milioni
di lire. Ora ...
(intervento fuori microfono)...
È quanto il viadotto!
Pollicini (DP)
- Io penso che sul piano delle priorità
sarebbe bene considerare l'aspetto concreto, e quindi, parlando
molto seriamente, non è neppure ipotizzabile la presa in esame di
eventuali contatti per future prospettive di acquisto. D'altra
parte, però, vi è la necessità evidentemente di poter conoscere
un'opera d'arte di grosso valore come può essere il "Quarto Stato"
il cui quadro preparatorio era appunto "Fiumana"; bene, io ho preso
contatti per poter ottenere il prestito per una esposizione di
questi quadri: per quanto riguarda il "Quarto Stato" col Sindaco
Tonioli di Milano e con l'Assessore alla Cultura Aghina del Comune
di Milano, proprietario del "Quarto Stato"; per quanto riguarda
"Fiumana", con il gruppo Bolaffi Arte.
Certamente, questo è il massimo che ci si possa concedere in
questo momento e probabilmente anche per lungo tempo nel
futuro.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- Ha ragione l'Assessore quando dice che
l'opera d'arte citata è quotata 600 milioni; è altrettanto noto,
però, che la stessa opera, sebbene abbia una quotazione così
elevata, ha un prezzo di vendita notevolmente inferiore, tant'è che
per l'acquisto è in trattative anche la Regione Piemonte.
Voglio comunque dire che non è che con questa interpellanza non
si fosse tenuto conto della situazione delle casse della nostra
Regione, e del resto questo era scritto anche nel testo
dell'interpellanza; ma è altrettanto chiaro, a mio avviso, che la
Regione è inadempiente nei confronti della legge nazionale relativa
alla percentuale di investimento da fare per opere d'arte nella
costruzione degli edifici pubblici. Quindi, nell'interpellanza si
teneva conto anche di questo.
Più interpellanze e interrogazioni sono state fatte per
sistemare la parete Sud di quest'Aula consiliare, quindi la mia non
era una sparata, né si può dire che il Consigliere Minuzzo abbia
interesse a che la Regione acquisti quest'opera. Il fatto è che,
l'ha riconosciuto anche l'Assessore, effettivamente si tratta di
un'opera di grande valore artistico e per questo chiedevo se
l'Assessore non riteneva opportuno in qualche modo porre una
prelazione sull'acquisto.
Siamo tutti in attesa del riparto fiscale e penso che una volta
che lo avremo ottenuto i milioni necessari per l'acquisto di
quest'opera potrebbero essere noccioline; però il fatto
fondamentale è che la Regione è inadempiente per quanto riguarda
l'acquisto di opere d'arte in percentuale alla costruzione di
edifici pubblici.
Posso quindi dichiararmi soddisfatto per la risposta datami
dall'Assessore quando dice che non è da prendere in considerazione
l'acquisto di "Fiumana" viste le attuali situazioni delle casse
regionali, però penso che la cosa potrebbe essere tenuta in debita
considerazione nella prospettiva del rimpinguamento delle stesse
casse regionali per effetto del nuovo riparto fiscale che tutti
dicono deve arrivare a giorni.
Presidente
- Passiamo all'oggetto n. 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK