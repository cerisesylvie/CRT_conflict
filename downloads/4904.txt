Consiglio Regionale della Valle d'Aosta - Oggetto del Consiglio n. 625 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 625 del 24 novembre 1982 - Resoconto
OGGETTO N. 625/VII - PROBLEMI CONCERNENTI I SUPERMERCATI
ESISTENTI ALLE PORTE DI AOSTA ED IL RILASCIO DELLE LICENZE DI
COMMERCIO - (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica, Bajocco e Cout.
INTERPELLANZA
Con deliberazione n. 3484, in merito ad una richiesta di
ampliamento della gamma merceologica da parte della Ditta CONTI
S.p.A., titolare di un supermercato sito nel Centro Commerciale di
Saint-Christophe, la Giunta regionale ha concesso alla ditta stessa
il nulla osta (previsto dalla legge 426 del 1971 per le grandi
strutture di vendita), nonostante che la Commissione regionale
competente avesse all'unanimità espresso parere contrario.
Poiché il continuo sorgere di supermercati alle porte di
Aosta crea problemi al commercio al dettaglio,
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per conoscere:
1)
i motivi che hanno condotto la Commissione
regionale (di cui all'art. 17 della legge 426) ad esprimere parere
contrario;
2)
le ragioni che hanno invece indotto la Giunta a
concedere il nulla osta richiesto dalla Ditta CONTI;
3)
quanti e quali supermercati, per quali tabelle
merceologiche, per quale superficie di vendita, con quanti addetti
siano oggi operanti nel circondario di Aosta;
4)
quante e quali altre nuove richieste di nulla osta
siano fino ad oggi pervenute alla Giunta regionale (per i due
ultimi punti sarebbe gradita risposta scritta).
PRESIDENTE:
Illustra l'interpellanza il Consigliere
Mafrica, ne ha facoltà.
MAFRICA - (P.C.I.):
Qualche mese fa, il Consiglio
regionale ha approvato un piano per le grandi strutture di vendita.
C'è da dire che tra quello che è previsto nel piano e il
comportamento concreto della Giunta regionale c'è, a nostro
giudizio, una certa distanza. Ci sembra che pur essendoci il parere
della Giunta per un contenimento del numero dei supermercati nella
nostra Regione, di fatto invece continui sottobanco nella facile
concessione dei nulla osta previsti dalla legge 426.
La legge 426 per il commercio prevede che le strutture di
vendita con una superficie superiore ai 1500 metri quadrati, o
anche le strutture con superficie superiore ai 400 metri quadrati
nei Comuni con meno di 10.000 abitanti, debbano essere sottoposte a
nulla osta da parte della Giunta regionale, sentita una apposita
Commissione. Nel caso sollevato nell'interpellanza, si tratta di un
supermercato che ha richiesto un notevole ampliamento delle tabelle
merceologiche. La Commissione regionale, prevista dall'art. 17,
aveva espresso all'unanimità parere contrario, mentre la Giunta
regionale ha invece concesso il nulla osta e ha quindi dato il
proprio parere favorevole.
Noi vogliamo sapere i motivi per i quali la Commissione si era
pronunciata negativamente ed i motivi invece per i quali la Giunta
regionale ha rovesciato questo giudizio negativo.
Per inquadrare poi, complessivamente, qual è la politica della
Giunta verso i supermercati, desidereremmo sapere quanti e quali
supermercati, per quali tabelle merceologiche e con quanti addetti
oggi operanti nel circondario di Aosta, e vorremmo anche sapere se,
oltre ai supermercati già esistenti e a quelli che hanno già
ottenuto le necessarie autorizzazioni, vi sono nuove domande
giacenti.
PRESIDENTE:
La parola all'Assessore all'Industria,
Commercio, Artigianato e Trasporti Chabod, che è
l'interpellato.
CHABOD - (D.C.):
I motivi che hanno condotto al parere
negativo della Commissione regionale di cui all'art. 17 della legge
426 sono stati quelli della strada di accesso a questi grossi
magazzini; invece la Giunta regionale non ha condiviso il parere
della Commissione, ma dopotutto era solo una specie di sanatoria,
perché la Ditta CONTI aveva già tutte le tabelle per arrivare
all'8^, che è stata concessa.
Vi do ora il nome, il numero degli addetti e la misura della
superficie di tutti i supermercati.
C'è la VALGROS di Quart-l'Amérique, tabella 8^, 1490 mq., 12
addetti.
C'è il TIERI, tabella 12^; 3160 mq.; non abbiamo trovato il
Tieri per farci dare il numero degli addetti, ma ha detto che ce lo
manderà.
C'è l'ALVIT, tabella 9^, 1088 mq., 9 addetti.
C'è il CONTI, tabella 8^, 960 mq., 28 addetti.
C'è il MEGA di Pollein, tabella 8^, 2318 mq., 19 addetti.
C'è la GAGLIARDI di Plan Felinaz e di Charvensod, tabella 12^ e
tabella 14^, 2725 mq., 27 addetti.
C'è la STANDA in Corso Battaglione ad Aosta, tabella 8^, 3800
mq., 79 addetti.
In ultimo, c'è la CIDAC con 14.000 mq. e 70 addetti.
Fino ad oggi è pervenuta solo una richiesta di nulla osta da
parte della Ditta Fratelli Gatti di Aosta, per la trasformazione
della autorizzazione per le tabelle 12^ e 14^ e categorie
merceologiche diverse in tabella 8^.
Se l'interpellante vuole l'elenco di tutte le ditte, lo
darò.
PRESIDENTE:
La parola al Consigliere Mafrica, per la
replica.
MAFRICA - (P.C.I.):
Io credo che le osservazioni fatte
dalla Commissione regionale di cui all'art. 17, in merito alle
difficoltà di inserimento sulla strada da parte degli utenti siano
già venute prima in discussione, quando si trattava della
interpellanza del Consigliere Nebbia e si diceva dei pericoli oggi
esistenti per come è sistemata la viabilità. Ma al di là di queste
ragioni specifiche, io credo che la Giunta regionale avrebbe dovuto
prestare più attenzione in questo caso, perché in realtà la tabella
8^ è quella più ampia: prevede tutti gli alimentari e i non
alimentari e consente effettivamente di vendere praticamente di
tutto. Quindi, avere già singole tabelle e poi invece passare a una
tabella più generale sono a nostro giudizio condizioni diverse.
Perciò crediamo che la Giunta dovrebbe prestare molta attenzione
a queste cose, perché le difficoltà che oggi incontrano i
commercianti al dettaglio nella città di Aosta sono ovviamente
anche collegate al numero sempre maggiore di supermercati che
vengono collocati nel circondario di Aosta; e non sempre queste
concessioni sono date a ragion veduta o seguendo determinati
indirizzi di politica commerciale. Noi riteniamo che la Giunta
dovrebbe affrontare queste cose con un'ottica più generale e
rispettando le indicazioni che il Consiglio ha dato, anziché
dimostrare eccessiva disponibilità a tutte le richieste che
provengono da parte dei grandi esercizi.
Chiediamo di avere l'elenco che ci è stato illustrato, e
ribadiamo la nostra contrarietà alle scelte di politica commerciale
operate dalla Giunta regionale nei confronti dei grandi
esercizi.
PRESIDENTE:
Colleghi Consiglieri, l'oggetto n. 14, che
sarà discusso abbinato con l'oggetto n. 21, verrà trattato quando
tornerà in aula il Presidente della Giunta.
Passiamo dunque alla trattazione dell'oggetto iscritto al n. 15
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK