Consiglio Regionale della Valle d'Aosta - Oggetto del Consiglio n. 736 del 14 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 736 del 14 luglio 2004 - Resoconto
OGGETTO N. 736/XII - Ripristino dal prossimo bilancio del
finanziamento della legge settoriale n. 68/1993 per favorire il
radicamento sul territorio della scuola. (Reiezione di mozione)
Mozione
Il Consiglio regionale
Ricordato che da sempre la regione ha perseguito una politica
di attenzione alle scuole disseminate sul territorio, al fine di
favorire "il radicamento sul territorio" della scuola valdostana,
così come indica anche il programma di governo dell'attuale
maggioranza;
Tenuto conto che a tal fine sono state nel tempo predisposte
delle normative tese a venire incontro a quelle situazioni che non
rientravano (e non rientrano tuttora) nei parametri minimi previsti
per l'apertura di classi di scuole materne ed elementari, come la
legge regionale 68/93;
Preso atto che tale legge "settoriale" aveva consentito a
piccoli comuni, come Valsavarenche, Rhêmes-Notre-Dame,
Valgrisenche, di far fronte alle spese derivanti dall'apertura di
classi di scuola materna ed elementare con un numero di alunni
inferiore a quello previsto dalla normativa;
Atteso che, dal 2002, tale specifico finanziamento ai comuni
interessati è stato sospeso, in quanto riassorbito all'interno dei
trasferimenti agli enti locali senza vincolo settoriale di
destinazione, con la conseguenza di privare di fatto i piccoli
comuni delle risorse cui attingere per aprire classi materne ed
elementari;
Ritenuto opportuno rivedere tale decisione, anche per venire
incontro alle richieste più volte manifestate dai piccoli
comuni;
Impegna
la Giunta
A operare affinché dal prossimo bilancio sia ripristinato il
finanziamento alla legge settoriale n. 68/93, così da consentire ai
piccoli comuni di poter contare su risorse destinate a mantenere in
piccole realtà di montagna classi della scuola dell'infanzia e
della scuola primaria.
F.to: Squarzino Secondina - Riccarand - Curtaz
Président - La parole à la Conseillère Squarzino Secondina.
Squarzino (Arc-VA) - Non parliamo di migliaia di milioni, di
migliaia di turisti, ma di un tema molto più ristretto, più
semplice, ma altrettanto importante: parliamo di bambini, di alcune
decine di bambini, dell'istruzione, della situazione delle famiglie
di questi bambini in comuni di montagna; questo è l'argomento di
cui vogliamo parlare stasera. È un tema già conosciuto - l'abbiamo
già affrontato alcune volte -, che riteniamo opportuno affrontare
in questo momento in cui non si è a ridosso dell'emergenza della
situazione, per cui si ha tempo di riflettere senza porsi il
problema del dover decidere in fretta e non aver più tempo per
decidere.
Credo che nella nostra Regione da sempre vi sia stata attenzione
alle scuole dei villaggi, alle scuole sussidiate, alle scuole
comunali, un'attenzione che vediamo ribadire ogni volta nei
programmi di maggioranza; ricordo ancora in questo ultimo programma
di maggioranza si parla di favorire il radicamento sul territorio
della scuola valdostana, finalità che condividiamo. È un'attenzione
che in questi anni la Regione ha "preso in mano", ha esplicitato in
strumenti normativi giuridici per dare una risposta alla situazione
delle scuole di villaggio, delle scuole sussidiate e delle scuole
comunali. Nel 1993 è stata emanata la legge regionale n. 68, che
prevede che nei comuni ad un'altezza superiore a 1.000 metri,
distanti oltre 10 chilometri dal comune in cui vi è una scuola
omologa, anche se hanno meno di 5 alunni, che è il numero previsto
per legge per aprire una classe... anche in questi casi la legge
regionale prevede dei finanziamenti appositi per i comuni che
vogliono aprire una classe, finanziamenti che sono fino al 100% per
le scuole materne e al 70% per le classi elementari. Si tratta di
finanziamenti che in questi anni hanno consentito ad alcuni comuni
di aprire agevolmente una classe materna o elementare; gli ultimi
dati dal 1998 al 2002 ci dicono che sono stati essenzialmente 3 i
comuni in Valle ad utilizzare questi finanziamenti:
Rhêmes-Notre-Dame, Valgrisenche e Valsavarenche e che il costo
complessivo annuale per pagare l'insegnante di scuola materna
comunale o le classi sussidiate elementari si aggirava sui 100
milioni di vecchie lire, una cifra molto contenuta.
Quando nel 1998 si è delineato il sistema degli enti locali e
quando nel 2001 si sono definite le norme per il trasferimento
delle risorse finanziarie agli enti locali, questo meccanismo si è
inceppato. Fino al 2001-2002 i comuni che si trovavano nelle
condizioni prima indicate - cioè sopra i 1.000 metri, a distanza di
10 chilometri dal comune più vicino, con iscritti nelle classi un
numero di alunni inferiori a quello previsto dalla legge -, se
aprivano una classe e garantivano ai 3-4 bambini di frequentare la
scuola materna ed elementare nel comune, potevano accedere a
finanziamenti settoriali appositi. Con il trasferimento dalla
Regione ai comuni di una serie di competenze e, insieme alle
competenze, delle risorse finanziarie, questo budget - che era di
100 milioni di vecchie lire all'anno - è stato inserito all'interno
dello stanziamento globale che viene trasferito dalla Regione ai
comuni, che poi viene loro distribuito, con il quale ogni comune fa
fronte alle esigenze a cui faceva già fronte precedentemente e in
più per esercitare le nuove competenze che le leggi hanno conferito
ai comuni. Cosa è successo però a questo punto? È successo che quel
budget - che era minimo: di 100 milioni di vecchie lire all'anno -,
una volta inserito all'interno del budget complessivo, si è
tradotto all'incirca in poco più di un milione a testa per ogni
comune della Valle d'Aosta; cifra che ai 71 comuni della Valle
d'Aosta non aventi questa esigenza non dava alcun reale contributo
per progettare altre iniziative, ma che si è tradotta per i 3
comuni in questione in una perdita di risorse per poter fare fronte
all'esigenza di aprire queste classi.
Sappiamo che tali comuni hanno espresso questo disagio in modo
diverso, a più riprese; siamo a conoscenza che nel 2003 è arrivata
a tutti i consiglieri regionali una richiesta chiara da parte del
Sindaco di Valsavarenche, a nome anche dei Comuni di
Rhêmes-Notre-Dame e Valgrisenche, che si trovavano nella stessa
situazione:
"non è possibile trovare una soluzione a questo
problema, perché in nome di questa distribuzione di questa legge
settoriale all'interno del budget complessivo dobbiamo perdere
queste esigenze"
. Facevano un ragionamento molto semplice:
questo provvedimento non riguarda un settore particolare di utenti
verso cui si interviene, non concerne i giovani o gli anziani -
categorie di utenti presenti in tutti i 74 comuni della Valle -, ma
concerne al limite i bambini utenti di 1, 2, 3 comuni della Valle;
questa legge, quindi, è stata predisposta per rispondere alle
esigenze di 2 o 3 comuni, non della totalità dei comuni valdostani.
Perché sottrarre allora a questi 2 o 3 comuni di montagna la
possibilità di accedere a tali risorse specifiche? Questo problema
è stato posto anche dai comuni all'interno del Consiglio permanente
degli enti locali, ma non vi è stata accoglienza: il CELVA e poi il
Consiglio permanente degli enti locali non hanno risposto a queste
richieste, per cui ci chiediamo perché non vogliamo intervenire per
garantire risorse economiche a questi pochi comuni, affinché
rispondano ad una loro esigenza. Abbiamo tempo, non siamo alla
vigilia del bilancio - siamo appena alla vigilia del PREFIN, quindi
al massimo possiamo utilizzare quello strumento -, ma il problema
che vogliamo porre con la nostra mozione è questo: la Giunta vuole
o no tentare di attivarsi affinché queste risorse, pensate per le
esigenze di 2 o 3 comuni della Valle d'Aosta, continuino a rimanere
destinate a questi comuni e non confluiscano in modo
indifferenziato nelle risorse complessive? Questa è la finalità. Se
la Giunta trova altri modi diversi da quelli da noi indicati, siamo
disponibili ad accoglierli purché diano una risposta - noi abbiamo
visto come risposta a tale esigenza che questo finanziamento
specifico, previsto dalla legge settoriale per quei 2 o 3 comuni
della Valle d'Aosta, sia stralciato dalle leggi settoriali, che
confluiscono nel budget complessivo dei comuni -, in modo che
questi comuni possano avere le risorse per potersi pagare
l'insegnante di scuola materna e/o il 70% degli insegnanti della
scuola elementare; questa è la filosofia della nostra mozione.
Credo che lo stesso Governo sia stato sollecitato anche in modo
molto garbato dall'intervento che il Sindaco di Valsavarenche ha
fatto nel corso della manifestazione in ricordo di Emile Chanoux,
quando ha ricordato cosa Chanoux ha scritto della sua scuola di
Rovenaud, la storia della sua scuola; egli concludeva dicendo:
"... l'histoire de l'école de mon village est pour que chacun de
nous puisse avoir devant ses yeux ce qui a été fait pour le passé
pour les écoles, afin que chacun sente le devoir d'en faire autant
aujourd'hui..."
non è per nostalgia, ma per far vedere come vi
sia questa esigenza, e il Sindaco continuava:
"... je souhaite
que sur ces derniers mots chacun des Administrateurs de notre
Région à tout niveau, chacun dans son propre rôle, soit amené à
accomplir quelques profondes réflexions"
. Je sais bien que les
représentants du Gouvernement régional ont bien écouté ces mots et
ont réfléchi, alors nous essayons de voir quelles sont les réponses
après cette réflexion.
Président - Je déclare ouvert le débat.
La parole au Conseiller Cesal.
Cesal (UV) - L'oggetto di questa mozione ricorda a tutti noi la
situazione dei piccoli paesi di montagna, ma non solo di montagna,
che sono legati al fenomeno dello spopolamento, un fenomeno che,
purtroppo, continua a preoccupare anche oggi dopo tanti anni in
cui, proprio per evitare l'abbandono della montagna, vengono
destinate in questa direzione delle risorse consistenti. Siamo
preoccupati per questo fenomeno, perché "spopolamento della
montagna" significa abbandono del territorio, con conseguente
aumento della fragilità dello stesso e quindi dei fattori di
rischio che ne derivano. La scuola rappresenta uno degli elementi
che possono contrastare questo tipo di fenomeno, che è molto più
articolato e complesso rispetto a quello che è oggetto di questa
mozione. Il mantenimento delle scuole di montagna può essere
considerato come uno degli strumenti che tende ad evitare lo
spopolamento della montagna; non credo però che questo sia l'unico
strumento e neppure il più efficace. Uno strumento altrettanto
importante è quello di dare la possibilità agli enti locali, anche
ai più piccoli - perché abbiamo degli enti locali in Valle d'Aosta
molto piccoli -, di poter contare su delle risorse certe per
effettuare anche a livello comunale delle programmazioni di lungo
periodo, soprattutto indirizzando le risorse nei settori e nelle
direzioni più adatte rispetto ad ogni singola realtà. Dal 2002 il
Comitato permanente degli enti locali, rivendicando le competenze
previste dalla legge n. 54/1998, ha proposto un nuovo sistema di
riparto delle risorse provenienti dal trasferimento della Regione
agli enti locali, risorse che, per quanto riguarda il 2004, sono
piuttosto consistenti: superiamo i 175 milioni di euro, quindi
siamo più o meno intorno ai 350 miliardi delle vecchie lire, che
rappresentano il 95% del gettito dell'IRPEF, proveniente alla
Regione autonoma Valle d'Aosta sulla base del riparto fiscale. Di
questi 175 milioni il 20% - 35 milioni circa - sono destinati al
"FOSPI", mantenendo elevate le possibilità di investimenti
strategici di lungo periodo, spesso con una valenza intercomunale o
sovracomunale.
Un altro strumento che può favorire il ripopolamento della
montagna sono i 600 mila euro destinati al CELVA per far fronte
agli impegni che lo stesso ha assunto con le "Poste italiane" per
mantenere aperti gli uffici postali anche nelle realtà più piccole;
tutto questo contribuisce a favorire il mantenimento della
popolazione sul territorio, quando si ha la possibilità di avere
anche un servizio così importante quale può essere quello delle
poste sul territorio comunale. Altri 31 mila euro sono stati
mantenuti a copertura di leggi settoriali con un vincolo di
destinazione, leggi che non erano assolutamente eliminabili: mi
riferisco alla legge che finanzia le opere per "Aosta capitale", a
quella che finanzia il Comune di Saint-Vincent per i problemi
legati al Casinò, a quella che finanzia gli asili nido o le
microcomunità per anziani; queste leggi sono state mantenute in
capo alla Regione con degli importi consistenti. Infine 108.649.340
euro sono stati trasferiti agli enti locali della Valle d'Aosta
senza alcun vincolo di destinazione.
I riparti ai singoli comuni sono stati effettuati sulla base di
parametri oggettivi determinati dall'assemblea del Consiglio
permanente degli enti locali, parametri che tengono conto della
popolazione residente, della popolazione turistica, degli introiti
derivanti dall'ICI normalizzata, dall'altitudine, dal
chilometraggio delle strade comunali, dalla distanza da Aosta; vi
sono poi altri parametri che non ricordo, ma i più importanti sono
questi, dando a tutti questi fattori dei pesi diversi e ponderati a
seconda degli elementi presi in considerazione. I criteri, il peso
di questi elementi per la determinazione degli importi sono stati
attentamente discussi e valutati in sede di CELVA e i criteri di
riparto, se non sono stati assunti all'unanimità, sono stati
assunti a larghissima maggioranza.
Personalmente ritengo che la partecipazione attiva degli enti
locali alla determinazione dei criteri di riparto sia stato un
grosso passo avanti per quanto riguarda la democrazia della nostra
Regione; un passo in avanti che soprattutto ha contribuito alla
responsabilizzazione degli amministratori comunali, che ha favorito
la crescita delle loro capacità organizzative programmatorie e
addirittura imprenditoriali, perché oggi, per amministrare un ente
locale, ci vogliono delle capacità di tipo imprenditoriale,
soprattutto per un più oculato utilizzo delle risorse, in quanto,
spendendo qualcosa del proprio portafoglio, si fa molta più
attenzione a come vengono spesi, soprattutto per il fatto che i
comuni hanno potuto contare - ripeto - su delle risorse finanziarie
certe e senza vincoli di destinazione troppo rigidi. Se, da un
lato, il metodo ha dato dei risultati positivi, non si può negare
che questa situazione abbia creato alcune criticità di carattere
però puntuale: una di queste è oggetto della mozione di oggi. Io ne
posso ricordare altre: ad esempio, riguardo al Comune di
Valgrisenche, il mancato finanziamento al sostegno dell'impianto di
risalita di tale Comune, credo che siamo tutti ben consci del fatto
che, senza un sostegno di tipo economico da parte di un ente
pubblico, questo impianto non potrebbe stare in piedi; oppure - ma
qui passiamo al versante dei comuni ricchi - le rivendicazioni del
Comune di Courmayeur sulla base della legge n. 48, ricordo le
polemiche che tutto questo ha sollevato in sede di discussione,
quando Courmayeur rivendicava, come Comune trainante del settore
turistico valdostano, più risorse. Ho qui sotto mano i dati da cui
risulta che il Comune di Courmayeur, ad esempio, ha percepito nel
2004 un trasferimento di 490 mila euro; il Comune di Valsavarenche
ne ha percepiti quasi il doppio: 800 e qualche mila euro di
trasferimento, ma questo è solo per dare dei dati.
Credo che tale problema però, al di là di questa criticità, non
possa essere risolto dal Consiglio regionale, ma debba essere
affrontato da parte del Comitato permanente degli enti locali,
senza alcun tipo di imposizione, né di prevaricazione da parte
nostra, perché, se questo avvenisse, rimetteremmo in discussione
l'intero impianto della finanza locale derivante dalla legge n.
48/1995 e successive modificazioni ed integrazioni e, soprattutto,
l'intero sistema delle autonomie della Valle d'Aosta regolato dalla
legge n. 54/1998. Credo sia ingiusto affermare che vengono privati
"di fatto i piccoli comuni delle risorse a cui attingere per
aprire classi materne ed elementari"
; ritengo inappropriato da
parte del Consiglio regionale dichiarare:
"rivedere tale
decisione, anche per venire incontro alle richieste più volte
manifestate dai piccoli comuni"
, perché penso che i criteri di
riparto diano una risposta anche sotto questo punto di vista.
Ritengo poi lesive delle competenze legislative dei comuni e del
Comitato permanente degli enti locali impegnare la Giunta
"ad
operare affinché dal prossimo bilancio sia ripristinato il
finanziamento alla legge settoriale n. 68/1993, così da consentire
ai piccoli comuni di poter contare su risorse destinate a mantenere
in piccole realtà di montagna classi della scuola dell'infanzia e
della scuola primaria"
. Tale problematica deve essere
affrontata dal Comitato permanente degli enti locali, che non è un
organismo privato, ma è un organismo a tutti gli effetti previsto
dalla legge n. 54/1998, quindi è un ente locale previsto dalla
nostra legge che regola il sistema delle autonomie locali, al pari
dei comuni e delle comunità montane.
Personalmente poi mi chiedo se destinare delle risorse per
opporsi allo spopolamento della montagna sia un tema di finanza
locale o se invece riguardi un piano diverso e più elevato,
trattandosi di un problema più complesso e di grande portata, anche
perché non riguarda la totalità dei comuni della Valle d'Aosta, ma
alcune piccole realtà con caratteristiche particolari che
meriterebbero una tutela e un sostegno non solo economico e
finanziario ben più marcato rispetto ad altre realtà.
Alla luce di queste considerazioni, proprio perché non è nostra
intenzione prevaricare le competenze dei comuni e del Comitato
permanente degli enti locali, se la mozione verrà mantenuta,
annuncio il voto di astensione, ribadendo però l'impegno personale
e come gruppo, come maggioranza, a lavorare per sostenere queste
piccole realtà di montagna per l'importanza che esse rivestono
nell'intero sistema regionale e, soprattutto, per l'importanza che
rivestono dal punto di vista del mantenimento del territorio.
Lavorare per evitare l'abbandono di questa porzione di territorio
di cui - ripeto - la fragilità è nota. Si tratta di un problema
complesso che abbiamo iniziato come maggioranza ad esaminare, che
va affrontato nella sua globalità senza frenesie o approcci
empirici, non a "colpi" di mozioni, ma approfondendo il discorso,
facendo dei ragionamenti di carattere generale e tenendo conto dei
fattori che compongono questo problema: l'uomo, il territorio,
l'ambiente e dei fattori connessi: la viabilità, i trasporti, i
servizi socio-sanitari, le opportunità lavorative, le possibilità
educative, la capacità operativa e finanziaria, disponibilità di
risorse da parte degli enti locali, l'innovazione tecnologica -
pensiamo a che effetto può avere su realtà di questo genere
l'introduzione a livello regionale del telelavoro, significherebbe
mantenere la gente sul posto, quindi reti tecnologiche che possano
permettere di collegare la Regione con il territorio antropizzato
-, ma soprattutto direi che sarebbe il caso di affrontare il
problema dell'organizzazione degli enti locali della Regione, per
valutare se il sistema previsto dalla legge n. 54 è ancora valido,
soprattutto, trattandosi di un sistema oneroso, può essere
mantenuto così com'è nel tempo. Il richiamo a Chanoux è molto
suggestivo, però bisogna tener conto del contesto in cui quelle
affermazioni sono state fatte e della situazione diversa rispetto
all'attuale in cui egli scriveva queste cose. Ribadisco il voto di
astensione del nostro gruppo - pur sottolineando il fatto che si
tratta di un problema importante che non deve essere sottovalutato
- nel caso in cui la mozione fosse mantenuta al voto.
Président - La parole au Conseiller La Torre.
La Torre (FA) - Il Consigliere Cesal ha fatto un intervento
quasi dovesse giustificare a sé stesso del perché si astiene...
nessuno gli ha chiesto tante spiegazioni, ma diventa difficile
astenersi su una cosa che è così importante, bisogna dare molte
giustificazioni, specialmente a sé stessi... anche perché io abito
ad Aosta e quindi per me non è un grosso problema... venite tutti a
scuola ad Aosta... ma chi vive nelle piccole realtà, da piccolo, ha
vissuto la propria infanzia in quelle scuole... se i loro nonni
avessero ragionato così, sarebbero tutti venuti a scuola ad Aosta!
Il radicamento sul territorio, sulla propria cultura, con le
proprie amicizie, si fa sul luogo, non in altri posti!
Posso capire tutte queste motivazioni precise, tecniche, ma
stiamo parlando, a fronte di avanzi di amministrazione di centinaia
di miliardi, di 100 milioni di investimenti e invece bisogna
spiegare in un'ora perché vogliamo che le piccole comunità chiudano
le loro scuole. Consigliere Cesal, devo dire che il suo intervento
mi ha quasi "convinto": bisogna chiedere ai sindaci delle piccole
comunità di chiudere le scuole e di mandare i bambini nelle scuole
dei grandi comuni; anzi, siccome sono di Aosta, mandateli ad Aosta,
così saremo tutti contenti!
Président - La parole au Conseiller Viérin Marco.
Viérin M. (SA) - Dopo l'intervento del Consigliere La Torre è
difficile affrontare l'argomento, ma credo che esso vada affrontato
e non solo oggi; penso che tutti i colleghi siano sensibili a
questo aspetto e anche convinti che dovrà essere affrontato,
inoltre il nostro gruppo crede sia un tema che va visto in maniera
più generale.
Se il Consigliere Cesal ha esposto le motivazioni che hanno
portato alle scelte operate da questo Consiglio dal 1998 al 2001,
con il sistema delle autonomie locali, bisogna anche ammettere che
il problema esiste e esiste sotto vari aspetti: non solo per la
scuola, ma anche per il discorso delle poste, dei negozi, delle
caserme della forestale, perché dobbiamo essere coscienti che, se
vengono a mancare i servizi nei comuni delle vallate, queste ultime
si spopolano e si ha il progressivo abbandono della montagna; su
questo argomento il Consiglio dovrà ragionare in senso più
compiuto.
Sul fatto specifico credo esistano anche due problemi, che
abbiamo percepito... oltre a quello che ho sentito sul tema della
scuola oggi nei piccoli comuni della Regione. Vi sono dei comuni
che a volte hanno 5-6 ragazzi e possono aprire la scuola in base
alla normativa; l'anno dopo ne hanno 3 e non possono farlo; l'anno
dopo ancora ne hanno 6 e potrebbero di nuovo aprirle, ma non sanno
come fare, perché magari gli altri 3 dell'anno prima sono scesi
dalla loro vallata; l'anno dopo ancora bisogna riportarli su e
l'anno dopo ancora - perché vi è qualcuno in più - riportarli giù.
Troviamo quindi anche dei ragazzi - che partono dalla materna per
arrivare alle elementari - che cambiano 2 o 3 volte scuola senza
sapere il perché. Vi è poi l'altro grande problema di cui sono
venuto a conoscenza - e su cui mi sono documentato, perché comunque
bisogna parlare dei fatti -: vi sono dei comuni che fanno pagare
alle famiglie il trasferimento, è il caso del Comune de la
Magdeleine - e prego l'Assessore di verificare -, il quale farebbe
pagare alle famiglie il trasferimento di chi deve andare ad Antey.
Questo è un problema grave, perché vuol dire che non in tutti i
comuni della Valle vi è la stessa sensibilità alla scuola. Troviamo
quindi delle famiglie che devono pagare 30-40 euro al mese... dopo
9 mesi sono quasi 400 euro, 800 mila lire del vecchio conio; per
una famiglia che abita lassù, con magari quell'anno due figli da
mandare a scuola, comincia ad essere una cifra elevata. Dobbiamo
iniziare a ragionare fra di noi che, purtroppo, anche chi
amministra gli enti locali non ha la stessa sensibilità; quindi
sono due argomenti sui quali ci dobbiamo confrontare e trovare una
soluzione, per evitare queste disparità.
Se andiamo a vedere, sono pochi spiccioli rispetto ad un avanzo
di amministrazione di 228 mila euro, come vedremo la prossima
seduta. Condivido quindi le motivazioni del gruppo "Arcobaleno" -
anche perché le avevamo già espresse in questa sala -, però questo
Consiglio dovrà affrontare la questione non solo dal punto di vista
della scuola e non solo sulla modifica della legge, come chiede la
mozione, ma dovrà trovare la capacità di "mettere nero su bianco"
una proposta di legge, per esaminare un aiuto di sostegno alla
montagna per tutti i suoi problemi, per cercare di radicare lì la
presenza della persona che vive in montagna, altrimenti
continueremo a creare delle disparità - e i due esempi che ho fatto
prima sono importanti. A volte vi sono dei casi in cui il comune
può avere i 5-6 bambini per stare sul posto... ma la famiglia che
l'anno dopo lo ha mandato a scuola giù dice: "ormai si è fatto gli
amici giù, non potete tenerlo su"; questi sono tutti meccanismi che
alla fine si incrociano e creano situazioni che non vanno bene.
Credo che in tutti emerga la sensazione che queste situazioni non
vanno bene, auspico che su tale tema il Consiglio sia unito.
Ritengo, pur ringraziando il gruppo "Arcobaleno" per aver
presentato questa mozione, che dovremmo lavorare su un aspetto più
complessivo; restiamo quindi in attesa dell'evolversi di tale
dibattito, che arriva a quest'ora e che avrebbe meritato più
tempo... ed eventualmente ci potrebbe essere un impegno di
affrontare tale tema a breve termine, prima dell'inizio del
prossimo anno scolastico.
Président - La parole au Conseiller Borre.
Borre (UV) - Mi dispiace che il Consigliere La Torre sia
assente, ma se il richiamo ai nonni lo avesse fatto quando il
Comune di Aosta ha chiuso la scuola di Arpuilles e ha mandato i
bambini a Variney, forse sarebbe stato più appropriato, perché
ricopriva la carica di Consigliere comunale di Aosta... non ricordo
più neanche se ricopriva la carica di Assessore, o di Vicesindaco,
o di Sindaco.
Vorrei solo precisare che il Consigliere Cesal non ha detto che
il problema dei bambini di Valsavarenche o il problema dello
spopolamento della montagna non è un fatto che ci preoccupa, anzi!
Ha solo detto che è pericoloso affrontare problemi di questa
portata con delle mozioni, perché, se oggi approviamo una mozione
che "100 milioni in più o in meno sono una fesseria, quindi è
facile metterli all'interno di un bilancio di un comune", domani
viene presentata un'altra mozione per le poste - come ha detto
giustamente il Consigliere Viérin -, dopo domani per una stazione
forestale, perché, in una realtà come quella dei nostri paesi di
montagna, i problemi sono molteplici. L'invito quindi è di
affrontare questo tema in maniera diversa, andando a verificare
prima con il CELVA la possibilità che rivedano i parametri,
altrimenti trovando uno strumento in grado di dare risposta alle
esigenze odierne dei comuni di montagna, a cui dobbiamo fare
fronte.
Président - La parole au Conseiller Cesal, pour deuxième
intervention.
Cesal (UV) - Mi dispiace che il collega La Torre se ne sia
andato, credo che le sue dichiarazioni in quest'aula derivino dal
fatto che non è assolutamente a conoscenza della legislazione
vigente; mi dispiace perché nel 1998 non ero presente in questo
Consiglio, ma credo che il Consigliere La Torre fosse presente al
momento dell'approvazione della legge n. 54/1998... quindi, non
tiene conto del fatto che questa è una delle prerogative del
Comitato permanente degli enti locali, prevista dalla legge
istitutiva di questo organismo. Non dico che il problema non
esiste, esiste, ne sono a conoscenza e ne ho ampiamente dibattuto
quando ero Sindaco e da questa esperienza deriva anche la mia
passione. Sono "geloso" delle prerogative degli enti locali della
Valle d'Aosta, quindi nessuno entra nel merito del discorso: non è
di competenza del Consiglio regionale in questo caso dare degli
indirizzi al Comitato permanente degli enti locali; evidentemente
credo che questo problema, anche per l'esiguità delle somme di cui
stiamo parlando, sia un problema che può essere tranquillamente
affrontato e risolto, ma in un'altra sede.
Per quanto riguarda il problema di carattere generale, siamo
disponibili - e abbiamo già cominciato un dibattito all'interno del
nostro gruppo - a qualsiasi tipo di discussione e di apporto ci
venga dato, perché credo che il problema dello spopolamento della
montagna, dei piccoli comuni della Valle d'Aosta - e non solo dei
comuni di alta montagna, ma anche dei comuni intermedi - debba
essere affrontato in maniera seria da parte di questo Consiglio,
soprattutto alla luce del fatto che andiamo verso un periodo in cui
le risorse gradatamente diminuiranno.
Sono dispostissimo... e conosco questo tipo di problema, non ho
detto che non lo voglio affrontare, dico solo che questa non è la
sede per discutere di queste cose. Sto difendendo un principio, non
entro nel merito della discussione, su questo vorrei che fosse
fatta chiarezza, perché temo che le affermazioni del Consigliere La
Torre siano state fatte da una persona che non è a conoscenza della
norma che regola la materia; mi dispiace.
Président - La parole au Conseiller Salzone.
Salzone (FA) - Ho quasi la sensazione che il meccanismo si sia
inceppato, forse lo aveva già detto la Consigliera Squarzino. Dopo
aver sentito l'intervento dei Consiglieri Cesal e Borre ho delle
perplessità, ma voglio fare un ragionamento. Non discuto sulle
competenze dei comuni del CELVA, fra l'altro il Consigliere Cesal
ci ha spiegato molto bene quali sono i passaggi e le leggi di
finanziamento che hanno previsto per tutti i comuni tutta una serie
di possibilità di accedere a questi finanziamenti. Nell'intervento
iniziale - sono stato molto attento - mi pare che il Consigliere
sia "partito" molto bene: ha fatto un discorso, che è quello che la
mozione vuol fare rilevare: il problema dello spopolamento dei
comuni di montagna, tanto che questi 3 comuni hanno fatto richiesta
di finanziamenti per poter usufruire di scuole materne, di scuole
per l'infanzia. Se il ragionamento è questo, credo non si possa
dire che in Consiglio regionale non si può discutere di tale
argomento; questo mi sembra strano, perché è il Consiglio - che
deve operare delle scelte, anche se crediamo siano scelte scontate,
che vanno verso il ripopolamento dei comuni di alta montagna. Se
siamo d'accordo su questo, non possiamo venire a dire che in
Consiglio regionale non si può fare una mozione di questo tipo;
Consigliere Borre, vorrei capire a questo punto qual è la funzione
dell'opposizione, se non può fare un'iniziativa di questo tipo.
Ecco quali sono le mie perplessità.
Io ero intenzionato a votare questa mozione - mi ero anche
confrontato con il Consigliere Borre perché, quando un'iniziativa
tratta problemi di carattere sociale, mi interessa particolarmente
-, avevo annunciato che l'avrei votata, ma avevo anche detto che,
se la Giunta risolve questo problema, che è risibile, per me il
discorso è chiuso, ma se le cose non stanno così... ci venite solo
a dire che non si possono fare mozioni o che non si può discutere
di argomenti che rivestono l'interesse generale della nostra
Regione... allora che ci stiamo a fare? Tanto per essere chiari:
noi avevamo intenzione - e ne siamo ancora più convinti - di votare
questa mozione a meno che non vi siano soluzioni garantiste dal
punto di vista della salvaguardia di questi 3 comuni che hanno
fatto richiesta.
Président - La parole à la Conseillère Squarzino Secondina.
Squarzino (Arc-VA) - Per una volta avevo previsto che una
discussione sarebbe durata poco tempo, invece vedo con piacere che
l'argomento è importante e credo questo faccia onore al Consiglio,
cioè il fatto che si preoccupi dello spopolamento della montagna,
dell'educazione e della scuola in questi piccoli comuni.
Alcune osservazioni. Ho condiviso l'inizio dell'intervento del
Consigliere Cesal, laddove poneva, in modo convinto di chi si
preoccupa del problema, la questione dello spopolamento della
montagna, che è una questione complessa; la nostra mozione non
voleva risolvere questo problema. Il collega Cesal ci ha annunciato
che è un problema su cui stanno lavorando, di cui stanno
riflettendo perché vorrebbero giungere, come diceva anche il
Consigliere Borre, a dare una risposta generale e non solo
settoriale. Aspetteremo questa risposta, ma nel frattempo non è che
il Consiglio rimanga zitto sulla montagna! Ricordo che la volta
scorsa l'Assemblea ha approvato un piano sulla formazione in cui vi
era un punto specifico sulla montagna, un piano dove venivano
elencati gli obiettivi e tra questi ce ne era uno specifico sulla
montagna. Non si è detto in quel momento: "eh no, questo è un
problema che non possiamo affrontare solo settorialmente, pensando
ad attività di formazione", ma il ragionamento che è stato fatto
qual è stato? "Nel momento in cui affronto un problema, qualunque
esso sia, vedo cosa vuol dire questo per la montagna". Ora, questo
Consiglio regionale aveva affrontato il problema delle scuole di
montagna proprio quando nel 1993, in una legge generale su
interventi regionali in materia di diritto allo studio, aveva
indicato tutto quello che, come Regione, si voleva fare per
favorire il diritto allo studio: borse di studio, interventi
assistenziali a favore di studenti che frequentano corsi di
perfezionamento e vari tipi di corsi, posti gratuiti o semigratuiti
presso collegi, contributi agli enti locali per acquistare arredi
scolastici e via dicendo; in questo contesto si è posto il problema
delle scuole di montagna e cosa ha previsto? Ha previsto dei
contributi straordinari ai comuni per l'apertura di scuole materne
locali e di scuole elementari sussidiate, cioè ha detto: "rispetto
al diritto allo studio vi è un problema che riguarda alcuni comuni"
e ha precisato quali: "i comuni sopra i mille metri, distanti 10
chilometri dalla sede scolastica più vicina relativamente alla
scuola materna ed elementare". Capisco che il sindaco giustamente
voglia aprire alcune classi e non possiamo pretendere che questi
bambini vadano a destra e a sinistra... allora in questo caso noi,
come Regione, garantiamo questi contributi straordinari... quindi
questa è l'ottica con cui finora la Regione ha operato.
Nel momento in cui si sono trasferite alcune competenze ai
comuni si è anche detto che sarà la legge di trasferimento
finanziario, la legge n. 38 del 2001, che proprio stabilisce questi
finanziamenti... e in quella legge si dice chiaramente che è in
sede di bilancio che il Consiglio regionale decide quali sono le
leggi di settore che continuano ad essere finanziate per conto
proprio o il cui finanziamento rientra nel budget complessivo. Ora,
in questa discussione sono state dette due cose errate. La prima:
non è vero che si tratta di alcuni soldi in più rispetto alle spese
esistenti, perché il bilancio prevede, quando votiamo, che
l'eventuale quota per la legge settoriale rientri nel budget
complessivo, quindi non si dà neanche una lira in più. Con questa
mozione non chiediamo risorse aggiuntive: domandiamo solo che,
nell'elenco delle leggi settoriali che il Consiglio avoca a sé, non
vi sia questa legge in cui sono previsti 100 milioni, ma perché?
Proprio perché vi è un dettato chiaro del Consiglio fin dal 1993,
vi è una scelta chiara che si preoccupa delle scuole di montagna e
dice: "guardate, in attesa di trovare le risposte complessive a
questa legge quadro, cominciamo ad agire in questo modo"; fra
l'altro, l'allora CELVA e l'attuale Consiglio permanente degli enti
locali è sordo a queste cose e il Sindaco di Valsavarenche lo dice
chiaramente nella sua lettera, rileggo il passo:
"Da parte mia e di alcuni altri Sindaci (Rhêmes-Notre-Dame e
Valgrisenche) è stata più volte sollevata la questione al CELVA e
recentemente..."
- questo già un anno fa -
"... è stato
formalmente richiesto al suo Presidente di portare all'attenzione
dell'assemblea la valutazione di riproporre il finanziamento della
legge regionale in questione, ritenendo che il diritto allo studio
dovesse avere una valenza diversa rispetto ai contributi diretti al
mantenimento di qualsiasi altra struttura, attrezzatura o impianto.
Mi ha stupito e deluso la presa di posizione del Consiglio di
amministrazione del CELVA, che, per voce del suo Presidente, ha
comunicato formalmente il diniego di voler portare a votazione in
assemblea tale richiesta, con la motivazione che non si riteneva
opportuno ricedere sulle scelte operate e che ciò avrebbe creato un
precedente per future richieste da parte di altri comuni, tendenti
al finanziamento di altri tipi di attività. Ricordiamo che il
finanziamento è pari a 100 milioni di vecchie lire"
.
Questo per dire allora che... è chiaro, lo sappiamo già: la
maggioranza non vota le proposte che fa l'opposizione...
l'opposizione però, quando ritiene valide delle iniziative della
Giunta - e oggi lo ha dimostrato e nel Consiglio precedente pure -,
le vota, perché non considera chi le propone, ma il contenuto delle
stesse. Qui vi è una proposta che risponde non al problema
complessivo dello spopolamento della montagna - perché è chiaro che
non sono i 100 milioni di vecchie lire che possono risolverlo -, ma
a una richiesta precisa e specifica, come è specifica e precisa
l'esigenza posta prima dal Consigliere Marco Viérin, a cui bisogna
trovare una risposta! In questo caso vi è già la legge che dà una
risposta, vi sono gli strumenti normativi per darla, questo
Consiglio può mettere o non mettere nell'elenco questa legge
settoriale da finanziare a parte o da inserire nel contributo
generale. Questa mozione vuole solo esprimere una volontà politica
chiara.
Il Consigliere Borre prima ha detto: "il problema è grande,
prima dell'inizio della scuola ce ne occuperemo", ma allora sarà
tardi, per cui mi chiedo per quale motivo non si voglia prendere
atto che vi è questa richiesta da parte dei comuni; questo non
comporta alcun aumento... è una richiesta a cui si può rispondere
in quest'aula in sede di bilancio quando, nell'elenco delle leggi
settoriali da finanziare, si mette o non si mette questo disegno di
legge, non capisco perché... prendo atto con grande rammarico che
ancora una volta, quando non si vuole rispondere a problemi piccoli
e concreti, si ricorre a grandi progetti, che non so quando saranno
collocati, perché il problema è sostenere le realtà di montagna, ma
come? Ripeto: o aspettiamo di avere la legge quadro, ma tutto
rimane fermo; oppure, pezzo per pezzo, facciamo quello che si può
fare. Sarei contenta di sentire da parte del Governo cosa pensa di
questo.
Président - La parole au Conseiller Tibaldi.
Tibaldi (CdL) - Non volevo intervenire, però sono stato istigato
a farlo dal secondo intervento del Consigliere Cesal. Noi possiamo
condividere o meno il contenuto di questa mozione, però il
Consigliere Cesal dovrebbe avere la gentilezza di spiegarci perché
questo non è di competenza del Consiglio regionale, perché un
rifinanziamento di una legge regionale, la n. 68/1993, non deve
essere discusso in quest'aula...
(interruzione della Consigliera Squarzino Secondina, fuori
microfono)
... sto parlando in suo favore... ripristinare il finanziamento
è un rifinanziamento, ho sintetizzato... comunque condividiamo che
il CELVA debba avere un ruolo intermedio nella procedura, però
vorrei sapere perché tale argomento non deve essere discusso in
questa sede. Ci dia una spiegazione più plausibile, anche perché
lei ha speso ben 15 minuti del suo tempo per sostenere le ragioni
per cui dobbiamo evitare lo spopolamento della montagna e favorire
il radicamento sul territorio non solo delle persone, ma anche dei
servizi sociali annessi e connessi. Quello che ha detto nel secondo
intervento, quindi, mi sembra in contraddizione rispetto a tutte le
argomentazioni da lei sostenute con una certa pervicacia nel
primo.
Président - Pas d'autres conseillers qui veulent intervenir? Je
ferme la discussion générale.
La parole à l'Assesseur à l'éducation et à la culture, Charles
Teresa.
Charles (UV) - Je chercherai d'être brève, mais je dois partir
moi aussi de la loi n° 68/1993, dont le titre est: "Interventions
régionales en matière de droit aux études", donc un titre vaste,
mais modifiée par la loi n° 37/1994 et par la loi n° 26/1999, loi
de secteur non financée, la collègue vient de l'expliquer aussi,
qui prévoit - elle est en vigueur même si elle n'est pas financée,
donc j'utilise le présent - à l'article 13 la concession de
contributions extraordinaires aux communes en tant que
participation aux dépenses concernant la rétribution du personnel
enseignant pour l'ouverture des écoles maternelles, élémentaires,
auxiliaires en présence des conditions suivantes que vous avez
rappelées: que chaque école soit située à une altitude supérieure à
1.000 mètres au-dessus du niveau de la mer et à une distance d'au
moins 10 kilomètres de l'école régionale la plus proche et que dans
chaque école il y ait, dans l'année scolaire à laquelle correspond
la demande de contribution, au moins 3 élèves inscrits et qui
fréquentent régulièrement. Je tiens à préciser que, à partir de
l'année financière 2002, cette loi de secteur n'a plus été financée
à cause des ressources financières qui ont été transférées dans les
interventions de "finance locale", sur la demande des communes de
la Vallée d'Aoste elles-mêmes en passant à travers le Consortium
des collectivités locales de la Vallée d'Aoste.
En termes généraux il faut préciser que les dispositions de la
loi n° 19/2000, et en particulier l'article 7, attribuent la
compétence en matière de suppression, d'institution, de déplacement
de direction, d'ensembles scolaires, d'unité des institutions
scolaires aux communes qui l'exercent en forme associée à travers
les communautés de montagne. Cette compétence est exercée sur
proposition des institutions scolaires et dans tous les cas en
accord avec celles-ci, compte tenu du nombre d'enseignants
assignés. Avec la loi n° 26/1999 l'Assemblée a voulu préciser les
conditions d'ouverture pour les écoles auxiliaires ou maternelles
communales si la commune, en absence d'entente avec l'institution
scolaire, veut toutefois maintenir sur place l'école maternelle ou
élémentaire sur la base d'évaluations autonomes et légitimes.
Le problème, qui a vu le financement de cette loi surpassé par
les décisions en matière de financement local, va au-delà des
compétences de mon Assessorat qui, tout en étant sensible aux
problèmes du droit aux études au sein surtout des petites communes,
a un rôle secondaire devant la décision proposée par le Consortium
des collectivités locales. Je veux ajouter encore une chose: quand
on parle de l'ouverture des écoles maternelles, élémentaires,
auxiliaires qui n'est pas financée, il faut dire que la carrière de
ces enseignants est tout de même pénalisée par rapport aux autres
enseignants et c'est un autre élément dont il faut tenir compte.
Cela dit, tout en voulant rechercher des solutions, tout en
n'excluant pas la possibilité de revoir la loi de finance locale -
chose qui ne peut pas se faire dans le tournant de quelques jours,
parce que c'est quelque chose d'énormément complexe, ce qui
demanderait un important débat en accord avec les communes -, nous
ne pouvons ni partager, ni accepter une motion conçue de la sorte.
La formulation de celle-ci simplifie un débat qui est beaucoup plus
complet et qui dépasse cette Assemblée; ce n'est pas que nous ne
puissions pas faire une motion, mais c'est un débat beaucoup plus
ample et il ne faut pas trop le simplifier, ni le banaliser. La
formulation de cette motion est inacceptable et le problème est mal
posé; voilà la raison pour laquelle - et je me rallie à ce que M.
Cesal a dit - j'annonce le vote d'abstention de la majorité.
Président - La parole à la Conseillère Squarzino Secondina, pour
déclaration de vote.
Squarzino (Arc-VA) - Ringrazio l'Assessore per il suo
intervento, però questa è una questione non dell'Assessorato
dell'istruzione, ma della Giunta e del Presidente della Regione,
perché la scelta non è se finanziare o no tale provvedimento -
questa legge ha un suo finanziamento: ogni anno ha una cifra fissa
sui 100 milioni di vecchie lire -, il problema è se nel momento in
cui si fa il bilancio, si fa l'elenco delle leggi pensate come
leggi che finanziano un settore e si decide se queste leggi vanno
tenute separatamente o se questa parte va messa nel budget
complessivo... come la legge di settore su "Aosta capitale" o su
Saint-Vincent non rientra nel budget complessivo, perché è stata
fatta pensando solo a un caso, così chiedevamo che la Giunta si
rendesse conto che questa legge settoriale, pensata per 2 o 3
comuni, deve rimanere nell'elenco delle leggi settoriali, il cui
finanziamento è a parte. Ringrazio l'Assessore, che si è occupato
di questo problema, ma è una questione non tanto di Assessorato,
quanto di Giunta. La risposta che ha dato è una risposta come
Assessore, nel senso che non ha precisato le motivazioni del
mettere o non mettere... le motivazioni politiche non sono di quel
tipo, dovrebbero essere dell'altro tipo... questo è il problema.
Annuncio il nostro voto favorevole.
Président - La parole au Conseiller Viérin Marco, pour
déclaration de vote.
Viérin M. (SA) - Credo che il gruppo della "Stella Alpina" abbia
già detto alcune sue "visioni" in merito all'argomento e ritengo
siano perlomeno condivise da gran parte dei consiglieri, anche di
quelli di maggioranza. Devo però rimarcare che questa è una scelta
politica da operare, noi abbiamo solo sottolineato che va fatta con
un momento di riflessione, ma va operata non solo sulla scuola, in
quanto vi sono alcuni problemi che sono connessi alla scuola
stessa. Oggi però non possiamo nasconderci dietro ad alcuni fatti
gravi accaduti relativamente a questo argomento, cioè il fatto che
qualcuno faccia pagare il trasporto alle famiglie, il fatto che i
comuni alcuni anni possono aprire la scuola e altri non lo possono
fare... noi concordiamo anche con l'intervento effettuato dal
Consigliere Borre, nel senso che bisogna rivedere questo aspetto in
senso complessivo, ma non possiamo esimerci dal votare a favore di
tale mozione per dare un segnale: su questo argomento bisogna
lavorare e occorre lavorare tutti insieme, perché è un aspetto che
interessa tutto il Consiglio.
Président - Je soumets au vote la motion:
Conseillers présents: 26
Votants: 7
Pour: 7
Abstentions: 19 (Borre, Caveri, Cesal, Charles Teresa, Ferraris,
Fosson, Frassy, Isabellon, Maquignaz, Marguerettaz, Pastoret,
Perrin, Perron, Praduroux, Rini, Sandri, Tibaldi, Vicquéry, Viérin
Laurent)
Le Conseil n'approuve pas.
Président - Avec ce point nous terminons nos travaux.
La séance est levée.
---
La réunion se termine à 21 heures 42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK