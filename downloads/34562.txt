Consiglio Regionale della Valle d'Aosta - Oggetto del Consiglio n. 2315 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2315 del 21 marzo 2012 - Resoconto
OGGETTO N. 2315/XIII - Interpellanza: "Individuazione di
misure per arginare la crescita del fenomeno del gioco
compulsivo".
Interpellanza
Allarmata per i dati preoccupanti circa la dipendenza da
gioco d'azzardo in Valle d'Aosta, resi noti da alcuni organi di
informazione, secondo i quali sarebbero circa 60 i cittadini
valdostani in cura presso il "Gruppo di lavoro sull'Azzardo
Patologico" del Ser.T. dell'azienda Usl regionale, ai quali sono da
aggiungere le centinaia di cittadini con problemi di gioco
d'azzardo, lotterie e "gratta e vinci" che non si rivolgono alle
strutture per ricevere aiuto;
Sottolineata la gravità di un fenomeno in continua e
preoccupante crescita, che ha ricadute non soltanto dal punto di
vista economico per chi è malato di gioco compulsivo, ma anche
sotto l'aspetto sociale, familiare, psicologico e della sicurezza
in generale;
Ritenuto opportuno che l'Amministrazione pubblica si occupi
seriamente di questo problema, soprattutto sotto l'aspetto
dell'informazione circa i servizi di aiuto offerti ai giocatori
compulsivi e della prevenzione, in particolare verso i giovani, per
arginare la crescita di tale preoccupante fenomeno;
la sottoscritta Consigliera regionale
Interpella
la Giunta regionale per sapere:
1) se i dati relativi ai pazienti in cura presso il "Gruppo
di lavoro sull'Azzardo Patologico" del Ser.T. dell'azienda Usl
regionale riportati dagli organi di informazione siano
corretti;
2) quali misure si intendano mettere in atto per diffondere
interventi di prevenzione atti ad arginare la crescita del fenomeno
del gioco compulsivo e di informazione circa i servizi di aiuto e
di sostegno offerti dal Ser.T.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza volevamo evidenziare i dati
preoccupanti circa la dipendenza da gioco d'azzardo in Valle
d'Aosta, resi noti da alcuni organi di informazione, secondo i
quali sarebbero circa 60 i cittadini valdostani in cura presso il
gruppo di lavoro sull'azzardo patologico del SERT dell'Azienda USL
regionale, ai quali sono da aggiungere le centinaia di cittadini
con problemi di gioco d'azzardo, lotterie e gratta e vinci, che non
si rivolgono alle strutture per ricevere aiuto. Sottolineata la
gravità di un fenomeno in continua e preoccupante crescita, che ha
ricadute non soltanto dal punto di vista economico per chi è malato
di gioco compulsivo, ma anche sotto l'aspetto sociale, familiare,
psicologico e della sicurezza in generale; ritenuto opportuno che
l'amministrazione pubblica si occupi seriamente di questo problema,
soprattutto sotto l'aspetto dell'informazione circa i servizi di
aiuto offerti ai giocatori compulsivi e della prevenzione, in
particolare verso i giovani, per arginare la crescita di tale
preoccupante fenomeno, volevamo sapere quali misure si intendano
mettere in atto per diffondere interventi di prevenzione atti ad
arginare la crescita del fenomeno del gioco compulsivo e di
informazione circa i servizi di aiuto e di sostegno offerti dal
SERT. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Concordo con il fatto che questo fenomeno meriti un'attenzione
da parte delle istituzioni in generale, non solo dell'Assessorato
competente. L'individuazione di strumenti di intervento efficaci
prevede l'individuazione di iniziative di sensibilizzazione dei
rischi collegati al gioco di azzardo e l'adozione di misure di
informazione e prevenzione che siano collegate con il territorio,
con i gestori dell'attività di gioco e con una maggiore
responsabilizzazione delle famiglie. Sulla scorta di tali
considerazioni e dei dati nazionali sul comportamento di gioco, il
Ministero della salute sta avviando un progetto per concepire una
serie di azioni contro tale dipendenza. Anche la competente
Commissione europea intende nel corso del 2012 adottare un piano di
azione sul gioco di azzardo
on line
, che dovrebbe contenere
una serie di iniziative a tutela dei consumatori. La Giunta ritiene
quindi che sia opportuno incoraggiare un approfondimento delle
conoscenze sul problema del gioco di azzardo e delle dipendenze,
facendo luce anche sulle relative cause. Per fronteggiare
adeguatamente il fenomeno in oggetto, è indispensabile procedere ad
una maggiore connessione sul territorio fra i diversi servizi
competenti e soprattutto fra quelli socio-sanitari per intervenire
precocemente sulle nuove situazioni di degrado e di compromissione
personale, sociale ed economica che si vengono a realizzare a causa
di questo fenomeno.
Per quanto riguarda la prima domanda:
"se
i dati
relativi ai pazienti...siano corretti"
, dall'analisi dei dati a
disposizione si evince che il problema della dipendenza dal gioco
di azzardo stia assumendo dimensioni che richiedono una certa
attenzione anche nella nostra regione. Dal 2007 al 31 dicembre 2011
il SERT ha registrato circa 60 utenti che hanno chiesto aiuto circa
il loro legame patologico con il gioco di azzardo. Si riassumono i
seguenti dati di attività: nuovi utenti nel 2011 totale 19 (15
maschi e 4 femmine) di età media rispettivamente sui 45-40 anni,
utenti in carico nel 2011 totale 40 (28 maschi e 3 femmine) più i
19 di cui ho parlato prima.
I trattamenti effettuati dal 2007 al 2011, cartelle aperte e
chiuse, sono stati 61.
"Quali misure si intendano mettere in atto..."
, per far
fronte a tali problematiche, i diversi attori del settore delle
dipendenze patologiche sono stati coinvolti, al fine di ideare e
sviluppare possibili percorsi integrati e condivisi da
concretizzare attraverso un unico intervento di ricerca,
formazione, prevenzione, cura e trattamento da proporre
all'opinione pubblica e agli operatori. Consapevoli che la gestione
della salute di comunità per il gioco di azzardo non può essere un
atto individuale, ma deve essere affrontato attraverso la
partecipazione attiva della popolazione, a partire dal 2007 il SERT
ha promosso la costituzione di un gruppo di lavoro
inter-istituzionale che coinvolge vari soggetti: Azienda USL,
Caritas, Guardia di Finanza, Casino de la Vallée, associazioni sul
gioco ludico e le categorie economiche Confcommercio e
Confesercenti. Questa è stata la prima tappa di un percorso tuttora
in atto, che ha trovato riconoscimento in un atto formale
dell'Azienda USL, delibera n. 1233/2009. Nei primi due anni, il
lavoro del gruppo, oltre che sul trattamento, si è incentrato sul
confronto e il dialogo fra ottiche e linguaggi differenti: il punto
di vista basato sulla relazione di aiuto tipico degli operatori
socio-sanitari, l'ottica più legata a profili di gestione, l'ottica
del controllo delle forze dell'ordine, solo per citarne alcuni.
Questo lavoro, che ha visto passaggi importanti, ma anche delicati
e faticosi, ha permesso al gruppo di arrivare a condividere un'idea
del gioco di azzardo come comportamento a rischio e come sia
necessaria una progettazione che sia focalizzata in tale senso. Il
gruppo di lavoro sta portando avanti una mappatura dei giochi
leciti e identikit del giocatore di azzardo nella nostra regione;
grazie alla collaborazione con l'Associazione dei commercianti, il
SERT sta procedendo alla mappatura degli esercizi pubblici che sul
territorio regionale espongono slot machine e gioco del lotto.
Procederà poi a delineare un profilo del giocatore abituale
attraverso un'intervista somministrata ai gestori e a completare
una ricerca sulla cumulabilità fra varie dipendenze. In questo
momento i dati disponibili si riferiscono all'osservazione dei casi
trattati nell'ambulatorio del SERT.
Attività concrete che il SERT ha fatto in questo periodo: la
partecipazione al coordinamento regionale con il Piemonte sul gioco
di azzardo; la realizzazione di un dépliant illustrativo
dell'organizzazione del gruppo di lavoro e un manuale esplicativo
sulla patologia con i consigli per i familiari; la realizzazione,
in collaborazione con il Casino de la Vallée, di una serata di
sensibilizzazione, svoltasi presso il salone delle manifestazioni
regionali il 17 dicembre 2010; la costituzione di un protocollo di
collaborazione con la Guardia di Finanza; prendere i primi contatti
con le strutture per la cura del gioco di azzardo extraregionali;
la partecipazione alla manifestazione
Gioca Aosta
- una
struttura invece della nostra regione che ha un modulo dove si
ricoverano momentaneamente le persone che cadono in questo problema
è quella di Brusson, che ha un modulo di tale tipo, oltre a
strutture extraregionali -; la costituzione di un gruppo di lavoro
gemello sulle dipendenze tecnologiche ancora in corso di
costituzione...questo è un nuovo tipo di dipendenza...; la
costituzione di strumenti per il trattamento del
gambling
,
ossia la scheda di gestione economica, autovalutazione,
autoesclusione dei casinò; le schede di segnalazione utenti
giocatori per altri servizi dell'Azienda USL; la scheda evolutiva
sistematica; l'avvio del progetto di formazione per insegnanti sul
gioco di azzardo.
Le prossime attività del SERT saranno: costruzione dell'evento
gap tour
, progetto che prevede un anno dedicato alla
riflessione sul gioco di azzardo in cui verranno effettuati
interventi, convegni, mostre.
In conclusione si ribadisce che un lavoro di prevenzione per il
gioco di azzardo richiede una messa in rete dei soggetti
istituzionali della comunità locale, che per motivi diversi sono
coinvolti in questa problematica e più in generale una promozione
di spazi, di un gruppo di confronto e di riflessione per la
popolazione. Per prevenire il gioco di azzardo patologico, dobbiamo
agire a livelli più ampi e non solo sul singolo giocatore. Per fare
tutto questo, un passaggio importante è stata la costruzione di una
équipe
di prevenzione inter-istituzionale per il gioco di
azzardo capace di elaborare progettualità condivise. Si tratta di
una problematica sulla quale stiamo lavorando con l'Azienda USL,
sicuramente difficile, è una problematica nuova, ma sulla quale
speriamo di portare i primi risultati a breve.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per la risposta
molto puntuale, vedo che c'è molta preoccupazione da parte vostra,
anche perché è un problema che si sta allargando e non possiamo
stare tranquilli. Sappiamo che c'è gente che si gioca tutto lo
stipendio in due giorni alle slot, non solo i giovani, ma anche gli
anziani. Avevo proposto di verificare per le slot nei bar, non sono
contro il gioco, ma adesso abbiamo delle patologie che
poi...d'altra parte si ammalano, non sappiamo come aiutarli, ci
vanno di mezzo comunque le famiglie, perché quelli che decidono di
farsi curare ben vengano, ma noi ne abbiamo una marea che non
ammettono di avere queste patologie. Per di più abbiamo il Governo
che ha messo tutti questi giochi
on line
, ce ne sono una
marea che non riusciamo a controllare, per cui nel futuro avremo un
problema che ci scoppierà nelle mani. Ben vengano le posizioni del
Ministro che si sta occupando di questo, perché, se noi da una
parte vogliamo aiutare, dall'altra diamo la possibilità e non
riusciamo a controllare, non concludiamo niente. In più c'è una
pubblicità che invita al gioco e nello stesso tempo consiglia di
farlo in modo moderato, io invece farei una pubblicità per dire
alle persone a cosa vanno incontro.
Visto che il lavoro si sta facendo e che vi siete attivati,
vorrei dare un consiglio, ossia fare dei piccoli opuscoli da
lasciare dappertutto, per farli arrivare anche a quelle persone che
non si avvicinano al SERT. Speriamo in bene, non sottovalutiamo
questo fenomeno e cerchiamo di tenerlo molto sotto controllo.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK