Consiglio Regionale della Valle d'Aosta - Oggetto del Consiglio n. 3358 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3358 del 5 marzo 2008 - Resoconto
OGGETTO N. 3358/XII - Interpellanza: "Modalità di gestione
dei servizi antincendio nella galleria del Monte Bianco".
Interpellanza
Ricordato che dal dicembre 2006, dopo opportuni corsi di
formazione, una sessantina di pompieri sono stati assunti dalla GSA
S.p.A. di Udine per la gestione dei servizi antincendio all'interno
della galleria del Monte Bianco, sulla base di un appalto triennale
che costerà oltre 14.000.000,00 di €;
Tenuto conto che a tali lavoratori pare sia applicato il
contratto di guardia fuochi dei lavoratori navali e che ciò
comporta uno stipendio di circa 1.200,00 euro al mese, nettamente
inferiore ai 1.600 degli addetti alle stesse mansioni dipendenti
dal GEIE;
Preso atto che tale remunerazione è poi appesantita da
150/200 euro mensili di pedaggi autostradali per i pompieri
residenti in bassa valle, a causa della mancata attuazione della
navetta, promessa prima dell'assunzione, così come deve essere
contato ad ulteriore riduzione del salario la mancata
corresponsione dei buoni pasto;
Venuti a conoscenza che a molti di questi lavoratori, per una
particolare interpretazione contrattuale, sono stati attribuiti dei
debiti orari fino a 160-170 ore da recuperare o pagare con ferie o
in stipendi e che questi lavoratori hanno dovuto formare un
contratto che impegna al versamento di 5.000,00 euro nel caso di
dimissioni volontarie nei tre anni di lavoro;
i sottoscritti Consiglieri regionali
Interpellano
la Giunta regionale per conoscere se intenda:
1) accertare presso il GEIE e la GSA Spa se esistono
effettivamente queste disparità salariali e le mancate applicazioni
degli impegni contrattuali citati in premessa;
2) accertare se sia legittima la procedura contrattuale che
ha attribuito debiti orari a molti pompieri;
3) richiedere alla GSA Spa l'attivazione della navetta dalla
bassa valle e la corresponsione dei buoni pasti così come previsto
negli accordi;
4) valutare l'opportunità di richiedere al GEIE l'assunzione
di tutti i pompieri attualmente alle dipendenze della GSA Spa alla
scadenza dell'appalto in corso, al fine di superare le difficoltà e
la precarietà dell'attuale situazione.
F.to: Sandri - Fontana Carmela
Si dà atto che, dalle ore 11,45, assume la presidenza il
Vicepresidente Tibaldi.
Presidente
- La parola al Consigliere Sandri.
Sandri (PD)
- Ho percepito una battuta scaramantica
negativa da parte del Presidente attuale dell'aula...
(interruzione del Presidente del Consiglio, fuori
microfono)
... evitiamo, se possibile, grazie. Questa interpellanza non so
neanche bene se sia ricevibile, nel senso che l'abbiamo tirata per
i capelli, anche perché...
Caveri
(fuori microfono) ... la seguo con viva
attenzione...
Sandri (PD)
- ... l'ho un po' "sparacchiata", nel senso
che non sono sicuro che sia competenza della Presidenza della
Regione, ma per sua bontà mi sono permesso... il Presidente del
Consiglio l'ha fatta passare, quindi mi permetto di illustrarla,
anche se sono consapevole della questione.
La questione è questa: c'è un forte disagio fra gli addetti ai
servizi antincendio all'interno della galleria del Monte Bianco,
quelli dipendenti dalla "GSA", perché sono emerse, in quest'anno di
gestione della "GSA", una serie di problematiche legate a, primo,
una disparità di trattamento rilevante dal punto di vista economico
rispetto ai dipendenti con le stesse qualifiche del "GEIE", perché
viene applicato il contratto dei guardiafuoco dei lavoratori
navali... quanto ci sia di navale all'interno del tunnel del Monte
Bianco mi pare strano da vedere... La seconda questione è che,
rispetto all'orario, erano state fatte una serie di organizzazioni
di turni... per trovarsi, alla fine, con parecchi di questi
pompieri che si trovano, malgrado abbiano fatto tutti i turni che
sono stati richiesti dalla "GSA", una notevole riduzione di
stipendio, perché devono restituire un centinaio di ore, in alcuni
casi anche 150-160 ore di lavoro alla "GSA", che non sarebbero
state fatte nel 2007. Se a questo si associa basso salario,
richiesta di ritorno di queste ore, il fatto che i buoni mensa non
sono stati distribuiti contro gli accordi sindacali, che non è
stata attivata la navetta della bassa Valle, cosa che invece era
prevista dal contratto, è chiaro che questa gente si trova in
difficoltà. Si trova perfino in difficoltà a poter uscire da questa
situazione perché hanno firmato un contratto; per cui, se per caso
rinunciano a questo lavoro, devono restituire 5.000 euro nel caso
che si dimettano prima dei 3 anni di lavoro. È una situazione che
sta diventando difficile, allora ci si chiedeva se
l'Amministrazione regionale poteva capire un po' cosa succede, ed
eventualmente intervenire almeno sul "GEIE", di cui siamo azionisti
di minoranza, perché l'azionista della società del Traforo del
Monte Bianco è anche la Regione, per vedere cosa si può fare.
Mi permetto però di aggiungere una riflessione. Queste
situazioni dimostrano che sulle grandi infrastrutture valdostane
bisognerebbe costruire delle strategie per averne la proprietà al
50% più 1, cioè la maggioranza della proprietà dell'autostrada da
Pont-Saint-Martin, Carema al Monte Bianco, la proprietà del Traforo
del Monte Bianco... perché? Perché poi si va a vedere che quando ci
sono problemi di altro genere, si ha difficoltà ad intervenire, e
tenuto conto che sulla base delle nostre informazioni per esempio
la città di Ginevra è interessatissima a vendere le sue quote del
Traforo del Monte Bianco, credo che...
(interruzione di un Consigliere, fuori microfono)
... Gavio ha cominciato con dei pezzettini e si è preso il
braccio, credo che non sarebbe male fare qualche riflessione...
Gavio ha cominciato sulla Torino/Piacenza con lo 0,5% preso dal
Comune di Castiglione d'Asti e poi tra una banca, un Comune, una
Provincia e una Regione si è fatto un impero. Noi dobbiamo
ovviamente intavolare dei tavoli politici, ma finché è possibile
rafforzare la nostra posizione, credo che non sarebbe male. È una
considerazione, che però corrisponde all'inizio: dobbiamo avere più
possibilità di intervenire in materia e forse quella è una strada;
però ci interessava capire che possibilità c'erano di dare una
risposta a questi nostri concittadini.
Presidente
- La parola al Presidente della Regione,
Caveri.
Caveri (UV)
- In questo periodo c'è un gruppo di
lavoratori, singoli o associati, che sta facendo, con parecchi di
noi, lo stesso lavoro che ha fatto prima con il Consigliere
Bortot... si aggirano dappertutto a lamentarsi dell'atteggiamento
vessatorio di questa società "GSA S.p.a." che ha ottenuto in
appalto la gestione della sicurezza nella prima fase di intervento
all'interno del Traforo del Monte Bianco. Ricordo la prima fase
dell'intervento, perché poi è scattata la fase B, intervengono i
Vigili del fuoco pubblici. Se lei avrà la possibilità - glielo
consiglio - di parlare con i rappresentanti sindacali, la maggior
parte degli iscritti lassù sono iscritti a "CGIL", "CISL" e "SAVT";
di tale questione si è occupato il vertice di sindacati, vedrà che
la valutazione che viene data da parte loro non è coincidente con
le lamentazioni dei lavoratori. I sindacati ritengono cioè che
l'accordo sindacale sia stato favorevole, che gli stipendi siano,
rispetto al ruolo che hanno, complessivamente buoni, quindi come
lei capirà - se lo è già detto da solo - noi ce ne siamo occupati,
sia perché questo è stato un cavallo di battaglia del Consigliere
Bortot, quindi me ne sono interessato personalmente, sia perché
alcuni lavoratori stanno facendo un "tour d'horizon" delle diverse
forze politiche per vedere se si cava "un ragno dal buco". Tale
questione inerisce totalmente la "GSA", che lavora in appalto per
il "GEIE" e come lei sa, siamo soci di minoranza del Traforo del
Monte Bianco e, ovviamente, non siamo soci della parte francese,
quindi la nostra presenza è limitata. La domanda va quindi girata
alle rappresentanze sindacali (quelle dei lavoratori lassù e quelle
dei lavoratori in generale); ripeto che la parte sindacale è quella
che ha titolo per affrontare le criticità da voi segnalate, hanno
la professionalità e gli strumenti idonei per poterle
risolvere.
Un cenno politico all'aggiunta che lei ha fatto: quando il
Presidente della Lombardia, Formigoni, aveva lanciato la
provocazione allo Stato di dire: "ridateci le concessioni
autostradali", ha fatto una provocazione che condivido. Mi sono
preso una semilavata di capo dal collega Marguerettaz dopo il mio
intervento all'autonomia perché aveva equivocato il passaggio in
cui lamentavo il fatto che la sede del Traforo del Monte Bianco e
la sede della "RAV" restano a Roma. Dal punto di vista della sede
legale la "RAV" ha un significato, perché essendo ancora in un
passivo fiscale non abbiamo vantaggi fiscali dalla presenza della
"RAV"; quando invece inizieranno i vantaggi, chiederemo lo
spostamento della sede legale. Invece la maggior parte dei
dipendenti del Traforo del Monte Bianco e della "RAV" sono in una
simpatica palazzina, che lei forse ha visitato in passato, e questo
dà l'immagine che rispetto alle concessioni autostradali e ai
trafori, eccettuato il G.S. Bernardo la cui "governance" è ormai
saldamente valdostana, veniamo considerati come il Belgio
considerava il Congo Belga, cioè è buono per avere una sede a Roma.
Questa è una cosa tristissima e sono sicuro che i nuovi
Parlamentari sapranno affrontare con forza questa vicenda. Non ho
detto quali saranno, quindi sono stato corretto.
Presidente
- La parola al Consigliere Sandri.
Sandri (PD)
- Malgrado i venti delle elezioni ormai
soffino in quest'aula sempre più diffusamente, cerchiamo di fare il
nostro lavoro... Mi permetto di dire che non è che il collega
Bortot abbia l'esclusiva di questi temi, mi sembrava che fosse un
discorso fra lei e il Consigliere Bortot... scusate se mi sono
intromesso...
(interruzione del Presidente della Regione, fuori
microfono)
... l'appalto è iniziato un anno fa, mi scuso se mi sono
intromesso non disturberò più di tanto...
Squarzino
(fuori microfono) ... le prime iniziative le ho
fatte io...
Sandri (PD)
- ... come sempre ci sono 1.000 padri! Volevo
dire che, al di là della questione, se le "lamentazioni" - come le
chiama il Presidente, con un termine non adeguato - dei lavoratori
comunque sopravvivono a una, a 2, a 3 interpellanze e si aggirano
di gruppo in gruppo, vuol dire che qualche buon motivo c'è! Tenuto
conto, per informazione, che qui nessuno è venuto a parlarmi di
questo, ma sono stato fermato per strada e semiaggredito su questo
problema, perché c'è anche un'attesa abbastanza rilevante, vorrei
attirare l'attenzione su questo punto perché probabilmente, se ci
si dedicasse più tempo, il giro delle parrocchie finirebbe! È
chiaro che non abbiamo un potere impositivo, ma abbiamo un potere
politico; mi ricordo che quando c'era da fare questo appalto, il
Presidente della Giunta, sì, che si muoveva per fare vedere che
faceva del bene per l'occupazione della Valle...
(interruzione del Presidente della Regione, fuori
microfono)
... mi è sembrato che ci sia stato un interesse da parte di
tutti. Credo che l'interesse da parte di tutti non debba esserci
solo nel momento in cui partono le cose, ma che debba continuare
anche dopo.
Oggi la situazione è brutta: ci sono dei lavoratori che sono
ostaggio di una società perché non possono neppure andarsene perché
quei 5.000 euro da 1.200 euro al mese come possono tirarli fuori?
Non li tirano fuori! Questa è gente che spende 15-16 euro tutti i
giorni di autostrada per andare al Traforo del Monte Bianco più la
benzina più il pasto... questo non è lontanissimo dalla schiavitù
non potendosene andare! Non so quale sia la strada, credo che sia
difficile; la situazione è complessa e capisco che non ci sono gli
strumenti oggettivi per poterlo fare, ma credo che il Presidente
Caveri debba sentirsi nell'obbligo di prendere una iniziativa forte
nei confronti del "GEIE" e della "GSA", perché questi lavoratori
possano avere una maggiore tutela; dopodiché dico che nel mondo
sindacale ognuno deve fare i propri conti, io non difendo più di
tanto i sindacati, né mi sento di condividere tutte le loro scelte;
mi sembra strano che abbiano la posizione che lei ha riferito
adesso, faremo delle verifiche.
Per quanto riguarda le considerazioni dal punto di vista
politico, mi fa piacere che lei abbia preso la posizione di
Formigoni, perché ricordo che in una Giunta per altri versi molto
positivo per tante cose è stato fatto un errore clamoroso: quello
di vendere le partecipazioni che avevamo nell'autostrada
Torino/Quincinetto, e non abbiamo ritenuto opportuno partecipare a
un aumento di capitale o acquisire delle quote da altri Enti locali
del Piemonte, per cui abbiamo perso la maggioranza della "SAV" (si
parla degli anni '90). Se adesso c'è la volontà di andare in questa
direzione, credo che sia molto positivo, anche per un'altra
questione: qui abbiamo assistito al fallimento del famoso sconto
sulle autostrade, che è diventata una presa in giro, e questo è
dovuto al fatto che noi, sulla "SAV", non abbiamo la maggioranza,
sulla "RAV" non abbiamo la maggioranza... quindi siamo
impossibilitati ad agire! Allora questo è un elemento strategico,
che porteranno avanti i Consiglieri del "PD" che ci saranno nella
prossima legislatura.
Per quanto riguarda la sede della società, credo sia una
questione irrilevante, e i nostri Parlamentari futuri mi auguro che
la porteranno avanti; mi farò carico di farla inserire nel
programma degli attuali Parlamentari uscenti.
Si dà atto che, dalle ore 11,57, assume la presidenza il
Vicepresidente Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK