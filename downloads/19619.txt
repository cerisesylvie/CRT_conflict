Consiglio Regionale della Valle d'Aosta - Oggetto del Consiglio n. 2776 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2776 del 25 settembre 2002 - Resoconto
OGGETTO N. 2776/XI Impegno alla Giunta a realizzare
l'istituzione di un'agenzia locale dell'AGEA. (Reiezione di
mozione)
Mozione Premesso:
- che l'Agenzia per le erogazioni in agricoltura (AGEA) è l'ente
che ha sostituito l'AIMA e che ne ha assorbito competenze e
risorse;
- che la struttura organizzativa dell'AGEA prevede l'istituzione
in ogni capoluogo regionale di un'agenzia locale per le diverse
operazioni burocratiche e per l'erogazione degli aiuti
comunitari;
- che l'istituzione di un'agenzia locale, opportunamente
interconnessa con idonei istituti di credito, consentirebbe
l'immediato controllo sui flussi finanziari ed eviterebbe il
trasferimento di risorse regionali (cofinanziamenti) alla sede
centrale dell'AGEA per erogazioni a beneficio di operatori
valdostani;
- che l'attuale sistema del cofinanziamento è fonte di ritardi
nelle erogazioni e, conseguentemente, crea disagi agli operatori
locali del settore agricolo e zootecnico;
tutto ciò premesso, il Consiglio regionale
Impegna
l'Assessore delegato a promuovere entro sei mesi l'istituzione
di un'agenzia locale dell'AGEA.
F.to: Tibaldi - Frassy - Lattanzi
Président
La parole au Conseiller Tibaldi.
Tibaldi (FI)
Con il decreto legislativo n. 165/1999 lo
Stato italiano ha proceduto alla soppressione dell'AIMA, la vecchia
Agenzia per gli interventi nel mercato agricolo, e ha istituito in
sua vece l'AGEA, l'Agenzia per le erogazioni in agricoltura. Il
decreto legislativo in oggetto prevede che questa nuova agenzia,
che peraltro è già entrata in funzione, snellisca le procedure di
erogazione degli aiuti comunitari e del FEOGA agli operatori del
settore e funzioni come momento di raccordo fra le decisioni che
vengono effettuate in sede comunitaria e le applicazioni di tali
decisioni che vengono effettuate dai vari Stati, di conseguenza
dagli enti locali e dagli enti territoriali che appartengono agli
stessi Stati.
Il decreto legislativo citato prevede all'articolo 3 che anche
le regioni abbiano una funzione attiva nell'articolazione di questo
nuovo organismo, tant'è che le regioni possono istituire appositi
servizi ed organismi per le funzioni di organismo pagatore, cioè
per il pagamento di questi aiuti agli agricoltori, servizi ed
organismi che devono essere riconosciuti previa verifica della
sussistenza di determinati requisiti. Questi organismi possono
essere istituiti anche sotto forma di consorzio o di società a
capitale misto pubblico privato.
Le indicazioni contenute in questo decreto legislativo hanno
trovato poi specificazione in una serie di decreti
interministeriali che portano la data dell'anno 2000, i quali sono
stati a loro volta sostituiti da tre recenti decreti del Ministero
delle politiche agricole e forestali che portano la data del 14
giugno di quest'anno. Con questi decreti ministeriali si ribadisce
la necessità di istituire sedi periferiche su tutto il territorio
nazionale della stessa agenzia e si prevede che, nelle more del
riconoscimento di questi organismi pagatori regionali, si provveda
seguendo determinate modalità procedurali.
Non mi sto a soffermare sui dettagli, anche perché sono molto
tecnici. Perché è importante istituire un'agenzia regionale per le
erogazioni comunitarie? È importante perché dobbiamo superare
innanzitutto il sistema del cofinanziamento ovvero del versamento
di quote da parte della Regione Valle d'Aosta all'agenzia centrale
a Roma e attendere che Roma eroghi il sussidio agli operatori del
settore, cioè gli agricoltori e gli allevatori.
È facilmente comprensibile che se le istruttorie per le pratiche
dei diversi agricoltori e allevatori vengono effettuate in loco,
cioè ad Aosta, sarebbe altrettanto auspicabile che le relative
erogazioni vengano sempre fatte con uffici residenti nella stessa
città o, meglio, in Valle d'Aosta. C'è purtroppo questa sorta di
disgiunzione fra il momento dell'istruttoria e il momento del
pagamento dovuta al fatto che ancora non esiste un ufficio locale
preposto al pagamento, cioè un organismo pagatore. Secondo un
ragionamento, che è estremamente semplice e che rientra anche in
quella logica federalista che il Governo regionale ha sempre
dichiarato di tutelare e di perseguire, sarebbe opportuno che i
soldi, anziché trasferirli da Aosta a Roma attraverso la modalità
del cofinanziamento, venissero incamerati da Roma e qui distribuiti
ai diversi beneficiari. Questo permetterebbe anche un maggior
controllo sull'entità delle erogazioni e le qualità delle
erogazioni stesse e permetterebbe soprattutto di ottenere il
vantaggio di sveltire i pagamenti a favore degli operatori.
Sappiamo benissimo che l'agricoltura e l'allevamento stanno
vivendo momenti di disagio dovuti all'evoluzione di una politica
agricola comunitaria che diventa sempre più restrittiva o, meglio,
è molto restrittiva specie per le zone di montagna; sappiamo anche
che le attese dei sussidi sono spesso lunghe e creano dei ritardi e
dei disagi in carico ai potenziali beneficiari. Il sistema del
cofinanziamento potrebbe essere superato con l'istituzione di un
ufficio di questo tipo.
Abbiamo qui ad esempio una recente delibera di Giunta del 29
luglio 2002 che ha stanziato una cifra ragguardevole, circa poco
meno di 4 milioni di euro, per cofinanziare delle misure
strutturali che sono previste anche nel Piano di sviluppo rurale.
Sono misure strutturali che vanno a favore dell'insediamento di
giovani agricoltori, della permanenza dei giovani in agricoltura,
quindi per fidelizzare la gioventù nel settore primario. Si tratta
di interventi nel settore della silvicoltura, interventi a favore
di zone svantaggiate o zone soggette a vincoli ambientali,
indennità compensative per zone svantaggiate, cioè tutte misure che
sono di importanza notevole, tutte misure che prevedono sussidi
comunitari attraverso una partecipazione mista di fondi provenienti
e dall'Unione europea e dallo Stato italiano e dalla regione di
volta in volta interessata, in questo caso la Valle d'Aosta.
Cercare di uniformare e unificare il momento del pagamento insieme
a quello dell'istruttoria delle pratiche e del controllo quindi è
una fase di semplificazione e di accelerazione delle procedure.
Ripeto: semplificazione e accelerazione che andrebbero e a
vantaggio della Regione e soprattutto a vantaggio di agricoltori e
allevatori. Il montante annuo dei fondi comunitari che sono erogati
dalla nostra Regione a questo titolo è cospicuo perché si aggira su
circa 25 - 30 miliardi di vecchie lire; non sono pochi soldi, se
pensiamo ad un comparto, quello agricolo-zootecnico, che sta
soffrendo di carenza di liquidità in questa fase. Riteniamo quindi
che l'intervento che si propone in questa mozione sia semplicemente
ispirato da quella logica del decentramento e dell'efficienza che
oggi dobbiamo perseguire anche per agevolare le categorie
produttive, categorie produttive come questa, che sono talvolta
lasciate alla quotidianità, che non sempre possono occuparsi con
costanza ed attenzione a pratiche burocratiche, code presso gli
uffici o presso gli sportelli, ma devono utilizzare il loro tempo
per attività più concrete che sono destinate o al loro bestiame o
al loro pezzo di terra.
Riteniamo che un intervento che si concretizza nell'istituzione
di un'agenzia regionale possa essere realizzato in un tempo
ragionevole di sei mesi ed è questa in fondo la proposta che
enunciamo nel dispositivo della mozione.
Président
La discussion est ouverte. N'ayant pas de
conseillers inscrits à parler, la discussion est close.
La parole à l'Assesseur à l'agriculture et aux ressources
naturelles, Perrin.
Perrin (UV)
Ringrazio il Consigliere Tibaldi per avermi
dato la possibilità di fare chiarezza su un argomento delicato e
allo stesso tempo sostanzioso per le nostre aziende agricole, che è
quello che riguarda le misure cofinanziate in attuazione del Piano
di sviluppo rurale, misure che sono già state citate e che non
riprendo. Come premessa posso affermare, per tranquillizzare i
Consiglieri che hanno promosso la mozione, che non è vero che
l'attuale sistema di cofinanziamento è fonte di ritardi
nell'erogazione dell'indennità compensativa dei premi previsti e mi
spiego.
Le procedure attualmente in atto prevedono la presentazione
delle domande entro fine marzo di ogni anno e la liquidazione
avviene a circa metà ottobre, cioè circa sei mesi dopo. Se si tiene
conto che le domande presentate sono ogni anno intorno alle 3.200
per l'indennità compensativa e 2.700 per le misure agroambientali,
minori sono invece le domande per le altre misure, praticamente gli
uffici curano tutta l'istruttoria di queste pratiche e, una volta
definite le aziende beneficiarie, gli uffici regionali trasmettono
all'AGEA, in via informatica e su supporto cartaceo, gli elenchi
distinti per comune con il conteggio degli importi da erogare.
Generalmente l'apertura dei terminali da parte di AGEA coincide con
la data del 15 settembre e con quella data coincide anche la
determinazione dell'importo dei finanziamenti europei e statali per
queste misure.
La Regione cofinanzia una parte di queste misure e la delibera
citata va in quel senso: si tratta di 4 milioni di euro che noi
trasferiamo ad AGEA e che vanno ad integrare il budget dei fondi
statali e comunitari; se avessimo un organismo pagatore, dopo la
data del 15 settembre, sarebbe l'AGEA che dovrebbe trasferire al
nostro ufficio per le liquidazioni gli importi di Stato e Unione
europea. Generalmente l'AGEA valida gli elenchi, che sono già stati
confrontati nell'istruttoria, e provvede ad emettere il decreto di
liquidazione entro un mese, cioè entro il 15 ottobre. Ripeto: sono
domande presentate nell'anno, quindi praticamente l'annualità viene
pagata nello stesso anno.
Questa procedura è stata instaurata proprio con l'attuazione del
Piano di sviluppo rurale. Nel 2001 la liquidazione dei premi da
parte di AGEA è stata effettuata per circa il 90 percento delle
domande entro fine ottobre dello stesso anno; per quanto riguarda
il 2002, gli elenchi sono stati trasmessi all'AGEA a metà settembre
per la liquidazione prevista entro fine ottobre.
Gli elenchi, che corrispondono a circa il 95 percento delle
aziende, quindi l'istruttoria è stata molto puntuale; rimangono
sospese le aziende che hanno avuto controlli o che devono
completare la documentazione. Gli elenchi riguardano nello
specifico 3.002 aziende interessate all'erogazione dell'indennità
compensativa per un importo globale di 8.808.000 euro e 2.466
aziende aderenti alle misure agroambientali per un importo globale
di 4.200.000 euro circa.
Sono quei 25 miliardi circa di vecchie lire che andranno nelle
casse delle nostre aziende a partire dal 15 ottobre: si tratta di
misure importanti, conseguenti alla nuova politica agricola, in
attuazione del Piano di sviluppo rurale, e vanno nella direzione,
come dicevo già prima rispondendo all'interpellanza, del nuovo
sistema che concede della liquidità alle aziende a condizione che
esse si assumano gli impegni che sono previsti da queste misure
specifiche.
Tornando all'AGEA centrale, i suoi compiti sono quelli del
controllo formale dei dati, della validazione di tutti i dati
anagrafici e catastali, dell'incrocio dei dati con altre banche
dati, di esecuzione dei pagamenti e approvazione dei decreti di
liquidazione, della liquidazione dei premi tramite banche
convenzionate, della contabilizzazione dei versamenti effettuati
dall'Unione europea, dal Ministero delle politiche agricole e dalle
regioni. L'organizzazione delle agenzie regionali sinora è stata
considerata solo da alcune regioni, si è anche discusso in diverse
conferenze fra assessori regionali sull'opportunità di costituire
questi uffici e generalmente devo dire che le piccole regioni sono
state restie per le spese di costituzione di un organismo di questo
genere.
Oggi, difatti, solo Piemonte, Lombardia, Emilia Romagna, Toscana
e Veneto hanno attivato queste agenzie, chiaramente i flussi
finanziari di queste regioni sono rilevanti; per la nostra realtà
l'organismo pagatore o un'agenzia regionale avrebbero senz'altro
dei costi che devono essere valutati, non con questo dico che non
si debba fare. Per fare un raffronto di movimentazione di denaro,
noi movimentiamo, come abbiamo detto prima, circa 30 miliardi di
vecchie lire; il Piemonte per esempio ne movimenta circa 10 volte
tanto, cioè 300 miliardi di vecchie lire. L'Assessorato comunque si
è attivato in questa fase ed è in contatto con le regioni che hanno
istituito AGEA anche per capire i vantaggi che queste agenzie
potrebbero portare. Il nostro impegno è soprattutto quello di
approfondire e valutare i costi - ed è quello che stiamo facendo -
e i vantaggi che l'istituzione di un organismo pagatore locale può
apportare, quindi siamo indirizzati ad approfondire e ad attivare,
se i vantaggi sono evidenti, un organismo pagatore.
Con questa assicurazione e con questo impegno chiedo al
Consigliere Tibaldi di ritirare la mozione; potrei anche riferire
alla competente commissione sull'evoluzione di questi contatti e
sulle valutazioni economiche che credo sia giusto fare per
l'eventuale istituzione di questo organismo. Nel caso in cui i
Consiglieri proponenti non ritenessero di ritirare la mozione,
chiederei alla maggioranza l'astensione.
Président
La parole au Conseiller Tibaldi.
Tibaldi (FI)
L'Assessore ha utilizzato la prima parte
della risposta per dire che non ci sono ritardi. Se è vero che non
ci sono ritardi, se i tempi che Lei ha annunciato corrispondono a
verità, è un punto a vantaggio degli uffici assessorili che stanno
adempiendo alle loro funzioni e ai loro compiti in maniera
ottimale. Non siamo in grado di confutare quello che Lei ha detto
oggi, siamo però in grado di confermare che comunque il mondo
agricolo zootecnico sta soffrendo di carenza di liquidità e di
ritardi nei pagamenti. Se questi siano comunitari o siano quelli
della rassegna o di altro tipo, questo lo sa meglio Lei; sta di
fatto che la velocità nei pagamenti non risulta così rapida ed
efficiente. Se tuttavia i tempi da Lei dichiarati sono quelli veri,
non fa altro che elogiare il lavoro svolto dagli uffici che
dipendono dalle sue competenze.
La creazione di un'agenzia regionale non è una proposta che
nasce oggi; è un discorso già sollevato da tempo, che la legge
dello Stato consente di fare in ogni regione e che altre regioni,
come Lei ha detto, hanno già fatto, cioè hanno già percorso questa
esperienza e si sono già organizzate per far sì che il denaro di
provenienza comunitaria e statale sia erogato direttamente da
organi esistenti in loco. Questo proprio secondo quella logica
federalista e di decentramento da voi caldeggiata, da voi
patrocinata, che dovrebbe essere un po' anche il criterio
ispiratore dell'istituzione di un organismo di questo tipo.
Nonostante una certa sensibilità dichiarata da parte
dell'Assessore, sembra piuttosto che si voglia abdicare ad una
funzione propria che la legge dello Stato una volta tanto ci
riconosce. Abdicare ad una funzione propria di questo tipo, che
consiste poi in termini spiccioli nell'erogazione di fondi, ci
sembra paradossale; sono fondi che potrebbero essere direttamente
sotto l'egida dell'Assessorato delle politiche agricole e
forestali.
In passato con due interpellanze - la prima di carattere
cognitivo, l'altra dal contenuto più ispettivo - abbiamo
evidenziato il problema. Il Presidente della Regione prima e
l'Assessore poi hanno dato risposte di tipo interlocutorio,
attendiste nei confronti di queste iniziative. In particolare, nel
1999, il Presidente della Regione ci ha detto:
"Une orientation
s'est dégagée dans le sens que l'Administration aurait l'intention
de constituer un propre service pour venir en aide aux
bénéficiaires de ces mesures, mais pour l'instant ce n'est
simplement qu'une orientation vu que nous ne connaissons pas les
dispositions qui seront édictées par le décret du
Ministère"
.
Risposta plausibile, condivisibile, tant'è che nella replica noi
prendiamo atto e basta. Era il 1999, mancava il decreto che dava
applicazione al provvedimento n. 165/1999. Più tardi ad una seconda
interpellanza ha dato risposta l'Assessore Perrin, il quale anche
qui ci ha elargito parole che oggi risentiamo:
"L'Assessorat est
en train d'évaluer les solutions possibles; nous avons à cet effet
pris aussi des contacts avec les banques et nous sommes en train
d'évaluer la situation"
.
Anche qui una risposta attendista, benché nel 2000 già ci fosse
un primo decreto interministeriale e comunque i rapporti fra Stato
e Regione andavano già nella direzione di perfezionare e di
ottimizzare le articolazioni territoriali di un'agenzia di questo
tipo. Oggi non ci sono più giustificazioni sostenibili:
l'approfondimento appare come un'ulteriore perdita di tempo, le
spese di costituzione e di funzionamento di un organismo di questo
tipo, come lei ha detto, ci sembrano anche qui una scusa che non ha
alcun fondamento perché il convenzionamento con appositi istituti
di credito - per esempio il Polo bancario regionale - potrebbe
essere una soluzione idonea, snella e assolutamente non costosa per
la Regione.
Si farebbe anzi lavorare una banca regionale attribuendole in
gestione un montante finanziario di 25-30 miliardi l'anno: penso
che sia una buona cosa per una banca e non si tratterebbe
assolutamente di istituire un nuovo carrozzone o un nuovo organismo
con altri dipendenti o altre procedure, cioè nulla di più di quello
che si sta già facendo a livello regionale per la fase istruttoria
e di controllo, con il vantaggio di gestire direttamente il denaro
facendocelo trasferire da Roma ad Aosta, come si fa già per altre
poste finanziarie. Non ci sembra quindi di proporre nulla di così
innovativo o spettacolare che possa coglierci di sorpresa, ci pare
semplicemente di voler attribuire una funzione propria e
riconosciuta dalla legge dello Stato alla Regione Valle d'Aosta.
Non riusciamo a capire perché bisogna ancora attendere, cioè
fermarci a valutare che cosa, quando sono tre anni che siamo ormai
"incollati" ad una logica di questo tipo.
Non siamo noi che vogliamo carrozzoni, però vediamo che con
estrema facilità vengono istituite fondazioni, società o enti per
qualunque finalità, buona o meno buona. Non riusciamo dunque a
comprendere perché oggi vogliamo rinunciare a questa grande
opportunità, che potrebbe essere perseguita con un piccolo sforzo e
neppure economico, perché i soldi ci arrivano direttamente da Roma
e da Bruxelles.
Assessore, se non ci fossero i precedenti delle interpellanze e
delle risposte che già ci avete dato, potremmo anche rinviare o
ritirare la mozione; oggi questa richiesta ci pare pretestuosa,
quindi la nostra mozione rimane ferma e va al voto.
Président
Je soumets au vote la motion:
Conseillers présents: 28
Votants: 2
Pour: 2
Abstentions: 26 (Agnesod, Bionaz, Borre, Charles Teresa, Comé,
Cottino, Cuc, Curtaz, Ferraris, Fiou, Lanièce, La Torre, Louvin,
Marguerettaz, Martin, Nicco, Pastoret, Perrin, Perron, Piccolo,
Praduroux, Squarzino Secondina, Vallet, Vicquéry, Viérin D., Viérin
M.)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK