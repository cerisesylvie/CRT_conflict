Consiglio Regionale della Valle d'Aosta - Oggetto del Consiglio n. 298 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 298 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 298/XI Situazione del personale medico e non medico
presso l'Unità sanitaria locale. (Interpellanza)
Interpellanza Constatata la carenza del personale medico e non
medico venutasi a creare all'U.S.L. di Aosta;
Visto l'affidamento e l'appalto ad organizzazioni esterne di
alcune attività lavorative;
i sottoscritti Consiglieri regionali
Interpellano
la Giunta regionale per conoscere:
1) se non ritiene opportuno promuovere la revisione della pianta
organica del personale medico e non medico dell'U.S.L.;
2) di riferire alla Va Commissione consiliare sulla situazione
del personale esistente all'Ospedale regionale.
F.to: Beneforti - Curtaz
Président La parole au Conseiller Beneforti.
Beneforti (PVA-cU) Con quest'interpellanza vogliamo affrontare
un problema importante che riguarda il lavoro nel nostro sistema
sanitario.
In più occasioni ho affermato, anche in quest'occasione lo farò
e non sarà certamente l'ultima, che il nostro dovere anche di
amministratori è quello di creare il lavoro, aiutare il lavoro,
umanizzare il lavoro e quest'obiettivo credo debba valere per tutti
i settori dove sussiste un lavoro dipendente e quindi anche nel
settore della sanità.
Da giorni, per non dire da mesi, esiste un certo malcontento nel
personale che presta servizio nell'Ospedale regionale: si sente
dire che manca personale medico, tecnico, infermieristico e anche
di livelli inferiori, che manca personale specializzato e
qualificato.
Abbiamo fatto anche noi degli accertamenti e ci siamo resi conto
che questa mancanza di personale esiste. Certamente occorre
approfondire la situazione che esiste e verificare fino in fondo le
lamentele che provengono dalle unità operative e da tutte le
strutture sanitarie dell'USL.
Riteniamo che questa verifica si possa concretizzare meglio con
una revisione della pianta organica attualmente in vigore nell'USL
perché siamo convinti che solo con una revisione della pianta
organica si creano le condizioni per una verifica sulla qualità e
sulla quantità del personale che si rende necessario, si creano le
condizioni per un'organizzazione più razionale del personale
all'interno dell'Ospedale, come dell'USL e delle strutture sul
territorio perché sono convinto che ci siano anche problemi di
organizzazione del personale all'interno dell'USL.
Si creano le condizioni anche per far fronte a tutte le esigenze
dei servizi con personale dipendente almeno per quanto possibile,
sia nella struttura centrale dell'USL che nei tre ospedali, nei
singoli distretti, nei poliambulatori, per l'Unità operativa di
tossicodipendenza e degli alcolisti. Si creano le condizioni anche
per verificare le motivazioni per le quali i nostri ammalati,
bisognosi di accertamenti sanitari, vengono mandati nei centri
fuori Valle tramite l'organizzazione del 118. Tutti i giorni è un
via vai di ambulanze verso le regioni viciniore: è perché mancano
le attrezzature sanitarie o è anche per un problema di personale?
Teniamo presente che il nostro Ospedale, anche se diviso in tre
tronconi, è un unico Ospedale e da solo deve far fronte a diverse
richieste di prestazioni; in alcuni mesi dell'anno poi la
popolazione residente aumenta per effetto del turismo.
Fatta la verifica che dicevo, si può ampliare la pianta organica
e prevedere le assunzioni che si rendono necessarie tramite le vie
che sono previste dalle norme di legge. Credo che non si possa
andare avanti alla giornata, come accade attualmente; non si deve
sprecare, ma neanche risparmiare sul personale in ambito sanitario.
Non si può assumere personale tecnico e non tecnico - e qui sta
anche il punto - facendo aprire la partita IVA, addirittura agli
OTA è stato richiesto di aprire la partita IVA... No, è vero,
Assessore, lei mi venga a dire se non ci sono dei tecnici
all'interno dell'Ospedale a cui è stato chiesto di aprire la
partita IVA. Mi dica che non è vero che agli OTA è stato richiesto
di aprire la partita IVA! Ma, Assessore, o lei non conosce la
situazione o è male informato!
(interruzione dell'Assessore Vicquéry, fuori microfono)
Ma come i livelli! Prima di rispondere in questi termini, si
accerti. Io vado avanti, ma lei non interrompa perché sto dicendo
la verità.
Poi, finiti i contratti a termine o le convenzioni, questo
personale si lascia a casa. Mi risulta anche che esistano
convenzioni che costano centinaia di milioni di lire all'ora e poi
si specula sull'inserviente dando il servizio di polizia in appalto
ad imprese esterne e questo avviene anche con l'avallo dei maxi
dirigenti dell'USL, Direttore sanitario e Direttore amministrativo.
Io parlo con l'avallo del Direttore sanitario e amministrativo.
Io chiudo questo mio intervento auspicando che l'Assessore
voglia promuovere, come richiesto nell'interpellanza, la revisione
dell'attuale pianta organica in modo da fare una verifica generale
della situazione del personale dell'Ospedale e che voglia riferire
in V Commissione sulla situazione in cui si trova l'organico del
personale e dell'USL; si fa la verifica promuovendo il rinnovo
della pianta organica, si viene in Commissione e si fa il punto
della situazione in cui si trova il personale dell'USL.
Io credo che sia dovere nostro fare queste richieste,
nell'interesse dei nostri cittadini. Credo che V Commissione possa
essere in condizioni di ascoltare l'Assessore e di conoscere la
situazione che esiste nell'USL. Se avrò torto, prenderò il torto;
se avrò ragione, credo che dovranno essere presi due provvedimenti
per risolvere le situazioni che si sono presentate.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Dire che sono esterrefatto è poco perché abbiamo
appena finito di discutere un'interpellanza piuttosto vivace dove
mi si accusa di nefandezze indefinibili come l'ingerenza nelle
competenze dell'USL e mi si chiede con l'interpellanza successiva -
leggo testualmente -: "Interpellano la Giunta regionale per
conoscere: se non ritiene opportuno promuovere la revisione della
pianta organica del personale…
dell'USL;". Sono esterrefatto, primo, perché il Consigliere
Beneforti non sa che la pianta organica non esiste più, lo invito a
leggere…
(vivaci proteste del Consigliere Beneforti, fuori microfono)
… lo invito a leggere il piano
socio-sanitario regionale perché di pianta organica non si parla
più. Legga, per favore, il piano socio-sanitario regionale prima di
fare delle interpellanze e l'educazione imporrebbe che lei stesse
zitto. Secondo, se l'italiano ha un senso, non è di competenza né
dell'Assessore né della Giunta regionale promuovere la revisione
della pianta organica che è una competenza specifica dell'USL.
Allora, mi si chiede di fare un atto che...
(interruzione del Consigliere Beneforti, fuori microfono)
Président Conseiller Beneforti, laissez terminer
l'Assesseur.
Vicquéry (UV) Lei dimostra la sua misconoscenza della realtà,
purtroppo è una dimostrazione pubblica della sua non conoscenza dei
dati di fatto. La invito a non star dietro ai pettegolezzi di tutti
i giorni perché nel suo intervento ha citato cose giuste, cose meno
giuste, cose sbagliate.
Io sono a sua disposizione 24 ore al giorno per dare tutti gli
elementi che possano fornirle delle indicazioni utili per preparare
delle interpellanze, questo è il gioco delle parti fra maggioranza
ed opposizione.
La invito a farlo, sono nell'ufficio a sua disposizione in modo
che vengano fornite le indicazioni a quest'Assemblea che non può
trasformarsi in un luogo di discussione dei pettegolezzi e dei
problemi interni dei singoli operatori interni dell'USL originando
una discussione infinita.
Ovviamente all'interpellanza rispondo che non spetta a noi
promuovere la revisione, che sono disponibile a riferire in V
Commissione sulla situazione esistente.
Président La parole au Conseiller Beneforti.
Beneforti (PVA-cU) Rimango allibito, esterrefatto proprio dalla
risposta dell'Assessore perché, fino a prova contraria, Assessore,
ho fatto un po' di vita amministrativa anch'io e sebbene sia stato
per cinque anni fuori da questo Consesso, ero in un altro Consesso
dove si parlava delle stesse cose.
Se vogliamo eliminare le situazioni che non vanno all'interno
dell'Ospedale…, perché nessuno mi può
venire a dire che non ci sono dei tecnici a cui è stato chiesto di
aprire la partita IVA, tecnici di radiologia, di fisioterapia, agli
OTA, l'inserviente, è stato chiesto di aprire la partita IVA. Mi si
risponde da parte dell'Assessore dicendo che non è di nostra
competenza, che è di competenza dell'USL; noi diamo 250-260
miliardi all'USL a scatola chiusa, non andiamo a vedere se
avvengono certi fatti o misfatti ed oggi la gente che ha bisogno di
lavorare accetta tutto. All'interno dell'Ospedale si è dato in
appalto il lavoro delle pulizie e la gente che fa le pulizie è
sfruttata, viene pagata meno di quello che si pagava prima, mentre
ci sono persone che guadagnano 200mila lire l'ora per consulenze e
che vengono in Ospedale.
Rimane esterrefatto, Assessore, di quello che le dico io? Questa
è la verità, andiamola ad accertare e bisogna vedere quanti che
sono pagati molte volte non vengono, non sono presenti, ma cosa
crede: che non si conosca la situazione dell'Ospedale? E quando io
dico promuovere, intendo trovare una via per cercare di andare a
rivedere una situazione e correggerla perché se manca del
personale, lo si deve prevedere in pianta organica e fare le
selezioni o gli avvisi che si rendono necessari per avere personale
qualificato all'interno dell'Ospedale.
Questa è la realtà, caro Assessore; è inutile che mi si venga a
dire che non conosco le norme e le regole. Io le conosco le norme e
le regole, stia tranquillo. L'ho chiamata pianta organica anche se
si chiama in un'altra maniera, però la realtà è che è l'organico
dell'Ospedale e che oggi su questo si cerca di risparmiare per
mettere soldi magari da altre parti come è avvenuto, ma sì, ma come
cosa dico, Assessore! Lei prima mi ha detto che non dovevo
interromperla e che dovevo essere educato; sia educato lei ora e
lasci finire e ho finito, Presidente, ho finito, lei mi guarda
fisso…
(ilarità dell'Assemblea)
… e io rispetto la sua carica, la
rispetto ed obbedisco. Dico però che mi fa piacere che l'Assessore,
che non accetta di rivedere la revisione della pianta organica
perché dice che non è di sua competenza - altre cose diventano di
sua competenza quando gli pare a lui…
-, mi fa piacere che venga a riferire in V Commissione sulla
situazione del personale dell'Ospedale.
Si accorgerà allora, sentite tutte le campane, ed invito il
Presidente a convocare quanto prima la Commissione con l'Assessore
e poi, sentendo anche altre campane sulla situazione ospedaliera,
si accorgerà che quello che oggi il Consigliere Beneforti ha detto
in questa sede pubblicamente corrisponde a verità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK