Consiglio Regionale della Valle d'Aosta - Oggetto del Consiglio n. 933 del 5 ottobre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 933 del 5 ottobre 1994 - Resoconto
OGGETTO N. 933/X - Acquisto di un complesso industriale sito
in Comune di Donnas, località Gurey, dalla società ITEM S.r.l. di
Donnas, da destinare ad insediamenti industriali. Approvazione ed
impegno di spesa. Delega alla Giunta.
Deliberazione - Il Consiglio
Preso atto che sono state recentemente definite le trattative
per l'acquisto di un complesso industriale, con annesso terreno e
cabina ENEL, sito in Comune di Donnas, località Gurey, di proprietà
della Società "ITEM S.r.l." con sede in Donnas;
Rilevato che trattasi di un'area di terreno della superficie
catastale complessiva di mq. 9867 con entrostante un complesso
industriale ad un unico piano fuori terra, composto da quattro
corpi di fabbrica, utilizzabili separatamente anche in singoli
moduli, adiacenti ed uniti tra di loro, adibiti a capannoni
industriali, uffici, magazzini e servizi, il tutto come meglio
risulta descritto nella perizia di stima redatta dall'ufficio
patrimoniale della Direzione generale del bilancio dell'Assessorato
del bilancio e delle finanze in data 11 maggio 1993;
Tenuto presente che attualmente il complesso di cui trattasi è
di proprietà della società "Crédit Leasing Società per il leasing
finanziario S.p.A.", concesso in locazione finanziaria alla Società
ITEM S.r.l., a seguito di contratto stipulato in data 3 settembre
1991, e che quest'ultima si è impegnata ad esercitare l'opzione per
l'acquisto del medesimo come previsto all'articolo 15;
Atteso che la Società Crédit Leasing, con nota in data 28
settembre 1993 indirizzata alla società ITEM, ha espresso, in via
di massima, il proprio parere favorevole all'estinzione anticipata
del contratto di locazione finanziaria, mediante l'acquisto
dell'immobile alle condizioni previste in contratto;
Tenuto conto che due corpi del detto complesso potranno essere
utilizzati in locazione dalla società ITEM S.r.l., uno dalla
società LASERVALL S.p.A. ed il quarto potrà essere utilizzato dalla
stessa ITEM per l'incremento della sua attività o per
l'insediamento di un'altra attività industriale nel polo
tecnologico della Bassa Valle che oggi presenta nuovi ed
interessanti aspetti di ripresa economica;
Rilevato che la Società ITEM è un'azienda specializzata nel
settore delle tecnologie elettroniche e meccaniche, che opera
prevalentemente per conto della società Olivetti, che recentemente
ha acquisito commesse da altre industrie di settore e che
l'acquisto dell'immobile consentirà alla Società di incrementare
l'attività produttiva, che oggi conta oltre 40 addetti;
Ricordato che un corpo di fabbrica è attualmente occupato dalla
società LASERVALL S.p.A. che ha per oggetto la produzione di
sorgenti laser e relativi applicativi e che tra la medesima e
questa Amministrazione regionale è stata stipulata in data 25
agosto 1993 una convenzione per il finanziamento della sua attività
produttiva;
Vista la perizia di stima redatta dall'Ufficio patrimoniale in
data 19 maggio 1993 che aveva valutato il complesso industriale in
complessive Lire 2.729.350.000=, tenuto conto dello stato attuale
dell'immobile che consisteva in due corpi di fabbrica utilizzati
dalla lTEM e i restanti due, adibiti a magazzini, risultavano
liberi, allo stato grezzo, senza rifiniture, né impianti;
Atteso che in data successiva venivano eseguiti dei lavori di
miglioria, con la trasformazione dei due magazzini liberi in
attività industriale e che l'ufficio patrimoniale, a seguito di un
nuovo sopralluogo, tenuto conto delle opere realizzate e da
ultimare, con perizia di stima in data 20 gennaio 1994, valutava il
complesso immobiliare, a lavori ultimati in complessive Lire
3.643.050.000=;
Evidenziato che la Giunta regionale con provvedimento n. 37 in
data 14 gennaio 1994, modificando la convenzione in atto con la
società LASERVALL, approvava un finanziamento alla detta società
per opere di adeguamento degli immobili e relativi impianti
fissi;
Preso atto che, a seguito del citato provvedimento di Giunta, il
Servizio affari generali e legali, con nota in data 14 febbraio
1994, provvedeva a richiedere la rideterminazione della stima,
tenuto conto che i lavori eseguiti nel corpo di fabbrica utilizzato
dalla LASERVALL non erano stati eseguiti dalla società ITEM, ma
bensì dalla stessa LASERVALL con finanziamento regionale in
gestione speciale;
Vista la nuova relazione di stima dell'ufficio patrimoniale che,
presa atto di quanto richiesto dal Servizio affari generali e
legali, rideterminava il valore del complesso immobiliare in
complessive Lire 3.086.000.000=;
Tenuto presente che in data successiva all'ultimo sopralluogo
eseguito dall'ufficio patrimoniale, nelle more delle trattative per
l'acquisto del complesso, la società ITEM ha eseguito degli
ulteriori lavori di miglioria nel corpo di fabbrica adibito a
magazzino, e che a seguito di ciò l'ufficio patrimoniale ha
rideterminato la stima, in data 20 giugno 1994, in complessive Lire
3.270.000.000=;
Preso atto che la società ITEM, si è dichiarata disposta a
cedere all'Amministrazione regionale l'intero complesso
immobiliare, compreso il terreno di pertinenza e la cabina ENEL,
per il prezzo a corpo di Lire 3.270.000.000=, oltre I.V.A., pari a
Lire 621.300.000=, valore ritenuto congruo dall'ufficio
patrimoniale con perizia di stima in data 20 giugno 1994;
Tenuto presente che il fabbricato è stato realizzato in
conformità della concessione edilizia n. 55/90 e 66/90 e successive
varianti, che è stata presentata la richiesta di agibilità in data
10 luglio 1991 e che è stato eseguito il collaudo del c.a.:
Rilevato che il complesso immobiliare di cui trattasi è di
proprietà della società Crédit Leasing, in forza di compravendita
in data 3 settembre 1991 rogito Notaio Cignetti, e che il medesimo
è libero da trascrizioni o iscrizioni pregiudizievoli, vincoli o
pesi di qualsiasi sorta, ad eccezione di una servitù di
elettrodotto costituita a favore dell'ENEL per mantenere ed
esercire apparecchiature di trasformazione e di smistamento
dell'energia;
Tenuto conto che l'Amministrazione regionale provvederà a
stipulare il rogito notarile di acquisto a condizione che la
società ITEM eserciti il diritto di opzione previsto nel contratto
di locazione finanziaria, che l'immobile sia libero da pesi o
vincoli ed il prezzo sia stato quietanzato;
Visto il parere favorevole rilasciato dal Dirigente del Servizio
affari generali e legali della Presidenza della Giunta, ai sensi
del combinato disposto dell'articolo 72 della legge regionale n.
3/1956 e successive modificazioni e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della II Commissione consiliare permanente;
Delibera
1) di approvare l'acquisto, per il prezzo a corpo di Lire
3.270.000.000= (tremiliardiduecentosettantamilioni), oltre IVA pari
a Lire 621.300.000, del complesso industriale sito in Comune di
Donnas, località Gurey, di proprietà della Società "ITEM S.r.l.",
con sede in Donnas (C.F. 00544940075), ad un unico piano fuori
terra, composto da quattro corpi di fabbrica adiacenti ed uniti tra
di loro, con annessa cabina ENEL, entrostante ad area della
superficie catastale di mq. 9867 distinta al Catasto Terreni al
Foglio 24 con le particelle nn. 368 - 369 - 375 - 376 - 379 - 380 -
389 - 398 - 399 - 370, e riportato al Catasto Urbano al Foglio 24
con il n. 370, piano T (denuncia n. 46815 del 12 ottobre 1990);
2) di stabilire che l'atto notarile di trasferimento venga
stipulato a condizione che:
- sia stato esercitato il diritto di opzione da parte della
società ITEM, previsto nel contratto di locazione finanziaria
stipulato con la "Crédit Leasing Società per il leasing finanziario
S.p.A." in data 3 settembre 1991, sia intervenuto l'atto notarile
di trasferimento ed il relativo prezzo di acquisto sia stato
quietanzato;
- l'immobile sia libero da pesi, vincoli, trascrizioni o
iscrizioni pregiudizievoli;
3) di prendere atto che la cabina esterna è gravata da una
servitù di elettrodotto a favore dell'ENEL S.p.A., costituita con
atto autenticato dal Notaio Enrico Sebastiani di Châtillon in data
30 settembre e 29 ottobre 1993 (registrato a Châtillon il 15
novembre 1993 al n. 187 e trascritto ad Aosta il 23 novembre 1993
ai nn. 8313/5947) per mantenere ed esercire apparecchiature di
trasformazione e di smistamento dell'energia, nonché una servitù di
passaggio delle condutture elettriche di collegamento della cabina
alla rete di media e bassa tensione e delle condutture di
distribuzione delle utenze;
4) di approvare ed impegnare la spesa complessiva di Lire
3.891.300.000= (tremiliardiottocentonovantunomilionitrecentomila),
I.V.A. compresa, con imputazione al capitolo 46940 del bilancio di
previsione della Regione per l'anno 1994 ("Spese per l'acquisto e
la costruzione di beni patrimoniali da destinare ad interventi nel
settore industriale") che presenta la necessaria disponibilità;
5) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di trasferimento del complesso immobiliare di
cui si tratta e, in particolare, per la designazione del Notaio
rogante, per la liquidazione delle relative spese, nonché per gli
eventuali accertamenti circa la consistenza, l'intestazione
catastale e l'esatta superficie degli immobili da acquisire;
6) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Con questo provvedimento si
propone l'acquisto di un capannone industriale di 3.000 metri
quadrati di superficie coperta su una area di terreno di circa
10.000
metri quadrati. Il capannone industriale è costituito
da quattro moduli che possono essere usati separatamente. L'utilità
dell'acquisto è collegata alla flessibilità di questa struttura e
all'opportunità di dare soluzione a richieste di insediamento di
attività produttive dislocate nella zona, per cui dall'inizio del
1994 continuano a pervenire richieste e ad esserci necessità. Il
capannone attualmente è in locazione finanziaria alla società Item
la quale riscatterà interamente la locazione finanziaria e chiederà
poi alla Regione, ai prezzi valutati dall'Ufficio legale e
dall'Ufficio patrimoniale, questo fabbricato industriale.
L'intenzione è quella di dare poi in locazione il fabbricato in
parte alla stessa Item, in parte alla Laservall che è una società
che produce sorgenti laser e che attualmente è già collocata
nell'edificio, e in parte ad un'ulteriore iniziativa industriale.
Si tratta, con questo atto, di procedere all'acquisizione del
fabbricato; le convenzioni invece per le società industriali
saranno successivamente stabilite.
Si dà atto che alle ore 11.41 assume la Presidenza il
Vicepresidente Aloisi.
Presidente -
Prego, Assessore, continui pure,
perché in aula c'è il numero legale. Rammento che se qualcuno vuole
chiedere la verifica del numero legale lo faccia, si procede poi
all'appello e dopodiché si decide se la seduta viene dichiarata
deserta o meno, ma allo stato attuale c'è il numero legale.
La parola all'Assessore dell'industria, commercio e artigianato,
Mafrica.
Mafrica (GV-PDS-SV) -
La Item potrà con questo
tipo di discorso ampliare la sua attività produttiva e migliorare
anche i livelli occupazionali che attualmente sono di 44 persone,
metà, circa, residenti in Valle e metà fuori Valle. La Laservall
potrà continuare, sta andando già molto bene, con l'attività
produttiva per ciò che riguarda le sorgenti laser ed è intenzione
della Giunta regionale di collocare nel modulo che rimane ancora
libero una ulteriore attività industriale.
Presidente -
É aperta la discussione generale.
Qualcuno intende intervenire? Ha chiesto la parola il Consigliere
Tibaldi.
Tibaldi (LN) -
La delibera apparentemente propone
un acquisto da parte della Regione di uno stabilimento industriale
sito in Bassa Valle, come ha appena finito di descrivere
l'Assessore. In realtà, noi vogliamo fare alcune osservazioni e
portare all'attenzione dell'assemblea quali sono le nostre
deduzioni da questa delibera.
La prima, fondamentale: vorremmo sapere quale criterio ha
ispirato questo acquisto. Se il criterio o lo pseudo-criterio è
quello indicato in premessa, assolutamente non può essere
condiviso, e cioè il fatto che sia un capannone che ha una
determinata superficie, che può essere utilizzato separatamente
perché ci sono più moduli, perché è di facile accesso. Questo non
lo possiamo accettare come criterio.
L'acquisto di un capannone deve essere inserito in un quadro di
politica industriale che qui assolutamente non traspare, di cui non
abbiamo mai sentito parlare da quando si è insediata questa Giunta,
e al quale chiediamo a viva voce all'Assessore e alla Giunta che
prima o poi si arrivi.
Le altre osservazioni sono più specifiche. Quali sono le ragioni
che hanno indotto all'acquisto di questo capannone? Si possono
dedurre anche queste dalla premessa, nel senso che, e qui c'è una
frase che secondo me è aberrante e che dice:
"l'acquisto
dell'immobile consentirà alla società di incrementare l'attività
produttiva che oggi conta oltre 40 addetti".
Questa è una
dichiarazione esplicita di intervento a favore di un imprenditore
privato.
E allora tutte le altre aziende che sono in crisi? Questo è un
intervento per sanare il conto economico in rosso di una azienda
che ha delle difficoltà perché ha contratto un
leasing
in
marchi tedeschi tramite la società Crédit Leasing, che è poi la
vera proprietaria di questo immobile. Ovviamente il cambio
sfavorevole, la svalutazione della lira nei confronti della divisa
tedesca, grava ora pesantemente su quello che è il conto della
società e qui c'è "mamma Regione" che viene chiamata in causa per
intervenire.
Secondo noi, a questo punto, tutte le aziende che hanno delle
situazioni di crisi sono legittimate a venire a bussare alle porte
dell'Assessorato dell'industria e venire a dire alla Regione che
anche il loro capannone è bello, è modulare, presenta determinate
caratteristiche tecniche, determinate superfici, e quindi hanno
diritto ad avere l'intervento. Altrimenti è un favoritismo bello e
buono, che non è assolutamente in linea con la normativa europea
perché andrebbe a violare quelli che sono i principi del trattato
CEE.
Abbiamo già avuto delle esperienze simili, in passato; io non le
ho vissute in prima persona, ma molti consiglieri che ora siedono
sul banco del Governo le hanno vissute. Ricordo, per esempio, la
questione Mercedes S.d.s. dove si è aperta una procedura di
infrazione per una presunta violazione, che poi è stata verificata,
del trattato CEE, articoli 92 e 93. Qui gli importi sono
differenti; non sono i 150 miliardi di allora, sono i 4 miliardi di
oggi, però i principi sono i medesimi, e queste cose i consiglieri
devono averle costantemente presenti.
Queste cose sono state sollevate anche in II Commissione,
quest'assenza di criteri, di motivazioni, mi pare abbia colpito
anche gli stessi consiglieri della maggioranza, gli stessi
commissari in quella Commissione. Mi ricordo Borre, Perron, anche
loro hanno espresso perplessità; però, per le coordinate politiche
ricevute, sono oggi obbligati a votare questo provvedimento che è
assolutamente da respingere.
Inoltre ci sono dei finanziamenti da parte di Finaosta per
ristrutturare e rimodernare l'insediamento: questi finanziamenti in
gestione speciale devono essere tenuti in considerazione. Oggi,
qui, la Regione è chiamata ad acquistare lo stabilimento che ha
ricevuto delle migliorie da parte degli attuali detentori,
migliorie che sono state in parte finanziate dalla Regione, e oggi
noi lo acquistiamo, e quindi le ripaghiamo.
Quindi c'è una serie di contraddizioni e una assenza di criteri
che sono talmente evidenti, che non possono passare inosservate;
non si può, solamente per schematismi politici, passarvi sopra e
favorire un'azienda piuttosto che un'altra. Oltretutto le
contraddizioni sono ancora più grosse quando prendiamo in
considerazione le politiche avviate dalla Giunta: da una parte, le
dismissioni del patrimonio immobiliare, operate dall'Assessore
Lévêque, dall'altra parte, l'incremento di nuovo patrimonio
immobiliare portato avanti dall'Assessore Mafrica.
Vogliamo quindi sapere quali sono le intenzioni della Giunta. O
si vende o si acquista e, se si vende e si acquista, quali sono i
piani? Sul discorso delle dismissioni immobiliari in materia di
politica abitativa Lévêque aveva un piano che ci sembrava
sufficientemente preciso; qui, sull'acquisizione di patrimonio
immobiliare industriale, non ci sembra che Mafrica abbia il
medesimo piano, ma oggi ce lo sottopone in modo da dire che questo
è il primo atto di un piano programmatico preciso. Non è così!
Inoltre, naturalmente, ci sono tutte le considerazioni sulla
violazione della normativa europea e su un esplicito
favoritismo.
Inoltre, perché rimangono Item e Laservall? Quale è il diritto
che vantano queste due aziende di rimanere lì nell'ipotesi che
questo immobile venga acquistato dalla Regione? La risposta
potrebbe essere: "Perché pagano il canone di locazione al 3,5
percento come normalmente fa la Regione". Questa però potrebbe
anche non essere una risposta accettabile perché, se un privato
offre il 5 o il 6 percento sul valore dell'immobile, perché deve
essere scartato? Queste sono regole di libero mercato. Questo è un
ulteriore punto che va a sottolineare quello che ho appena finito
di dire e cioè che questo è un favoritismo e non è un intervento di
politica industriale.
Oltretutto, a questa somma di considerazioni sostanziali,
aggiungerei anche la considerazione di un grosso difetto
procedurale che abbiamo vissuto in II Commissione, la delibera
sulla quale la II Commissione si è espressa non conteneva un
emendamento che oggi invece troviamo nella delibera che è stata
emendata. Quindi, come minimo, chiedo il rinvio in Commissione, ma
la scelta più opportuna - e lo dico soprattutto a tutela e a
salvaguardia dell'operato dei pubblici amministratori - è la revoca
di questa delibera.
Presidente -
Altri consiglieri intendono prendere
la parola? La parola al Consigliere Marguerettaz.
Marguerettaz (PpVA) -
Questa è una delibera, a
nostro avviso, oltremodo significativa per diversi aspetti.
Innanzitutto partirei da un'affermazione che ho sentito fare pochi
minuti fa dalla collega Squarzino in merito ad un nuovo modo di
procedere. Io credo che questa delibera assomigli molto ad una
serie pressoché interminabile di altre delibere, che in passato
sono state discusse e regolarmente approvate nell'aula
consiliare.
Discutevamo prima di quei 3 miliardi e mezzo in contrazione per
quanto riguardava il finanziamento della legge inerente agli
argomenti degli allevatori; qui la stessa cifra, anzi qualche cosa
in più, viene data per l'acquisto di un capannone dove è insediata
una società in particolare che occupa - come recita la delibera -
una quarantina di dipendenti, la stragrande maggioranza dei quali,
tra l'altro, non valdostani.
Dicevo che è una delibera significativa anche perché di questa
delibera, come già accennava il collega Tibaldi, si è discusso in
II Commissione proprio il giorno in cui si risolveva la "crisina" o
"crisetta" o "crisona" e mentre in una sala di questo Palazzo
partivano dei comunicati che affermavano la ritrovata compattezza
di questa maggioranza, la rinnovata fiducia espressa attorno al
programma e all'operatività di questo Esecutivo.
In una stanza molto più piccola ed angusta, almeno tre
consiglieri della maggioranza esprimevano grosse perplessità
riguardo a questa delibera e dicevano che il piccolo boccone amaro,
proprio il giorno in cui si ritrovava la compattezza, bisognava
mandarlo giù; c'era il boccone per i Verdi e c'era il boccone per
altri. Questa delibera noi assolutamente non la voteremo, perché ci
sembra davvero, grazie anche alle informazioni fornite dal collega
Tibaldi, che sia la classica delibera - mi permetta Assessore -
assistenzialista.
Questo è un esempio di una concezione fortemente
assistenzialista nei confronti dell'economia valdostana. Questo
perché? Non per il fatto in sé, ma perché dietro a questo c'è una
totale assenza di politica industriale, dietro a questo acquisto
non sappiamo verso quali spiagge vogliamo fare approdare l'economia
valdostana e, in particolare, l'economia industriale.
É una delibera significativa della concezione assistenzialista,
anche perché è interessante dare un'occhiata alle date che vengono
scritte, soprattutto nella parte delle premesse. In pratica, i
privati in questione hanno sottoscritto il contratto di
leasing
alla fine dell'anno 1991 e neanche un anno e mezzo
dopo noi abbiamo già la prima stima dell'Ufficio patrimoniale della
Regione. Ciò significa che, a meno di un anno e mezzo di distanza,
erano evidentemente avvenuti dei contatti fra le parti per un
interessamento reciproco per l'acquisizione di questo capannone.
Evidentemente è difficile smentire la ventilata ipotesi che
suggeriva il collega Tibaldi.
Qui si ha l'impressione, proprio per tutti quei motivi che vi
dicevo prima, di essere in presenza di una delibera che vada a
favorire la situazione del soggetto che poi usufruirà
dell'intervento regionale. Questo sconcerta, soprattutto se
pensiamo alla situazione generale dell'industria e dell'economia
della nostra regione dove credo sarebbero davvero tanti gli
imprenditori che avrebbero da mettere sul piatto della bilancia
qualcosa da vendere a "mamma Regione" per tirarsi un po' su il
fiato in questo periodo difficile.
Noi crediamo che invece per la nostra regione ci sia decisamente
bisogno di un'impostazione diversa rispetto a quella che viene
espressa da questa delibera in tema di politica industriale, ma non
solo, e come ho già detto, per questo motivo noi voteremo contro
questa delibera.
Presidente -
Altri consiglieri intendono
intervenire? Se nessuno intende intervenire dichiaro chiusa la
discussione generale e cedo la parola all'Assessore dell'industria,
commercio e artigianato, Mafrica.
Mafrica (GV-PDS-SV) -
Evidentemente quello che era
l'obiettivo di parte della minoranza di utilizzare la mini-crisi
per un rovesciamento delle alleanze puntando in modo particolare i
loro strali sulla componente di Sinistra, e in particolare sui
lavori pubblici e sull'industria, nonostante la crisi abbia avuto
un certo tipo di soluzione, non è esaurito perché mi pare che
vengano fatte delle critiche infondate e piuttosto generiche.
Assenza di una politica industriale: io respingo decisamente
questo tipo di valutazione. La Giunta Viérin, nell'arco di un anno,
ha prodotto risultati di politica industriale rilevanti, che sono
noti a tutti, e che possono essere meglio valutati se si prendono a
paragone i dati dell'occupazione della Valle d'Aosta nel settore
industriale con i dati di altre regioni. Quando discuteremo il
piano per la politica del lavoro per il prossimo triennio, si
verificherà che la situazione dell'occupazione della Valle d'Aosta
in questo periodo ha avuto dei dati di fondo strutturali molto più
positivi di quelli del resto del Paese, che permettono di
esercitare un intervento utile a consolidare l'economia
valdostana.
Voglio ricordare, fra i risultati ottenuti in questo anno, in
primo luogo la firma del protocollo con la Cogne che ha consentito
di mantenere quell'attività produttiva e di avviare operazioni di
carattere strategico per ciò che riguarda l'acquisizione delle aree
e il possesso delle centrali elettriche che, sulla base di
programmi presentati anche dalla Comunità Europea, consentiranno di
avere attività industriali nuove e una leva come quella
dell'energia utile per l'economia valdostana.
Voglio ricordare l'accordo fatto con la Meridian che porterà 200
occupati in un settore innovativo che in questo momento sta avendo
uno sviluppo interessante; voglio ricordare la riconversione di
Baltea Disk che porterà al raddoppio degli occupati valdostani in
quell'area; voglio ancora ricordare che, negli ultimi mesi, anche
alcuni capannoni non utilizzati sono stati destinati a nuove
attività produttive e che sostanzialmente l'occupazione industriale
nei primi sei mesi di quest'anno in Valle d'Aosta, per ciò che
riguarda l'industria in senso stretto, è aumentata.
C'è una perdita di occupazione nel settore delle costruzioni, ma
il Piano disposto dalla Giunta regionale per il settore edilizio
prevede una riorganizzazione di questo settore, e mi pare che
l'indirizzo seguito di consolidare le attività industriali vere e
proprie, anche attraverso nuovi strumenti che ne favoriscono la
qualità, sia evidente.
É stata anche approvata una legge sulla certificazione di
qualità sulla ricerca che mette a disposizione delle attività
industriali strumenti utili per un miglioramento del livello di
produttività del sistema. Questo per ciò che riguarda la politica
industriale. Anche nella politica industriale ci sono dei risultati
che, se uno segue con attenzione anche i giornali nazionali, vede
che non hanno riscontro in altre realtà.
Su "Il Sole 24 Ore" negli ultimi mesi sono comparsi numerosi
articoli che riguardavano le nuove iniziative industriali in Valle
d'Aosta. Per ciò che riguarda il testo e le questioni formali,
posso dire che il testo che oggi è a disposizione del Consiglio è
identico a quello che c'era in Commissione; era nato un equivoco su
una richiesta del Consigliere Tibaldi che diceva non esserci nel
testo la parola "locazione", ma io faccio presente che in Giunta
avevamo un emendamento che esprimeva in modo esplicito questa
intenzione, già contenuta all'ultimo punto, al quinto capoverso
delle premesse.
Per ciò che riguarda invece la normativa europea, preciso che
questa non riguarda assolutamente gli acquisti, ma riguarda le
convenzioni che vengono fatte con le imprese. Alle imprese in
questione verrà fatto un contratto di locazione analogo a quello
fatto per tutte le altre imprese e quindi non ci sarà per esse
alcun aiuto particolare, perché avranno una locazione ritenuta
finora valida per tutte le imprese, alle normali condizioni che
sono quelle del 3,5 percento.
Per ciò che riguarda il fatto che si intervenga due volte, è
stata descritta in modo trasparente e chiaro tutta la serie di
perizie fatte e una di queste ha ridotto di 600 milioni il valore,
proprio perché si è tenuto conto che quell'intervento era stato
finanziato per la Laservall in gestione speciale; quindi non è
assolutamente vero che si interviene due volte. Il valore
precedente era superiore, è stato diminuito di circa 600 milioni
proprio perché alla Laservall era stato attribuito un finanziamento
di 300 milioni in gestione speciale per fare quelle opere.
Veniamo ora alla questione più complessa e cioè se c'è
assistenzialismo, se si dà un particolare aiuto alla Item oppure
no. Mi pare che questo sia il problema posto dal Consigliere
Tibaldi. Io credo che non si possa pretestuosamente prendere in
considerazione la politica delle dismissioni di edifici non
utilizzati dalla Regione o che non rientrano nei suoi compiti
insieme con l'acquisizione di edifici che servono alla politica
economica di questa Regione, perché sono due cose del tutto
diverse.
Gli edifici dismessi sono edifici non direttamente utilizzabili
dalla Regione come alberghi o alloggi, mentre per ciò che riguarda
i capannoni industriali dobbiamo riconoscere che è vero ciò che
affermava Tibaldi: abbiamo una richiesta tale, che non siamo in
grado di soddisfare le richieste pervenute. Dall'inizio dell'anno,
con la ripresa economica, il numero di richieste di insediamento è
tale che devono essere esaminate le domande una per una; bisognerà
fare una selezione e bisognerà anche trovare, cosa che abbiamo
fatto nel "caso Meridian", nuove forme per mettere a disposizione
delle imprese i fabbricati industriali.
Il discorso che ci sia un conflitto con la politica di
dismissioni non è vero, e non è neppure vero che qui si dia un
particolare aiuto all'impresa, perché l'impresa pagherà l'affitto e
la valutazione dell'immobile è stata fatta, e nel testo non sono
riportati solo gli elementi finali, ma tutte le fasi delle
valutazioni in modo chiaro, a prezzi di mercato, e quindi si compra
un immobile e non si aiuta nessuno. Invece l'elemento che io voglio
chiarire, rispetto alle discussioni che ci sono state e ci saranno
ancora in futuro con il Consigliere Tibaldi, riguarda il criterio
dell'assegnazione del fabbricato.
In questo senso il criterio è che non basta la richiesta, perché
su 47 domande che sono pervenute e sono state esaminate dalla
Finaosta, soltanto 4 hanno avuto il parere favorevole finale. Alla
Finaosta ne sono state trasmesse 47, ma in realtà gli uffici
dell'Industria ne hanno esaminate un centinaio perché una prima
selezione dei progetti industriali è stata fatta dagli uffici, più
della metà delle proposte sono cadute in questa prima
selezione.
La selezione successiva è stata fatta dalla Finaosta e il
giudizio, nella scelta, ha tenuto conto delle varie istruttorie. In
questo caso gli elementi che abbiamo a disposizione dicono che ci
troviamo di fronte ad un'azienda che ha prospettive di
sviluppo.
É un'azienda che aveva il 60 percento di valore aggiunto, il 16
percento di reddito operativo che veniva utilizzato per fare fronte
a questa operazione di
leasing
quindi, cessando l'operazione
di
leasing
, questo risultato positivo insito nell'azienda
avvalora le prospettive di sviluppo. Però l'acquisto è fatto a
prezzi di mercato, il fabbricato verrà locato alle normali
condizioni; trovandosi all'interno la Laservall e la Item, sembra
logico continuare a locare a queste aziende il fabbricato
stesso.
Mi pare di aver risposto ai diversi punti, mi pare che le
osservazioni fatte siano legittime ma non corrispondono alla
verità.
Presidente -
La parola al Consigliere Bich per le
dichiarazioni di voto.
Bich (APA) -
Intervengo per la dichiarazione di
voto e non certamente per far perdere tempo. Ho ascoltato con
attenzione le dichiarazioni dell'Assessore e mi ricordano un po'
una richiesta che avevo fatto anche in passato di aver modo di
confrontarsi in modo chiaro, e senza pregiudiziali, sul tema della
programmazione industriale. Avevo anche chiesto di acquisire, in
qualche modo, dati riguardanti gli insediamenti industriali
esistenti.
Quando l'Assessore dice che la strategia è quella del
consolidamento dell'esistente, consolidamento mediante il
risanamento e il rilancio e quindi su questo prevediamo lo
stanziamento di certe risorse, io chiederei all'Assessore di fare
anche un po' una storia a consuntivo e di andare a vedere se - oggi
lo possiamo fare - certi insediamenti esistenti sono stati
proficui, e soprattutto se la storica contrapposizione
"ricavi-perdite" può essere compatibile con questa filosofia del
rilancio dell'esistente.
Andiamo poi a mettere sotto la lente d'ingrandimento le aziende
collegate con l'Olivetti, che noi in qualche modo abbiamo
opulentemente sovvenzionato e sostenuto. Il flusso di manodopera
che queste hanno portato nella nostra regione qualche volta va
depurato dal fatto che molti addetti sono residenti nel Canavese,
fuori regione, e quindi non è possibile vedere in modo chiaro la
ricaduta occupazionale di queste aziende in valle.
Abbiamo poi anche presente la tecnologia e le tecniche
costruttive che molto spesso esorbitano da una mentalità, da una
conoscenza che non è propria della nostra regione. Noi siamo più
orientati verso produzioni mature nel ramo agroalimentare, nel ramo
di una produzione legata all'imprenditoria edile, e non verso
questo settore specifico delle high-tecnologie. Quindi ho pregato,
in passato e in più circostanze, l'Assessore di confrontarsi per
vedere se era il caso di andare avanti in questa direzione. Questo
fino adesso non è avvenuto, probabilmente per motivi più che
giustificabili, però sul discorso e sugli indirizzi generali
dissento dalla sua posizione.
Non c'era stato alcun impegno in questo senso, anche al momento
della sottoscrizione dei programmi eravamo stati molto cauti su
questo; avevamo enucleato alcuni centri industriali, la Cogne e
pochi altri, e su questi c'era una intesa generale. Su questa
intesa si è andati avanti un po' a strappi, e qualche volta anche
con difficoltà, e soprattutto con scarsa colloquiabilità nelle
determinazioni amministrative. Sull'acquisizione generale di questo
concetto io non sono d'accordo e quindi, a malincuore e
personalmente, su questo punto non posso che astenermi.
Presidente -
La parola al Consigliere
Chiarello.
Chiarello (RC) -
Le altre volte ho criticato Bich
ma questa volta lo capisco. Ha sempre parlato di liberismo e di
privatizzazioni e in questa maniera andiamo contro queste famose
privatizzazioni. Volevo legare un po' questa cosa alla dismissione
degli alloggi di edilizia sovvenzionata perché continuiamo a
comprare capannoni e vendiamo gli alloggi di edilizia
sovvenzionata. Io percepisco un certo stridore tra queste due cose
e sono quindi contrario a questi acquisti.
Presidente -
La parola al Consigliere Tibaldi.
Tibaldi (LN) -
Semplicemente per ribadire quanto
ho già espresso nel primo intervento. Le osservazioni fatte
dall'Assessore Mafrica assolutamente non ritengo abbiano esaurito i
quesiti, le perplessità su questa delibera. Faccio solo presente
all'Assessore che le perplessità riguardano anche la violazione di
una normativa comunitaria, che il contratto di acquisto di uno
stabilimento è comunque una convenzione, rientra nel pacchetto
delle convenzioni e viene giuridicamente configurato in quello
schema. Quindi io ritengo che le questioni che sono state sollevate
siano gravi e circostanziate.
Sappiamo benissimo che negli uffici preposti alla valutazione le
domande per beneficiare degli insediamenti industriali sono 47 e
che solo 4 sono state accolte. Sappiamo che ci sono delle maglie di
valutazione molto strette, che vengono seguiti determinati criteri;
però, oltre a quelli elencati, caro Assessore, ne aggiungerei uno,
che è quello della sponsorizzazione politica che bisogna avere per
superare questa valutazione. Avendo seguito da vicino determinate
situazioni, sono costretto a dirlo e a renderlo noto, anche in
questo contesto. Ribadisco quindi il nostro voto contrario.
Presidente -
La parola al Consigliere
Marguerettaz.
Marguerettaz (PpVA) -
Come già annunciavo nel
primo intervento noi voteremo contro questa delibera perché le
motivazioni addotte dall'Assessore non ci hanno minimamente
convinto. Un conto è parlare della Cogne e un conto è parlare
dell'Item: sono problematiche diverse! L'Assessore ha cercato di
sviare la ventilata ipotesi del favoritismo dicendo: "Ma, in fondo,
che cosa facciamo? Il capannone interessa a noi, saldiamo il
leasing
alla società di credito e il privato continuerà a
pagare l'affitto alla Regione".
Dalle informazioni che abbiamo, sappiamo che questa società, in
questo momento, è in difficoltà e tra le cause sta proprio il
rientro che essa deve avere per il pagamento del
leasing
. Io
non credo che l'Assessore nel suo intervento volesse dire che la
Regione fisserà il canone di locazione nella stessa cifra che oggi
l'impresa versa per il pagamento del
leasing
; credo che
indubbiamente l'impresa ne avrà un vantaggio e il vantaggio sarà
evidente.
Dietro a questa delibera non vediamo nessuno sbocco e programma
se non un intervento mirato a questa situazione particolare. Torno
a ripetere che di queste situazioni particolari in Valle d'Aosta ce
ne sono molte e, andando ad assumere questa delibera, o creiamo una
disparità oppure innestiamo un meccanismo estremamente pericoloso,
che potrebbe vedere il giorno dopo l'assunzione di questa delibera
decine di altri imprenditori venire in Regione e chiedere un
trattamento equivalente a questo.
Presidente -
La parola al Consigliere Linty.
Linty (LN) -
In attesa dei dati sull'occupazione
vorrei vedere se in Valle d'Aosta non ci sia una tendenza diversa
dal resto d'Italia; vorrei sapere quali altre regioni investono nel
settore della politica industriale quanto investe la Valle
d'Aosta.
- Vorrei ricordare che uno degli ultimi interventi è stato il
finanziamento dei capannoni della Syntax Processing di
Pont-Saint-Martin che, se ricordo bene, superava i 30 miliardi. É
chiaro che con l'esborso di capitale dalla Regione ci si aspetta
anche un aumento delle assunzioni.
C'è però un aspetto che volevo fare notare e che non è stato
trattato o meglio vi si è glissato, ed è che la situazione in cui
versa oggi la Item è dovuta ad un errore - magari non imputabile
soltanto al titolare - riguardante un
leasing
contratto con
il marco tedesco perché più di 50 milioni al mese di
leasing
sono chiaramente un salasso economico per qualsiasi imprenditore;
però non mi pare neanche giusto che ad un errore di un privato
debba sopperire la Regione. Questo non rientra nelle cosiddette
regole del libero mercato.
Sarebbe poi anche interessante - e a questo riguardo presenterò
poi con le dovute maniere un'interrogazione con risposta scritta -
sapere da quanti mesi i dipendenti della Item non prendono lo
stipendio, o quale è stato l'ultimo stipendio preso, perché si
vuole negare l'assistenzialismo che è una parola brutta ma,
diciamolo pure, questo è un intervento assistenziale, è un
intervento "socialista", da ex Unione Sovietica, quello di
intervenire nella politica economica, quello di intervenire sempre
con l'impiego di grandi capitali sulla politica economica.
Io mi chiedo se non ci fosse la Regione che interviene sborsando
queste grosse cifre, che cosa farebbe il mondo imprenditoriale e
l'industria in Valle d'Aosta. Io penso che così facendo soffochiamo
l'imprenditoria privata e usciamo da quelle regole di libero
mercato di cui abbiamo discusso; pertanto ribadisco il nostro voto
contrario.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Volevo solo fare due
osservazioni finali. Al Consigliere Bich dico che sono disponibile
con la Commissione ad esaminare le cose che lui ha riproposto, i
dati sono stati reperiti quindi, se il Presidente della IV
Commissione vuole programmare un'audizione, su questo c'è la
completa disponibilità.
Al Consigliere Tibaldi debbo dire che respingo nel modo più
assoluto l'ipotesi che mi riguardino delle sponsorizzazioni, perché
ogni pratica che viene presentata in Assessorato viene esaminata
con gli uffici, mentre debbo dire che il Consigliere Tibaldi
sostiene aziende che hanno problemi e credo che sia legittimo
farlo.
Assistenzialismo: l'intervento è l'acquisto di un qualcosa che
serve alla Regione e la successiva fase sarà quella dell'affitto
alle imprese con convenzioni separate. Le due cose vanno
distinte.
Presidente -
Se nessun altro intende intervenire
metto in votazione la deliberazione in oggetto.
Presenti: 31
Votanti: 29
Favorevoli: 21
Contrari: 8
Astenuti: 2 (Bich, Mostacchi)
Il Consiglio approva.
Presidente -
Vista l'ora e in considerazione degli
accordi presi con la Conferenza dei Capigruppo si sospendono i
lavori del Consiglio per l'incontro con le Organizzazioni
sindacali. I lavori riprenderanno alle ore 16.00.
La seduta è tolta.
La seduta termina alle 12.24
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK