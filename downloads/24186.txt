Consiglio Regionale della Valle d'Aosta - Oggetto del Consiglio n. 3165 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3165 del 19 dicembre 2007 - Resoconto
OGGETTO N. 3165/XII - Interpellanza: "Interventi finanziari a
favore della Cogne Acciai Speciali".
Interpellanza
Vista la delibera di Giunta regionale dell'11 maggio 2007,
con la quale si approvava il protocollo di intesa "da stipularsi
con il Comune di Aosta e la società Cogne Acciai speciali S.p.a. in
merito alla promozione della realizzazione del piano denominato
Stabilimento Cogne 2010";
Vista la deliberazione di Giunta n. 2849 del 12 ottobre
scorso, con la quale si stabiliva l'importo massimo concedibile di
contributi alla società Cogne "per lo spostamento dell'attuale
impianto di stoccaggio dei gas tecnici" nella misura di 2.900.000
€;
Considerato che in tale piano si prevede, per la società
Cogne Acciai speciali, "una possibile nuova configurazione spaziale
e strutturale dello stabilimento... in modo da rendere (le attività
produttive) ancora più competitive e performanti";
Considerato che all'azienda in questione sono stati concessi
fin dal suo insediamento mutui agevolati, contributi diversi, a
vario titolo, e comunque per un ammontare complessivo sicuramente
superiore ai 25 milioni di euro;
Constatato che solo per la Formazione Professionale dal '97
ad oggi la CAS ha richiesto e avuto contributi per un importo di
1.002.185 euro;
Preso atto che certamente l'azienda in questione rappresenta
un ruolo di non secondaria importanza nell'economia e nella vita
sociale della Regione e della città di Aosta;
Osservato tuttavia che l'attività svolta dalla Cogne Acciai
speciali pone anche seri problemi sul versante dell'inquinamento
atmosferico, della produzione di rifiuti industriali, per lo più di
natura pericolosa o tossica;
Ritenuto che l'Amministrazione regionale debba farsi carico
in primo luogo della sicurezza e del benessere dei cittadini,
selezionando gli aiuti alle imprese in funzione della loro piena
osservanza delle regole;
Ritenuto che per l'Amministrazione regionale è certamente
fondamentale, attraverso gli interventi a favore delle imprese,
l'interesse a favorire l'incremento di occupazione, alzare il
livello professionale e di valore aggiunto, alla riduzione delle
emissioni inquinanti e alla bonifica dei luoghi adiacenti;
i sottoscritti Consiglieri regionali
Interpellano
l'Assessore competente per conoscere:
1) quali risultati siano stati raggiunti, a tutt'oggi, in
termini di incremento dell'occupazione nello stabilimento C.A.S.,
ovvero quante sono le persone occupate con contratto a tempo
indeterminato, quante con contratto a termine, che inquadramento
professionale hanno le persone che hanno frequentato i corsi di
Formazione Professionale;
2) se alle persone che hanno frequentato i Corsi
Professionali finanziati con denaro pubblico sia stato rilasciato
un "diploma", un attestato, o un riconoscimento
professionale;
3) quali effettivi miglioramenti si ritiene siano stati
prodotti nell'ambito della riduzione di inquinamento nel
comprensorio area ex Cogne e nelle zone adiacenti della città di
Aosta;
4) se a fronte dei contributi, finanziamenti a tasso
agevolato, agevolazioni, sono stati fatti o se si intendono fare
dei controlli atti a verificare la reale destinazione degli stessi
e se sono state riscontrate eventuali anomalie. Quali sono infine
gli impianti dei gas tecnici che vengono effettivamente spostati e
chi ha redatto il preventivo per tale investimento.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Parto dal presupposto che oggi è morto
un altro di quegli operai della "ThyssenKrupp" a Torino, questa
interpellanza l'avevo preparata prima. Volevo fare il punto su tale
grosso stabilimento che abbiamo nella nostra Regione, questo è uno
stabilimento importante, dà lavoro a 1.200 persone e questo è fuori
dubbio. Abbiamo sentito prima sull'interpellanza del collega
Venturella rispetto ai problemi di inquinamento le risposte
dell'Assessore, l'interpellanza parte dal presupposto che occorre
rivedere la posizione e i rapporti con tale grande stabilimento. Ci
siamo fatti dare i conti dei finanziamenti che sono stati erogati
dall'atto dell'insediamento della "Cogne Acciai Speciali",
ringraziamo gli uffici, non credo sia stato un lavoro da poco.
Abbiamo dato un altro stanziamento per lo spostamento dell'impianto
di stoccaggio, abbiamo visto i dati del bilancio 2006 pubblicati su
"Il Sole 24Ore" dello stabilimento, i dati sono tutti positivi e
siamo felici. Praticamente il nostro gruppo è al 19° posto, il
fatturato dal 2005 al 2006 è passato da 514 a 649 milioni di euro,
il margine operativo netto è 27 milioni di euro, l'utile è 10
milioni e potrei andare avanti. Sono felice di vedere che lo
stabilimento gode di ottima salute, però... il "però" riguarda la
finalità con la quale finanziamo sotto diversi titoli e con diverse
leggi la nazionale "Cogne" e il ritorno che abbiamo in termini di
occupazione, in termini di stabilità dei posti di lavoro, in
termini di sicurezza del lavoro e in termini anche di emissioni di
inquinanti.
La cosa preoccupante, ma non nel contenuto è stata la
fuoriuscita di acciaio da una secchia, può capitare in siderurgia,
ma 30 secondi dopo l'azienda emette un comunicato dove dice che non
ha esposto ad alcun rischio gli addetti del reparto, né tanto meno
la popolazione, questo a me non risulta molto... quando c'è
un'emissione di inquinanti, non è che devono essere a tutti i costi
pericolosi, Assessore! Quello che non accetto è la tempestività
dell'azienda, che decide, non si sa bene a nome di chi, che quelli
emessi per un incidente di lavorazione, che può capitare, non sono
inquinanti; almeno il buon gusto di dire: "è successo, può
capitare", ma decidere a priori che non c'è stato pericolo per i
lavoratori e i fumi emessi non sono inquinanti, mi sembra
un'esagerazione.
Vorremmo capire dalla Regione, dall'Assessore i dati
sull'occupazione, soprattutto se c'è una stabilizzazione dei
precari, perché, a fronte dei finanziamenti erogati per la
formazione professionale, partiamo dal presupposto che non è
necessario che alla "Cogne" vi siano dei lavori a tempo
determinato. Vorremmo fare il punto sugli investimenti e vorremmo
capire meglio se non vi sia conflitto di interessi fra il Direttore
dell'ARPA e lo stabilimento, perché il Direttore dell'ARPA era un
dirigente della "Cogne" che si ritrova a fare il Direttore
dell'ARPA e, da alcune informazioni dateci dai lavoratori, non
sempre le rilevazioni effettuate da parte dell'ARPA all'interno
dello stabilimento - che si tratti di amianto o di emissioni di
fumi o di inquinanti - vengono fatte con criteri di scientificità,
il che vuol dire non andare dove voglio io o l'azienda, ma adottare
dei criteri perlomeno "super partes". Vorremmo fare il punto della
situazione e capire in che direzione stiamo andando come
Amministrazione regionale nei rapporti con questo stabilimento.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Ringrazio il collega Bortot per la
presentazione della sua interpellanza, un'interpellanza che ha
senso, perché è sempre utile fare il punto sull'andamento di
un'acciaieria importante, specialmente in momenti come questi che,
seppure non ci toccano, però ci vedono coinvolti emotivamente nei
sentimenti per questo incidente gravissimo che è accaduto a Torino.
Va subito aggiunto che però stiamo parlando di un settore che può
essere il medesimo, ma parliamo di uno stabilimento del tutto
diverso: lo stabilimento "Cogne" di Aosta è in sicurezza, il
monitoraggio di questo stabilimento non verrà accentuato oggi
perché sono accaduti dei fatti in altre Regioni italiane, è un
monitoraggio costante che viene fatto in contraddittorio con
l'azienda, le forze sindacali che sono impegnate all'interno dello
stabilimento a garantire comunque e sempre le condizioni di
sicurezza degli operai, c'è una vigilanza, ma c'è anche una
collaborazione da parte della proprietà che si manifesta giorno per
giorno in incontri e dibattiti. Ciò detto, si può aggiungere che i
dati che emergono dalla relazione sugli infortuni del 2006 sono
dati che forniscono questa indicazione, che vedono all'interno
dello stabilimento "Cogne" una diminuzione degli infortuni, sebbene
siano sempre presenti. Non ci dimentichiamo che lavorare
nell'ambito metalmeccanico comporta una serie di rischi che a volte
sono anche quelli più banali della caduta in piano, non sempre lo
schiacciamento o il ferimento da lavorazione, ma a volte è solo la
caduta in piano, perché uno stabilimento per sua natura genera esso
stesso degli incidenti.
Entrando nel merito delle domande dell'interpellanza parliamo
della forza lavoro di questo stabilimento. Possiamo prendere uno
spaccato che va dal 2000 ad oggi: nel 2000 si parte con 980
dipendenti in totale, si scende nel 2001 a 939, nel 2002 si torna a
970, nel 2003 si sale a 997, nel 2004 si passa a 1.031, nel 2005 si
passa a 1.016, nel 2006 sono di nuovo 1.031 e nel 2007,
attualizzando a novembre, siamo a 1.058. Analizzando ora il dato
dei 1.058, di questi 974 sono contratti a tempo indeterminato e
solo 73 contratti a tempo determinato; vi sono 4 contratti di
inserimento, 7 contratti di apprendistato, per un totale di 1.058.
Esaminando questo dato, mi sembra che vi sia un equilibrio
sufficientemente corretto fra i contratti a tempo indeterminato e
quelli a tempo determinato, quindi qui non si deve parlare di una
situazione diffusa di precariato, ma qui c'è un equilibrio
corretto, tanto più che la cassa integrazione va considerata
chiusa. Ho potuto confrontarmi in questi giorni con la Direzione
della "Cogne" anche per riprendere il discorso della sicurezza, che
non è mai troppo ripeterlo e ho scritto una lettera, oltre che alla
"Cogne", a tutti gli stabilimenti che hanno delle lavorazioni a
rischio, una lettera molto dettagliata dove spiegavo alcuni
concetti. Applicare la sicurezza non è solo applicare la legge, è
qualcosa di più, è una questione etica e morale nei confronti delle
persone, è un dovere civico e morale. All'interno di questo
confronto con la Direzione non solo si è definito che la cassa
integrazione va considerata finita, ma che c'è l'impegno da parte
dello stabilimento, visto che il 2008 si presenta con delle
prospettive buone, di procedere con delle nuove assunzioni. Non
solo, abbiamo fatto una riflessione sui contratti a tempo
determinato, e molti di questi contratti scadranno nella primavera,
e ho sottolineato l'importanza che per chi ha già svolto dei
periodi a tempo determinato, se è stato un buon lavoratore, quindi
fatto salva la facoltà di dire: "hai lavorato male"... forse
avrebbe un senso trasformare quel contratto in contratto a tempo
indeterminato.
Lei chiede anche se le persone che hanno frequentato i corsi
professionali hanno avuto un diploma. Qui ho interagito sempre con
la "Cogne" e mi dicono che la prassi aziendale per tutti i corsi,
non solo quelli finanziati, è di consegnare alla fine del corso un
attestato di frequenza. Cosa si richiede per avere questo attestato
di frequenza? Almeno la presenza al 70% del corso. L'attestato
viene rilasciato dalla società che ha effettuato la docenza del
corso e comunque viene confermato dalla "Cogne".
In un'altra domanda si chiede:
"quali effettivi miglioramenti
si ritiene siano stati prodotti nell'ambito della riduzione
dell'inquinamento..."
, questa è una domanda a cavallo fra me e
l'Assessore Cerise, cercherò di rispondere io. Parliamo anzitutto
degli interventi che sono stati fatti, poi le do tutto, non stia a
scrivere... il primo intervento è stato l'avvio del nuovo impianto
di decapaggio vergella, il secondo è l'avvio nuovo impianto di
sodatura riducente le dismissioni, impianto di sodatura ossidante,
potenziamento impianti di aspirazione fumi primari forno "UHP",
potenziamento impianti di aspirazione fumi secondari forno "UHP"
convertitore "audi" - non so cos'è sono sincero -, eliminazione
depositi scorie posti in aree non coperte - questo è importante
perché, se piove, non patiscono -, coperture pavimentazioni
depositi rifiuti. Gli interventi di prevenzione sono stati:
impermeabilizzazione dei cunicoli, vasche e dei chiarificatori
presso l'impianto di neutralizzazione acidi, sostituzione della
rete di distribuzione idrica interrata con nuove reti aeree, perché
le reti aeree sono ispezionabili e, se ci sono perdite, non vanno a
fare le percolazioni, impermeabilizzazione della vasca di
disidratazione fanghi depuratore centrale. Qui leggo una nota che
mi viene dall'Assessorato dell'ambiente, secondo tale
Assessorato:
"Gli interventi per la riduzione degli impatti ambientali
della Cogne Acciai Speciali e le azioni di monitoraggio a cura
dell'impresa sono ricondotte nell'ambito dell'autorizzazione
ambientale integrata, rilasciata dall'autorità competente ai sensi
dell'articolo 5 del decreto legge... le attività di controllo sugli
adempimenti prescritti per l'impresa sono effettuati a cura
dell'ARPA e del Corpo forestale valdostano. Gli impatti ambientali
presi in considerazione sono i seguenti: acque, sostanze
contaminanti, terreno, falda, aria, rumore ambientale..."
.
Per quanto concerne le matrici dell'acqua, qui avrei un
dettaglio per ognuno di questi elementi di verifica che preferisco
lasciarvi, perché prendono almeno 2 pagine.
Ci sarebbe una quarta domanda:
"se a fronte dei contributi,
finanziamenti a tasso agevolato, agevolazioni, sono stati fatti o
se si intendono fare dei controlli atti a verificare la reale
destinazione degli stessi..."
, i contributi regionali vengono
erogati previa verifica del soddisfacimento delle condizioni
previste per la loro erogazione, stabilite dalle specifiche leggi
che ne autorizzano la concessione, l'ho letto così com'è, nel senso
che è ovvio che sono state fatte le verifiche, perché è solo
attraverso le verifiche che eroghiamo i contributi.
Per quanto concerne la formazione professionale, le disposizioni
applicative prevedono controlli in itinere durante lo svolgimento
dei corsi, volti ad accertare le modalità realizzative dei
medesimi, e controlli "ex post", consistenti nella verifica
amministrativa e contabile della documentazione di spesa
presentata. Sulla base dell'esito della verifica amministrativa e
contabile, viene erogato il contributo regionale nei limiti
dell'importo concorso. Il progetto di spostamento degli impianti
dei gas tecnici prevede lo spostamento degli stoccaggi dei gas
ossigeno, azoto ed argon, tutti gas. La "CAS" ha presentato un
preventivo per il costo dello spostamento che attualmente è
all'analisi della Amministrazione regionale, se ne stanno occupando
gli uffici. A questo punto vi do la documentazione che riguarda
l'analisi.
Presidente
- La parola all'Assessore al territorio,
ambiente e opere pubbliche, Cerise, per una precisazione.
Cerise (UV)
- Nell'illustrazione dell'interpellanza il
collega Bortot ha fatto delle affermazioni molto gravi, che possono
avere delle ripercussioni di ordine penale, perché non si può dire
che l'ARPA sulla "Cogne" fa dei controlli "all'acqua di rosa",
perché l'attuale Direttore è un ex dipendente della "Cogne". Sono
affermazioni gratuite, false, che possono ingenerare delle reazioni
che mettono in discussione la serietà degli stessi Consiglieri
regionali; pertanto prego il collega Bortot di fare una rettifica
al riguardo.
Presidente
- La parola al Consigliere Bortot.
Bortot (Arc-VA)
- Accolgo la richiesta dell'Assessore
Cerise e in parte rettifico le affermazioni precedenti. Dirò che da
riunioni fatte con lavoratori dello stabilimento, su precisa
indicazione dei lavoratori di fare dei rilievi su alcune sostanze
nocive e sull'amianto in determinati posti, le richieste dei
lavoratori da parte dei dirigenti, funzionari, addetti, tecnici
dell'ARPA non sono state accolte, punto e a capo.
L'altra cosa che devo dire è che ringrazio gli Assessori per le
risposte puntuali, vi è da migliorare per quanto riguarda i
rapporti umani in questo stabilimento, perché le persone che sono a
tempo determinato evidentemente sono soggette a pressioni - non
parliamo di altre cose - che vanno al di là del rispetto della
dignità umana e anche qui posso portare delle testimonianze. Non
dico che sono casi diffusi, che valgono per tutti i lavoratori a
tempo determinato; con l'interpellanza che cosa volevamo
significare? Volevamo significare che, a fronte di finanziamenti
giustamente dati per la formazione professionale, nel momento in
cui il corso viene effettuato, viene dato un attestato, il
dipendente viene assunto in periodo di prova, superato tale
periodo, non c'è alcun motivo per tenerlo a tempo determinato. È
vero che le leggi lo prevedono, ma è anche vero che alla luce dei
finanziamenti che ha avuto questo stabilimento... e ve li elenco
perché è giusto che si sappiano: abbiamo dal 1998 liberazione delle
aree 921mila euro, trasferimento degli impianti 12 milioni di euro,
progetti di ricerca e sviluppo 1,5 milioni di euro, formazione
professionale per tutta una serie di mansioni per 1 milione di
euro, lo smaltimento delle scorte fuori valle per 4 milioni di
euro, la discarica nuova a Pontey è costata 6 milioni di euro,
contributi per lo sdoganamento 1,1 milioni di euro,
internazionalizzazione, che sono rapporti di studio, di
"marketing", 65mila euro, misure di tutela ambientale 272mila euro,
realizzazione di impianto antinquinamento 301mila euro. A questo
vanno aggiunti 2 milioni di euro ed è qui il nocciolo: quello che
risulta a me - vorrei che vi fosse un'attenzione da parte degli
uffici - da parte dei lavoratori è che i 2 milioni di euro
stanziati per il trasferimento degli impianti dei gas ad una
valutazione empirica risultano eccessivi, ci sarebbe da fare una
verifica. Non è detto che non dobbiamo darglieli, dico solo che la
perizia è stata fatta dalla "Cogne", l'esame venga effettuato
attentamente, senza insinuare dubbi di nessun genere. Il succo
dell'interpellanza è che all'interno della "Cogne", sui rapporti,
sui livelli di inquinamento, dato che non si tratta di un ufficio,
ma di uno stabilimento siderurgico, sui rapporti sindacali e umani
con le persone, sul concetto di contratto a termine, sugli
investimenti e i finanziamenti, senza arrivare alla persecuzione...
ma, a fronte di tutti questi finanziamenti dati alla "Cogne",
dobbiamo chiedere che presti maggiore attenzione ai rapporti umani,
che venga superato il concetto di contratto a termine, perché i
contratti prevedono i periodi di prova e, se uno è
professionalizzato e riceve un attestato, non c'è nessun motivo,
superato il periodo di prova, che venga tenuto a tempo determinato.
Credo che non andremo a chiedere niente di trascendentale alla
"CAS" e in questa direzione possiamo incamminarci.
Presidente
- La parola all'Assessore alle attività
produttive e politiche del lavoro, La Torre, per una
precisazione.
La Torre (FA)
- Consigliere Bortot, credo che questa
Amministrazione sia trasparente, nel senso che lei ha chiesto dei
dati e noi glieli abbiamo forniti ed è un suo diritto. Rifletta
però sull'utilizzo dei dati che le vengono forniti, cautela e
riservatezza nell'interesse dei lavoratori. Non so se ha capito la
mia osservazione. I dati ce li ha, se li guardi, teniamoli in un
ambito di riservatezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK