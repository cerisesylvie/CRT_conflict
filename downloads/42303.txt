Consiglio Regionale della Valle d'Aosta - Oggetto del Consiglio n. 1182 del 29 gennaio 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1182 del 29 gennaio 2020 - Resoconto
OGGETTO N. 1182/XV - Continuazione della trattazione
congiunta delle relazioni della Sezione regionale di controllo
della Corte dei conti, del DEFR per il triennio 2020-2022, del DL
n. 45 (Legge di stabilità regionale per il triennio 2020/2022), del
DL n. 46 (Bilancio di previsione della Regione autonoma Valle
d'Aosta per il triennio 2020/2022) e del DL n. 47 (Disposizioni
collegate alla legge di stabilità regionale per il triennio
2020/2022). (Approvazione di tre ordini del giorno).
Rini (Presidente)
- Alla presenza di 30 colleghi,
possiamo riprendere i lavori. Siamo all'ordine del giorno n. 9. Per
l'illustrazione la parola alla collega Minelli.
Minelli (RC-AC) -
Quest'ordine del giorno ci sembra
doveroso, considerato che la commissione paritetica è ferma dallo
scorso mese di agosto in seguito alla crisi del governo nazionale e
alla decadenza della componente di parte statale e non è ancora
stata rinnovata nonostante sia stata più volte annunciata dal
Ministro. Crediamo che questo sia un pensiero condiviso da tutto il
Consiglio ed è assolutamente necessario che l'implementazione della
Commissione avvenga il più in fretta possibile, perché sono in
giacenza questioni importantissime, norme di attuazione, in
particolare la norma di attuazione relativa alle concessioni
idroelettriche. Pensiamo che a distanza di 4 mesi dalla formazione
del governo non sia più accettabile che ci sia questo rinvio; tra
l'altro sono state recentemente nominate due commissioni
paritetiche: quelle per la Sicilia e per la Sardegna e ci risulta
essere in fase di definizione anche la nomina della commissione del
Friuli-Venezia Giulia e del Trentino-Alto Adige. Quindi, riteniamo
che si sia atteso anche troppo, avevamo sollecitato - già
quest'estate e poi nei mesi successivi - una presa di posizione da
parte della Regione e del Presidente, ciò c'è stato, ci sono state
delle interlocuzioni, che però non hanno portato a tutt'oggi a
nulla. Quindi quello che chiediamo in questo momento è di
sollecitare, d'invitare i parlamentari della Valle d'Aosta e le
forze politiche presenti in Parlamento ad assumere delle iniziative
in modo che si arrivi al più presto alla nomina della componente
statale della commissione paritetica. Chiediamo anche al Presidente
della Regione d'intervenire sul Governo, presso il Ministro
competente, e di dare un'immediata comunicazione pubblica delle
risultanze di queste interlocuzioni. Noi crediamo che questo sia
fondamentale per la Valle d'Aosta anche in presenza (e forse a
maggior ragione in presenza) di una crisi come quella che stiamo
vivendo.
Presidente -
La parola al collega Mossa.
Mossa (M5S) -
Relativamente a quest'ordine del giorno
vorrei far presente che non solo condividiamo pienamente l'impegno
proposto dalla collega Minnelli ma ci siamo anche attivati in tal
senso. Infatti, oggi, la nostra deputata sta depositando alla
Camera un'interrogazione scritta, indirizzata al Ministro per gli
affari regionali e per le autonomie, chiedendo di adottare
iniziative affinché la nomina dei commissari statali della
paritetica venga fatta nel più breve tempo possibile, per
permetterci di uscire da questa paralisi che ormai dura dal mese di
agosto 2019. Mi pare che possa essere un impegno condivisibile da
tutta l'Aula, perché non si può più attendere oltre. Ci sono
importanti norme d'attuazione da elaborare e definire su materie
rilevanti e urgenti, per tutte le comunità valdostane, come ad
esempio quella delle concessioni delle acque a scopo idroelettrico.
Ci saremmo mossi molto prima, ma abbiamo riposto fiducia nelle
parole del Ministro Boccia, che aveva dichiarato durante la visita
ufficiale in Valle D'Aosta avvenuta il 30 settembre 2019 che la
commissione paritetica sarebbe stata ricomposta entro fine ottobre.
Successivamente, rispondendo all'interrogazione parlamentare aveva
dichiarato che la nomina sarebbe avvenuta entro fine dicembre;
visto che anche questo termine è stato disatteso, mi pare che
un'azione incisiva da parte dei nostri parlamentari e del Governo
sia ben più che motivata. Ciò premesso, voteremo sicuramente a
favore di quest'ordine del giorno.
Presidente -
La parola al presidente Testolin.
Testolin (UV) -
È più che condivisibile e anche
auspicabile che l'insieme delle iniziative che sono state messe nel
tempo in itinere e delle ultime iniziative, assieme a un
rafforzamento della richiesta da parte del governo regionale,
supportata da un'iniziativa del Consiglio, possano portarci a
chiudere questo cerchio che ci darebbe di nuovo la possibilità
d'interloquire con il governo centrale. Quindi questa è
un'iniziativa che andremo a votare con gli emendamenti che forse ha
già anticipato la collega Minelli ma che io andrei a riassumere:
"Invita i parlamentari della Valle d'Aosta e le forze politiche
presenti in Parlamento ad assumere iniziative incisive in modo da
addivenire, in tempi rapidi, alla nomina di cui in premessa, e il
Presidente della Regione a intervenire presso il Ministero
competente e di darne immediata comunicazione". Se può andar bene,
noi in questi termini l'accogliamo assolutamente.
Presidente -
Possiamo quindi mettere in votazione
l'ordine del giorno emendato come illustrato dal Presidente. La
votazione è aperta. Possiamo chiudere la votazione.
Presenti, votanti e favorevoli: 35
Il Consiglio approva all'unanimità.
Prima di passare al prossimo ordine del giorno, colleghi, come
definito dalla conferenza dei capigruppo, do informazione della
decisione in merito al prosieguo dei lavori: ovviamente è un
calendario molto fisso e mi scuso anticipatamente, soprattutto con
tutto il personale del Consiglio che deve seguire i nostri lavori,
insieme a tutti gli operatori della comunicazione, i giornalisti,
che seguono i lavori del nostro Consiglio, ma capite bene
l'importanza, ovviamente, e la delicatezza di questo momento;
quindi abbiamo pensato di continuare i lavori questa sera fino a
mezzanotte, alle ore 24. I lavori riprenderanno domani mattina alle
10:00 - per consentire, a chi è interessato, di partecipare
all'inaugurazione di uno degli eventi più importanti del nostro
territorio che è la fiera di Sant'Orso - fino alle ore 13:00 e
riprenderanno alle ore 14:30 a oltranza fino alla fine dei nostri
lavori. Oggi, ovviamente, ci sarà una piccola pausa per la cena
dalle ore 20:00 alle ore 21:00. Possiamo passare ora all'ordine del
giorno 10. Per l'illustrazione la parola alla collega Russo.
Russo (M5S) -
In quest'ordine del giorno parliamo di
scuola e parliamo d'inglese. L'apprendimento della lingua inglese è
considerato ormai una competenza necessaria per accedere ed essere
competitivi nell'attuale mondo del lavoro. Nella nostra scuola
secondaria di primo grado l'apprendimento della lingua inglese è
limitato a tre moduli alla settimana e nella scuola primaria a solo
due moduli alla settimana. Nella nostra Regione, oltre all'offerta
tradizionale della scuola secondaria di primo grado, abbiamo
l'offerta musicale e, in via sperimentale, per il corrente anno
scolastico quella artigianale, con la possibilità di prevedere in
futuro ulteriori indirizzi volti a potenziare competenze
trasversali in ambito sportivo e artistico-culturale.
Abbiamo la delibera della Giunta regionale numero 1441 del 2019
in cui è approvata la ricostituzione del comitato tecnico per la
stesura delle linee guida per la definizione del modello di
educazione B plurilingue, a partire dall'anno scolastico 2020/2021.
Nell'anno 2021/2022, inoltre, è prevista la revisione dell'attuale
piano di dimensionamento delle istituzioni scolastiche. Siamo certi
che una più ampia proposta formativa e didattica alla famiglia e ai
ragazzi corrisponda a un miglioramento della qualità
dell'apprendimento e della scuola nel suo complesso e quindi
chiediamo di aggiungere per l'anno scolastico 2021/2022 un terzo
tipo di offerta formativa nella scuola secondaria di primo grado,
una scuola secondaria a indirizzo linguistico, in cui oltre al
programma curricolare, si aggiunga almeno un pomeriggio alla
settimana di tre moduli l'uno, interamente dedicati
all'apprendimento della lingua inglese, condotti da insegnante
ovviamente con livelli di certificazione adeguati.
Dalle ore 16:08 assume la Presidenza il vicepresidente
Distort.
Distort (Presidente)
- Ha chiesto la parola la presidente
Rini.
Rini (PNV-AC-FV) -
È inutile sottolineare che questo è un
tema che mi sta particolarmente a cuore su cui abbiamo lavorato
tanto negli anni passati, dove avevamo provato a portare avanti
anche delle riforme che in qualche modo potessero invertire la
rotta in questo, perché la collega Russo ha assolutamente ragione
quando sottolinea l'esiguità delle ore di apprendimento della
lingua inglese. L'ho detto prima, lo ripeto oggi: io sono
profondamente regionalista, attaccata alle nostre tradizioni e alla
nostra cultura, quindi, a fianco del giusto tempo dedicato a quella
che è la cultura della Valle d'Aosta, alle nostre lingue che sono
il francoprovenzale e il francese, ci deve essere, però,
un'apertura al mondo, e l'apertura al mondo passa inevitabilmente
dalla lingua inglese. Oggi, ormai, se iscriviamo i nostri ragazzi
in qualunque tipo di università, - non è più come qualche anno fa,
che accadeva solo in quelle magari più di nicchia, più di un certo
livello - ci sono corsi interamente tenuti in lingua inglese.
Pensate alla difficoltà di sostenere un corso universitario
interamente in lingua inglese. Il mio sogno però è che davvero
quest'opportunità non sia un'opportunità per pochi. Perché era
stato deciso d'introdurre in maniera massiccia l'insegnamento anche
della lingua inglese in tutti gli ordini e gradi nella nostra
scuola? Proprio perché questa opportunità venisse offerta a tutti.
Oggi cosa succede? Oggi le famiglie - non necessariamente più
facoltose, anzi, talvolta non è nemmeno così - più attente, quelle
che magari davvero seguono i loro figli, cosa fanno? Devono
iscrivere i ragazzi a delle scuole private con dei corsi privati
ovviamente con costi molto elevati; un impegno, anche
extra-scolastico, che va ad aggiungersi a tutto l'impegno consueto
e che va a limitare quel tempo libero dei ragazzi che, vista la
vita che stiamo vivendo, la quotidianità dei giorni nostri, è
sempre più limitato, e andiamo a intaccare ancora quel tempo lì. Io
sono molto d'accordo sullo spirito di quest'ordine del giorno, però
mi piacerebbe che, nell'impegno, non venisse confinato in uno
specifico indirizzo linguistico. Io vorrei che quest'opportunità
fosse data a tutti ragazzi, perché prima parlavo, e forse su questo
ho sbagliato, parlavo solamente di chi intende poi proseguire i
propri studi con corsi universitari, ma il mondo del lavoro, il
mondo del lavoro a qualunque livello, in qualunque mansione, ormai
richiede una conoscenza ottima della lingua inglese, e il mio sogno
per la scuola valdostana è chela nostra piccola regione diventi
davvero un laboratorio, che dalle nostre scuole escano dei ragazzi,
a partire dalla scuola secondaria di primo grado, in grado di
gestire le lingue, soprattutto l'inglese. Mi ricordo un'audizione
con l'allora direttrice di Confindustria che mi fece riflettere
molto, per giorni, dove ci aveva proprio illustrato come ci sia
carenza di determinate figure per cui non è assolutamente richiesto
il titolo di laurea, proprio per la mancanza di conoscenza ottima
della lingua inglese; su questo i nostri ragazzi devono davvero
essere messi al passo e dobbiamo fornirgli le stesse opportunità
dei ragazzi che abitano da Carema in giù.
Quindi io sono assolutamente d'accordo sul potenziamento delle
lingue, però mi piacerebbe che l'impegno fosse spalmato in maniera
più trasversale. Credo che sia necessario riprendere tutta la
questione
des adaptations
, che sia più che mai necessario,
rivedendolo, adattandolo. Solo chi non fa niente non sbaglia.
Avevamo portato avanti una riforma che sicuramente è stata molto
contestata ma sicuramente aveva segnato un passo d'inizio,
sicuramente aveva riportato al centro del dibattito la questione
linguistica e quindi, con coraggio, bisogna riprendere in mano
questa questione, bisogna portare avanti gli adattamenti.
Ricordiamo che per la scuola secondaria di secondo grado gli
adattamenti al nostro statuto non ci sono e quindi questa credo che
sia una delle priorità da portare avanti e può essere questa
l'occasione, all'interno degli adattamenti, per ripensare anche la
modulazione dell'insegnamento delle lingue.
E su questo io naturalmente sono più che favorevole.
Presidente
- La parola alla collega Minelli.
Minelli (RC-AC)
- L'apprendimento delle lingue - e
l'apprendimento della lingua inglese nello specifico - è
sicuramente da sostenere e da ritenere importante nella società
odierna. Per quello che riguarda però questo ordine del giorno che
chiede un terzo tipo di offerta formativa nella scuola secondaria
di primo grado, e nello specifico di aggiungere almeno un
pomeriggio alla settimana di tre moduli l'uno, io credo - e poi
l'Assessore che ha sicuramente più il polso della situazione di me
risponderà meglio - che non sia possibile, perché l'inglese è una
materia che, a tutti gli effetti, è inserita attualmente nel
curriculum della scuola secondaria di primo grado per tre ore alla
settimana. L'offerta formativa può essere gestita - e molte scuole
lo stanno già facendo - in totale autonomia, organizzando dei corsi
facoltativi pomeridiani in collaborazione con alcuni enti
certificatori, penso per esempio al Trinity e al British, che in
alcune scuole hanno da anni avviato delle collaborazioni. Prevedere
adesso con un ordine del giorno una questione che va normata
diversamente - diceva giustamente la collega Rini che deve
rientrare nel panorama degli adattamenti - non è utile a mio
avviso, anche perché bisogna tenere conto che ci sono una serie
d'istituzioni scolastiche che fanno i rientri pomeridiani e già ora
i ragazzi vanno a scuola per tre pomeriggi la settimana, gli altri
due sono dedicati normalmente ad altre attività. Le scuole medie a
indirizzo musicale (Smim) nei due pomeriggi che restano liberi
dalle lezioni curricolari fanno musica, e poi ci sono molti
ragazzi, fortunatamente, che fanno sport e che quindi hanno in quei
pomeriggi delle discipline a cui partecipano.
È sicuramente importante discutere e fare una riflessione
approfondita sulla necessità d'insegnare l'inglese in maniera più
importante, più incisiva, nelle nostre scuole, ma io ritengo che
non possa essere fatto attraverso uno strumento di questo tipo. È
necessario che ci sia in futuro un modo, diverso, di approcciarsi a
questa questione che non ritengo sia quello di questo momento. Per
cui su quest'ordine del giorno noi ci asterremo.
Presidente -
Ha chiesto la parola il collega
Sammaritani.
Sammaritani (LEGA VDA
) - In linea con quello che ha
appena poco fa dichiarato la collega Rini, effettivamente anche nel
nostro contro DEFR - o DEFR ombra come l'ha definito l'Assessore
Certan - uno dei passaggi fondamentali era proprio quello del
bi-plurilinguismo e, in particolare, proprio una delle misure da
adottare era testualmente quella dell'incremento - fin da subito,
in questo DEFR - delle ore settimanali di lingua inglese in tutti i
percorsi scolastici. Quindi mi sento di condividere il pensiero
della collega Rini nel senso di sì, andare nella direzione
suggerita da questo ordine del giorno, ma, nel contempo, proprio di
estendere a tutti i percorsi scolastici quest'incremento di ore di
inglese che, come è già stato ben detto, è un presidio
imprescindibile per consentire ai nostri ragazzi di avere molte più
chances formative in qualsiasi tipo di percorso scolastico che
intendano poi intraprendere nel prosieguo dei loro studi.
Presidente -
La parola all'assessora Certan.
Certan (AV) -
Grazie collega Russo per quest'ordine del
giorno la cui
ratio
abbiamo capito tutti perfettamente e che
condividiamo, condividiamo così tanto che abbiamo davvero già
previsto la possibilità per quanto riguarda tutte le istituzioni
scolastiche di fare un potenziamento in questo settore. Vi è però
un problema, direi proprio tecnico, nella formulazione del suo
impegno, non vado a ripetere quanto i colleghi hanno detto, che
condivido; l'inglese, la scienza, la matematica e altre discipline
non possono essere oggetto di uno specifico indirizzo nella scuola
media solo per alcuni, poiché sono materie curricolari. Per quanto
riguarda invece le Smim o quell'indirizzo sperimentale che
quest'anno in alcune scuole di indirizzo artigianale è partito,
riguarda più un settore, ad esempio dello sport, dell'arte, della
musica, dove ci sono specifici orientamenti anche a livello
nazionale in cui è possibile fare un potenziamento anche, diciamo,
solo limitato ad alcune scuole o in via sperimentale. Ma per le
materie curricolari (inglese, scienze, matematica o altre lingue)
non è possibile, poiché i saperi di base devono essere garantiti in
egual misura in tutte le scuole medie.
Ogni scuola, lo ha ben detto la collega Minelli, in base al suo
contesto e al suo Ptof (piano triennale offerta formativa) che
condivide tra docenti e consiglio d'istituto e anche all'utenza,
perché ogni scuola ha un'utenza che conosce bene e che è legata al
proprio territorio, può ampliare l'offerta formativa come meglio
crede, potenziando più il settore linguistico oppure altri settori.
Riguardo a questo anche la questione facoltativa è legata
all'autonomia scolastica; io sono d'accordo che invece, come ha
detto anche la collega Rini, su alcuni indirizzi ci debba essere
una scelta, una presa di posizione più generale e discussa con
tutte le istituzioni.
A tal fine, abbiamo predisposto con la collega Russo - in
qualche modo ci siamo confrontate - un ordine del giorno che
integra quanto scritto in quest'ordine presentato dal Movimento 5
Stelle, poiché vi è un comitato, composto da dirigenti scolastici e
da dirigenti del Ministero, che sta lavorando su questo settore
delle lingue e che quindi sta portando a termine un suo percorso e
delle proposte. Allora, per quanto ci riguarda, se la proponente è
d'accordo, noi proporremo: "Impegna l'Assessore competente, o il
Governo regionale, a confrontarsi con il comitato tecnico di cui in
premessa; il comitato tecnico è il comitato per la stesura delle
linee guida per la definizione del modello di educazione
bi-plurilingue a partire dall'anno scolastico 20-21 e per la
realizzazione di un'azione di supporto metodologico didattico
organizzativo rivolto a dirigenti, docenti impegnati in attività
bi-plurilingue. È un comitato tecnico che già era stato nominato e
previsto negli anni precedenti, è stato anche un po' rimpolpato e
in qualche modo riattivato, poiché aveva finito il suo mandato; io
non faccio parte di questo comitato poiché è un comitato tecnico,
però posso, insieme al comitato, portare la bozza di documento,
dove ci saranno le linee guida condivise tra gli esperti e il mondo
della scuola, dirigenti e docenti, proprio per in qualche modo
andare nella direzione di riprendere quel percorso di analisi, che
ormai è stato fatto, successivo alla legge 18, il percorso des
adaptations era stato interrotto ma in qualche modo non è mai
cessato tutto l'approfondimento e tutta un'analisi di valutazione
riguardo al lavoro svolto, poiché le scuole non è che hanno smesso
d'insegnare le lingue ma hanno continuato il lavoro. Questo
monitoraggio è stato fatto anche perché le adaptations avevano
comunque avuto un percorso di un anno e mezzo, quindi, insomma, ci
sembrava importante non buttare tutto il lavoro, che è stato anche
un lavoro di grande qualità, ma in qualche modo riattivarlo.
Proprio perché crediamo che sia importante che le lingue
diventino bagaglio culturale di tutti e non solo di alcuni, mi
permetto anche di dire che da quest'anno ci sarà la prova di
certificazione linguistica francese - diventerà non più prova
facoltativa ma obbligatoria, accanto alla prova Invalsi nel mese di
aprile - con la quale i ragazzi usciranno e avranno la fotografia
delle loro competenze linguistiche e avranno, quando usciranno
all'esame di Stato, il loro inquadramento nelle competenze europee,
nel quadro di certificazione linguistica europea, cosa che vuol
dire che nelle università di tutta Europa, laddove viene accolto
questo certificato, avranno a disposizione un titolo da spendere,
diverso da quello dell'esame di Stato, che invece è stato regolato
dalla legge di dicembre 2018 per l'adeguamento alla legge regionale
sull'esame di Stato, che è ancora un altro passaggio.
Per quanto riguarda la lingua francese, da quest'anno
l'obiettivo sarebbe quindi che - non solo quelli che verranno
scelti dalla scuola o spronati dalla famiglia che venivano portati
all'Alliance Française e ottenevano un diploma - tutti i ragazzi
della quinta secondaria abbiano la possibilità di accedere a questa
certificazione che, ripeto, non può pregiudicare l'esame di
maturità, ma deve essere un esame, una prova che viene fatta solo
per accedere; non è di sbarramento, è una fotografia: ogni alunno
avrà la sua certificazione. L'obiettivo è poi di farlo nei prossimi
anni - lo stiamo già facendo ma in modo facoltativo e non
obbligatorio -, anche, naturalmente, per la lingua inglese e per la
lingua tedesca per quanto riguarda le scuole che lo fanno e che
hanno il walser nel loro percorso. Queste prove vengono fatte anche
negli altri ordini di scuola ma chiaramente la certificazione vera
e propria, quella spendibile, è quella che si può ottenere poi in
quinta superiore.
Se volete, per non interrompere, facciamo solo un attimo il
punto della situazione con i colleghi perché mi sembra che forse
anche altri gruppi fossero interessati a qualche modifica; solo se
si è d'accordo di proporre questo, altrimenti noi ci asteniamo.
Presidente -
La parola alla proponente Russo per commento
relativo a quest'iniziativa.
Russo (M5S) -
Grazie Assessore della risposta, grazie
colleghi che avete contribuito con il vostro pensiero.
Sinceramente, su quest'ordine del giorno ho riflettuto parecchio ma
prevalentemente per un motivo: perché - poiché chiaramente non era
possibile fare un emendamento - volevo portare, in qualche modo,
questo tema all'attenzione del Consiglio. Il fatto che voi
addirittura mi diciate: "no, noi non vogliamo potenziare la lingua
inglese solo nella scuola secondaria di primo grado ma vogliamo
farlo su tutti gli ordini di scuola" è ancora meglio, chiaramente
va oltre quello che io avevo pensato. Sono ovviamente disposta a
valutare un cambiamento dell'impegno, va benissimo. La cosa che mi
importa è che l'Assessorato si prenda l'impegno di fare una
valutazione seria di un aumento delle ore d'insegnamento della
lingua inglese. Valutiamo un attimo come definirlo.
Presidente -
Quindi sospendiamo pochi minuti.
La seduta è sospesa dalle ore 16:26 alle ore 16:33.
Distort (Presidente) -
Riprendiamo i lavori dopo la breve
sospensione. All'assessore Certan la parola per la lettura
dell'impegnativa così come modificata.
Certan (AV) -
Dalle suggestioni che sono venute
dall'Aula, direi che "impegna l'Assessore competente a confrontarsi
con il comitato tecnico di cui in premessa" che è il comitato di
cui ho detto prima, si occuperà della stesura delle linee guida, la
definizione del modello di educazione bi-plurilingue partendo
naturalmente dalle adaptations "e a illustrare, alla Commissione
competente, un documento contenente la bozza delle linee guida
condivisa tra esperti e mondo della scuola, dirigenti e docenti,
entro maggio-giugno 2020".
La data di maggio-giugno 2020 sicuramente non farà partire per
il prossimo anno scolastico 20-21 le nuove linee guida, ma è fatto
appositamente poiché il ridimensionamento delle istituzioni
scolastiche è previsto nel 21-22, quindi lì potremo davvero dare
anche delle linee e delle indicazioni diverse anche
sull'organizzazione delle scuole. Abbiamo aggiunto delle linee
guida riguardanti la scuola secondaria di primo e di secondo grado,
così lo abbiamo aperto anche al discorso di continuità.
Presidente -
Grazie Assessore. Consideriamo il testo
condiviso dalla proponente e poniamo in votazione l'ordine del
giorno così come modificato. Prego votate. La votazione è aperta.
La votazione è chiusa.
Presenti: 32
Votanti: 31
Favorevoli: 31
Astenuti: 1 (Barocco).
Il Consiglio approva.
Passiamo all'ordine del giorno numero 11. La parola al collega
Bertin per l'esposizione.
Bertin (RC-AC) -
L'argomento richiederebbe molto più
tempo ma siamo in una fase nella quale la sintesi è certamente un
aspetto importante se vogliamo finire questa sessione del Consiglio
regionale.
L'argomento è quello delle infiltrazioni mafiose. In Valle
d'Aosta è ben consolidata questa presenza ultratrentennale, lo si
evince anche dalle numerose indagini che hanno interessato anche il
nostro territorio - dal processo Minotauro all'indagine "Lenzuolo",
all'inchiesta "Gerbera", a Tempus Venit", a "Hybris" eccetera
eccetera e all'ultima, "Geenna", l'ultimissima di qualche mese fa -
che hanno evidenziato ancora una volta, se ce ne fosse bisogno, di
una presenza consolidata sul nostro territorio che, nel caso
specifico, ha evidenziato anche l'ipotesi di una locale di
'ndrangheta sul nostro territorio. Vi è stato su questo argomento
una colpevole sottovalutazione da parte di tutti, in particolare da
parte della politica, che ha preferito illudersi di un'isola
felice, un'isola felice che purtroppo non c'è mai stata né su
questo né su altri argomenti. Ormai l'ndrangheta in particolare nel
Nord è diventata un'emergenza che va contrastata in tutti i modi, a
iniziare dal fornire gli strumenti ai decisori politici, agli
amministratori locali, tutti gli strumenti necessari per rispondere
a quest'emergenza. Manca anche la capacità di lettura di quello che
sta succedendo nei nostri territori. A volte, anche in buona fede,
non si è in grado di leggere cosa succede sui vari territori, in
particolar modo nelle piccole realtà questo è ancora più difficile:
vi sono strutture amministrative deboli e questo favorisce da
questo punto di vista le infiltrazioni di queste associazioni di
stampo mafioso. È pertanto fondamentale fornire agli amministratori
locali, a tutti gli amministratori e alla cittadinanza, questi
strumenti per sensibilizzare l'opinione pubblica, gli
amministratori e le burocrazie in generale su quello che significa
la presenza di un'organizzazione di questo tipo sul territorio e le
conseguenze che questo comporta. Bisogna dotarsi di tutti gli
strumenti possibili, dai più piccoli ai più grandi a iniziare, come
dicevo, dalla formazione. È importante formare la burocrazia e gli
amministratori e in generale sensibilizzare tutti sulla
pericolosità di queste associazioni. Da anni un'associazione di
enti locali, Avviso Pubblico, si occupa in particolare di questi
aspetti: sono associati ad Avviso Pubblico oltre 400 enti locali e
molte Regioni proprio per fornire degli strumenti per
intervenire.
La reazione a quanto è successo in questo periodo nella nostra
regione non è stata particolarmente alta, bisogna registrare che
poco o niente si è fatto a livello politico, con presa di distanze
più chiare rispetto agli avvenimenti successi. In generale, anche
le istituzioni non hanno avuto una grande reazione ma bisogna
reagire in tutti i modi, piccole o grandi reazioni ci devono
essere.
Quest'ordine del giorno ha come obiettivo fornire degli
strumenti e reagire, almeno in parte, a questo fenomeno.
L'obiettivo - non sto a tirarla per le lunghe, ci sarebbe molto da
dire - è quello appunto da una parte di associarsi a
quest'organizzazione che raggruppa gli enti locali e le Regioni per
combattere contro le infiltrazioni mafiose, contemporaneamente
formando, con il supporto di quest'associazione, le
amministrazioni, gli amministratori e le burocrazie del nostro
territorio, che deve essere sensibilizzato per trovare quegli
anticorpi necessari a fermare un'infiltrazione che è un vero e
proprio cancro, che sta condizionando, condizionerà pesantemente la
nostra regione e che non deve essere sottovalutato in nessun modo.
L'obiettivo di quest'ordine del giorno è chiaro, è piuttosto
semplice. Non mi dilungo oltre.
Presidente -
Grazie per l'esposizione, collega Bertin. È
aperta la discussione generale. Ha chiesto la parola il presidente
Testolin.
Testolin (UV) -
Per portare la risposta del Governo
nell'accogliere la suggestione avanzata dal collega Bertin.
Recentemente si è chiusa la settimana della legalità in Bassa Valle
e ci sono stati dei momenti dove la scuola si è avvicinata a questo
tipo d'iniziative assieme a tutta una serie di enti, di
associazioni, anche associazioni sportive, tutta una serie di
soggetti che hanno voluto creare i presupposti per creare una rete
d'informazioni in questo caso a favore dei giovani per elaborare e
cercare di sviluppare una coscienza attenta alla legalità.
Quest'iniziativa va un po' in quella direzione, con degli
interlocutori che potranno essere diversi ma è un'iniziativa che
potrà essere spendibile anche nel senso di metterla poi a
disposizione di percorsi dedicati anche alle scuole o quant'altro.
Così come le forze dell'ordine si sono sempre rese disponibili,
anche per dare questo tipo d'informazioni per un sentimento di
legalità che si caratterizzi ancora di più, sono comunque molti gli
esempi di attaccamento a percorsi giusti e corretti ai quali i
nostri giovani possono guardare.
Penso che bisogni anche valutare nel complesso la nostra
comunità come una comunità che ha tanti elementi positivi da
mettere in campo ed è giusto valorizzarli ed enfatizzarli, come
penso che sia giusto dall'altra parte porre la massima attenzione
verso fenomeni che magari qualche volta vengono effettivamente
sottovalutati ma che possono essere molto pericolosi per la nostra
società.
Quindi la risposta è assolutamente positiva e credo che queste
iniziative possano andare nel senso auspicato dal collega
Bertin.
Presidente -
Ha chiesto la parola il collega
Lucianaz.
Lucianaz (LEGA VDA)
-
Allora ben vengano questi
corsi, perché qui ce n'è proprio bisogno all'interno di quest'Aula
perché qui io credo che dobbiamo smetterla di giocare agli
ipocriti, che sia chiaro che qui c'è un buon numero di persone che
contatti con personaggi in odore di 'ndrangheta ce l'ha avuto, i
testi li abbiamo letti. Ognuno vada un po' a chiedere i voti a chi
crede ma sicuramente i comportamenti valgono molto più dei contatti
più o meno discutibili. Quindi, consigliere Bertin, apprezzo il suo
impegno, ma non riesco a capire dove sia la coerenza nel suo
atteggiamento di condividere una maggioranza con parecchi, parecchi
personaggi chiacchierati e i cui nomi sono stati indicati in
diverse inchieste. Quindi, a cominciare da lei mi chiedo: dov'è la
coerenza è qual è il suo atteggiamento di opposizione
all'infiltrazione della 'ndrangheta in Valle d'Aosta, oltre ai suoi
continui appelli ad approfondire la tematica?
Presidente -
La parola al collega Bertin.
Bertin (RC-AC)
-
Non è questione di appelli, non
si fa l'appello al buon cuore o altro, questi sono atteggiamenti di
altri, forse, che inseguono la cronaca del momento. Qui si tratta
di fornire degli strumenti alle amministrazioni pubbliche, a
iniziare dai funzionari e dai dirigenti, per riuscire a leggere
anzitutto quello che succede sul territorio e a rispondere cercando
di contrastare questi fenomeni. Abbiamo due comuni che rischiano di
essere sciolti per infiltrazione mafiosa e di essere commissariati
e credo che da questo punto di vista sia essenziale dotarsi di ogni
strumento, perché non basta la retorica, una retorica di polemica
politica.
Per quanto mi riguarda non ho mai avuto nessun contatto con
nessun personaggio legato alla 'ndrangheta, anzi, i personaggi in
questione hanno anche evidenziato una poca simpatia nei miei
confronti. Qui si tratta di una comunità che deve rispondere e non
è una maggioranza o l'opposizione o altro, si tratta di un'intera
comunità. Qui ci sono le responsabilità gravi di certe forze
politiche, questo è certo, ci sono forze politiche che hanno
responsabilità maggiori e altre che ne hanno di minori ma è una
cosa che riguarda tutti.
A mio avviso è mancata, anche in questo periodo da parte della
politica, una reazione e una presa di distanza più chiara rispetto
a certi fenomeni e a quanto è successo, a quanto emerge da queste
indagini che hanno evidenziato delle vicinanze assolutamente
scandalose e delle pratiche di raccolta del voto altrettanto
deprecabili; certamente una presa di distanza maggiore è necessaria
da parte di tutti, senza rischiare di finire nel credere di non
essere oggetto d'interessamento da parte di queste organizzazioni
che, come più volte evidenziato, cercano d'infiltrarsi da ogni
parte.
Presidente -
La parola alla collega Spelgatti.
Spelgatti (LEGA VDA) -
Vede collega, noi voteremo
assolutamente a favore della sua proposta e il suo ragionamento
sarebbe assolutamente lineare se non fosse che un Consiglio
delegittimato da tutte queste inchieste e soprattutto delegittimato
da voti che hanno alterato gli equilibri di questo Consiglio è
tenuto in piedi da lei. È lei che sta tenendo in piedi questo tipo
di sistema, non solo, attenzione, è lei che sta venendo a proporre
a tutte le forze presenti in Consiglio addirittura di modificare
per le prossime elezioni le regole del gioco, con una modifica
chiaramente molto impattante, e quando venite a dirci: "ma come,
non capiamo perché non siate favorevoli a modificare le regole del
gioco per le prossime elezioni, dando più di stabilità, con una
riforma presidenziale che potrebbe andare anche assolutamente a
vostro favore e quant'altro" noi vi rispondiamo: "perché al di là
del fatto che in questo Consiglio delegittimato non si può fare
assolutamente un'altra maggioranza, è ora che i Valdostani possano
decidere, e poi perché se anche la modifica delle regole del gioco
andasse a nostro favore, noi non facciamo delle cose sbagliate
perché le cose possono andare in quel momento a nostro favore, se
una cosa è sbagliata è sbagliata a prescindere, e se un Consiglio è
delegittimato non può cambiare le regole del gioco,
indipendentemente da chi si può favorire con il cambio delle regole
del gioco. Non è democratica una cosa del genere, non è possibile,
non è accettabile!".
L'iniziativa è assolutamente degna di voto favorevole, il suo
discorso degno di voto favorevole, ma il problema è che la sta
presentando lei! Ripeto, il problema è che la sta presentando lei,
è il suo comportamento, è la sua risposta politica che non va bene,
che non è coerente con le parole che lei porta avanti, perché le
parole sono assolutamente più che ammirevoli, più che condivisibili
e le sposiamo appieno, ma contano i fatti nella vita, contano solo
i fatti, contano solo i fatti e, ripeto, come se non bastasse lei
ci va a mettere un carico da undici!
Sa, le modifiche delle leggi elettorali si fanno quando 1) un
Consiglio è pienamente legittimato 2) cercando un'ampia maggioranza
in Consiglio, un'ampia maggioranza in Consiglio! Questi sono i
principi base della democrazia e in una situazione di questo tipo
state basando la proposta di un Governo di scopo per andare a
modificare le regole del gioco. Con questi numeri, con queste
condizioni?! Se a voi questa sembra democrazia io veramente non ci
arrivo, non vi capisco, non vi comprendo, o meglio, capisco
benissimo: non si vuole ritornare a casa, quindi siete disponibili
ad accettare qualsiasi tipo di compromesso pur di giustificare...
il proseguimento della propria poltrona e dell'attaccamento alla
propria poltrona perché non c'è altra giustificazione logica.
Quindi Consigliere Bertin, assolutamente noi votiamo a favore,
però le domandiamo veramente come faccia ad andare a dormire la
sera rimanendo coerente con le proprie posizioni.
Presidente -
Siamo in discussione generale, se non ci
sono altri interventi... la parola al collega Bertin immagino per
fatto personale.
Bertin (RC-AC) -
Per fatto personale, sarò estremamente
breve. Se si vuole fare un discorso sulla questione... tolta di
mezzo la questione di quest'ordine del giorno che a quanto pare lo
voterete, perché mi pare un atteggiamento... anche voi, a non
votarlo...
Per quanto riguarda il resto, io ripeto quanto detto il 16
dicembre: a mio avviso andava e va trovato un percorso per andare a
elezioni condiviso da tutti. Poi "quando" e "come" andava trovato.
Invece si è preferito passare il tempo a invocare elezioni che poi
alla fine mancano sempre le firme, eccetera eccetera. Bisognava
trovare un percorso che prevedesse diversi passaggi, dal bilancio
al come andarci e quando. Quello dicevo il 16 di dicembre e a
quello sono rimasto, purtroppo si sono prese altre strade.
A mio avviso poco a che vedere con questo ordine del giorno,
siamo fuori tema, non è questo l'argomento.
Presidente -
Ha chiesto ha chiesto la parola la collega
Nasso.
Nasso (M5S)
- Sicuramente c'è da dire che tutti gli
ordini del giorno che sono stati trattati in questa seduta sono
importanti e hanno portato in aula delle tematiche condivisibili,
però in tutta sincerità c'è da dire che, finché un governo non c'è,
ci possono essere moltissimi ordini del giorno positivi ma
purtroppo non possono essere messi in pratica. Quindi ben venga
portare tutti questi temi, però la realtà bisogna anche dirla.
Venendo all'ordine del giorno del collega Bertin ovviamente ci
trova favorevoli, qualunque azione messa in campo a tutti i
livelli, formativi, informativi e di divulgazione che vada a
sensibilizzare la popolazione, gli amministratori su questa
importante e terribile piaga che è il malaffare a tutti i livelli
da noi è sempre sostenuta e quindi il nostro voto non può che
essere favorevole.
Presidente -
Ha chiesto la parola la presidente Rini.
Rini (PNV-AC-FV)
- Molto brevemente mi unisco anch'io.
Ovviamente anche il nostro voto sarà convintamente favorevole, tra
l'altro davvero crediamo che l'associazione Avviso Pubblico abbia
portato avanti negli anni delle iniziative ottime di
sensibilizzazione e dai riscontri che abbiamo potuto avere le
amministrazioni che stanno seguendo questo percorso hanno potuto
avere e portare dei risultati molto positivi. Per questo quindi un
plauso sicuramente al collega Bertin che da sempre porta avanti
queste iniziative e quindi sicuramente il nostro voto sarà convinto
e favorevole.
Presidente
- Siamo in discussione generale, se non ci
sono più richieste d'intervento, poniamo in votazione. La votazione
per l'ordine del giorno 11 è aperta. La votazione è chiusa.
Presenti, votanti e favorevoli: 35
Il Consiglio approva all'unanimità.
Dalle ore 16:59 riassume la Presidenza la presidente
Rini.
Rini (Presidente) -
Ha chiesto la parola la collega
Morelli.
Morelli (AV) -
Per chiedere una sospensione da parte dei
gruppi di maggioranza.
Presidente -
La sospensione, visto che è richiesta, è
concessa.
La seduta è sospesa dalle ore 16:59 alle ore 17:16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK