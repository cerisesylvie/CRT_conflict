Consiglio Regionale della Valle d'Aosta - Oggetto del Consiglio n. 2179 del 22 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2179 del 22 marzo 2023 - Resoconto
OGGETTO N. 2179/XVI - Petizione popolare "Salviamo il Vallone
delle Cime Bianche".
Bertin (Presidente) -
Punto n. 4. In data 28 ottobre 2022
è stata presentata alla Presidenza del Consiglio, ai sensi
dell'articolo 36 del Regolamento interno, una petizione popolare
denominata "Salviamo il Vallone delle Cime Bianche". I referenti
hanno raccolto 2335 firme, di cui 2065 complete di tutta la
documentazione richiesta.
L'Ufficio di Presidenza, con deliberazione dell'8 novembre 2022,
ha dichiarato ricevibile e ammissibile la petizione popolare,
stabilendo di trasmetterla per l'informazione al Presidente della
Regione e agli Assessori all'ambiente, trasporti e mobilità
sostenibile e allo sviluppo economico, formazione e lavoro e di
assegnarla alle Commissioni consiliari competenti, vale a dire la
III e la IV. I presidenti delle suddette Commissioni hanno
comunicato i risultati degli approfondimenti svolti. Sottopongo
pertanto la petizione in argomento all'esame del Consiglio.
Si è prenotato il presidente della III Commissione Chatrian, ne
ha facoltà.
Chatrian (AV-VdA Unie) -
Il Presidente ha già anticipato
qual è stato l'iter di questa petizione e io vorrei, insieme a voi,
ripercorrere il lavoro delle Commissioni congiuntamente, insieme al
collega Grosjacques, presidente della IV e a tutti i commissari e a
numerosi consiglieri interessati comunque alla questione, le
audizioni che abbiamo fatto, in modo da mettere in evidenza gli
approfondimenti che sono stati fatti all'interno delle
Commissioni.
Ci è stata assegnata il 14 novembre e abbiamo audito in prima
battuta l'assessore competente Bertschy, con riferimento al Vallone
delle Cime Bianche, oggetto della petizione, che ha ripercorso gli
obiettivi e gli indirizzi definiti dal Consiglio regionale nei
documenti di economia finanziaria regionale approvati dal 2018.
Quindi, sul piano più politico questo Consiglio ha votato dei
documenti, si è posizionato all'interno del documento forse più
importante, quello di programmazione, il DEFR, e da lì è partito
l'iter di natura amministrativa; nel momento in cui c'è stata la
scelta di natura politica, l'iter amministrativo è stato avviato.
Ci ha informato che la società Monterosa S.p.A., che gestisce
alcune delle stazioni suddette, a seguito del mandato ricevuto dopo
l'approvazione da parte del Consiglio regionale, ha affidato
l'elaborazione di uno studio preliminare che sarà consegnato a
breve.
Apro una parentesi: tale studio ci è stato consegnato qualche
giorno fa, studio propedeutico e preliminare alla valutazione di
fattibilità del collegamento e tutti noi consiglieri abbiamo avuto
modo di recepire e quindi di poter analizzare, studiare, farci una
nostra posizione anche a seguito di questo importante
documento.
Ci ha sottolineato che il valore strategico e la visione
politica rispetto al progetto del collegamento risiedono nelle
possibilità di ampliare l'offerta turistica e quindi di permettere
uno sviluppo delle attività economiche presenti nelle vallate
interessate, con la realizzazione di un comprensorio più alto in
quota che permette un allungamento sia della stagione sciistica
invernale sia estiva, fornendo una risposta ad istanze presentate
dai territori.
Abbiamo poi audito il presidente Lavevaz che ci ha evidenziato
che la petizione si colloca in uno scenario che ha un percorso e
una finalità che ipotizzano il raggiungimento di obiettivi diversi;
ci ha sottolineato che lo studio commissionato dalla società
Monterosa analizzerà la fattibilità dell'impianto, come dicevo
poc'anzi, dopodiché il progetto dovrà essere sottoposto a una serie
di valutazioni e autorizzazioni, quindi l'allineamento del percorso
che è stato fatto. Ha fatto presente, sempre il presidente Lavevaz,
relativamente all'affermazione indicata nella petizione, che il
Vallone delle Cime Bianche è sottoposto a misure specifiche di
salvaguardia e di tutela dell'ambiente naturale e del paesaggio che
vietano la realizzazione di impianti di risalita su tale
territorio, che la questione è stata posta all'attenzione
dell'Avvocatura regionale anche a seguito di una diffida presentata
dall'avvocato Brambilla a nome di alcune associazioni. Ci ha
precisato che il parere suddetto, richiamando la normativa
regionale vigente, prevede nel caso in cui sussista un rilevante
interesse pubblico, inclusi i motivi di natura sociale ed
economica, che il Governo regionale possa adottare una misura
compensativa per garantire la coerenza globale con la Rete Natura
2000. Penso che questi siano dei passaggi assolutamente importanti.
Ha sottolineato poi che al momento attuale si è ancora in fase di
uno studio preliminare, pertanto si ritiene prematuro avviare le
interlocuzioni; come vi dicevo, qualche giorno fa abbiamo ricevuto
tale documento.
Poi abbiamo audito i referenti dei firmatari della petizione, i
quali, oltre al documento fatto pervenire per
mail
in vista
dell'audizione, hanno fornito ai gruppi consiliari ulteriore
documentazione. Ci hanno fatto presente che l'idea di presentare la
petizione, firmata da più di duemila cittadini, deriva dalla
necessità di cercare un confronto con le istituzioni regionali
sulla realizzazione di un collegamento funiviario nel vallone,
considerata la mancanza di riscontri a richieste di chiarimento e
alla diffida presentate sull'argomento all'Amministrazione
regionale e al
team
incaricato della predisposizione dello
studio di fattibilità da parte di alcune associazioni. Ritenendo
impossibile, loro ci dicono, e vietata dalla normativa vigente la
realizzazione di impianti di risalita nel vallone, hanno
evidenziato la necessità di conoscere se da parte
dell'Amministrazione regionale siano stati svolti degli
approfondimenti sul piano normativo riguardo a tale aspetto.
Per quanto riguarda quest'aspetto, qualche giorno fa abbiamo
avuto, sempre come consiglieri regionali, una nuova nota
dell'Avvocatura dove vengono messi in evidenza tutta una serie di
elementi.
Hanno sottolineato poi che il proposito di realizzare un
collegamento funiviario nel vallone è sbagliato, in quanto
sfregerebbe in modo irreversibile un vallone che racchiude una
straordinaria varietà e stratificazione di ricchezze
naturalistiche, paesaggistiche, storico-culturali e archeologiche.
Sarebbe tutt'altro che strategico sul piano funzionale, in quanto
il vallone non è adatto alla pratica dello sci; sarebbe utile
unicamente al trasferimento dell'afflusso di sciatori da e verso il
Breuil e avrebbe dei costi di realizzazione molto elevati.
Ci hanno poi fatto presente che i firmatari avanzano precise
proposte e complementari di diversificazione rispetto a un'offerta
turistica tutta incentrata sullo sci, affinché il vallone possa
diventare il punto di forza per uno sviluppo armonico e duraturo
della Val d'Ayas, grazie alla valorizzazione delle unicità che
possiede. Hanno fatto presente che il vallone possiede delle
unicità archeologiche, poiché rappresenta testimonianze diffuse
dell'estrazione e la lavorazione in quota della pietra ollare.
Hanno evidenziato l'unicità storico-culturale del vallone e hanno
infine sottolineato che l'offerta turistica, incentrata sullo sci,
richiede grandi investimenti per mantenere e migliorare gli
impianti esistenti. Nel riportare l'esempio di impianti realizzati
in passato in altre vallate della Valle d'Aosta, hanno espresso una
serie di considerazioni in ordine alla necessità di valutare con
attenzione gli investimenti sugli impianti di risalita.
Hanno aggiunto che la petizione è sostenuta a larga maggioranza
dal CAI Valle d'Aosta e ha il supporto del CAI nazionale e che,
nella documentazione fornita ai gruppi consiliari, è stato allegato
un ampio dossier proposto dalla commissione di tutela ambiente
montano del Club Alpino Italiano. Hanno anche ben evidenziato che
la missione del Club Alpino Italiano è quella di valorizzare le
cosiddette terre alte. Hanno inoltre sottolineato che nella futura
programmazione turistica regionale occorre tener conto degli
effetti dei cambiamenti climatici sui territori di montagna e, con
riferimento alla realizzazione del collegamento intervallivo,
occorre valutare se la normativa vigente permetta la sua
realizzazione e anche l'opportunità della realizzazione
dell'opera.
Hanno messo in evidenza poi il fatto che la Valle d'Ayas
comunque già oggi registra tutto l'anno una numerosa presenza di
turisti, che soddisfa sufficientemente gli operatori del territorio
e ha un comprensorio sciistico che già offre piste di vario impegno
e difficoltà per le esigenze degli sciatori. Hanno infine invitato
gli amministratori regionali a valutare con attenzione le
previsioni di
break even
che verranno indicate nello studio
di fattibilità e a tenere conto degli importanti costi che le
società dovranno sostenere.
Successivamente, abbiamo audito il Sindaco di Ayas che ci ha
riferito che il collegamento intervallivo ha presentato un punto
fermo della propria campagna elettorale e di essere favorevole a
tale collegamento, in quanto lo ritiene fondamentale per il
territorio di Ayas. Ha rammentato che precedenti collegamenti con
la Valle di Gressoney hanno fornito delle risposte positive,
aumentando le potenzialità del
domaine skiable
. Ricordando
le iniziative intraprese dal Comune di Ayas, finalizzate alla
valorizzazione della pietra ollare, ha sostenuto come il
collegamento intervallivo possa costruire un valore aggiunto anche
in relazione alle questioni della pietra ollare.
Ha affrontato il problema ambientale, facendo presente che una
decina di piloni non possono deturpare totalmente il territorio. Ci
ha reso noto di aver avuto delle interlocuzioni con i sostenitori
della petizione e ha precisato che il Comune di Ayas adotterà tutte
le misure necessarie per favorire la realizzazione del collegamento
intervallivo. Ha ribadito che la popolazione di Ayas è in
maggioranza favorevole al collegamento, facendo rilevare che lo
stesso consentirebbe di offrire un'importante visibilità
internazionale a tutta la Valle d'Aosta.
Ha riferito poi di ritenere compatibile la valorizzazione delle
peculiarità del vallone, con la realizzazione dell'eventuale
collegamento intervallivo. Ha giudicato positivo la possibilità di
prolungare la stagione sciistica, dando l'opportunità all'utenza di
andare a sciare al Breuil.
Poi abbiamo audito il sindaco di Valtournenche, Jean Antoine
Maquignaz, che ci ha riferito che la comunità è favorevole a questo
collegamento, così come il Comune di Valtournenche, e di reputare
tuttavia importante proseguire nell'investimento sugli impianti
esistenti. Ha fatto presente inoltre che le peculiarità del Vallone
potranno essere ulteriormente valorizzate dalla presenza del
collegamento intervallivo e ha precisato che la realizzazione del
collegamento consentirebbe di attivare delle promozioni del
territorio del Breuil, di Valtournenche, di Zermatt, della Val
d'Ayas, della Valle di Gressoney e di Alagna.
Ha poi precisato che gli investimenti sugli impianti esistenti
devono procedere di pari passo, però, con il progetto per il
collegamento intervallivo. Ha fatto presente inoltre che sussiste
una problematica concernente i parcheggi al Breuil. Facendo
presente come a Valtournenche circa il 90 percento della
popolazione sia favorevole al collegamento, ha concordato sul fatto
che molte persone che si sono espresse a favore della petizione
frequentano saltuariamente la località.
Ha fornito alcune informazioni relative al collegamento
Alpine Crossing,
evidenziando che lo stesso consentirà un
aumento del turismo sia nella parte estiva, sia nella parte di
bassa stagione primaverile e autunnale; sarà il primo luglio
l'apertura del collegamento tra Plateau Rosa e il Klein Matterhorn.
Ha sottolineato altresì l'importanza dei collegamenti intervalli
citando, ad esempio, il collegamento esistente con Zermatt.
Abbiamo audito poi il signor Vicquery, presidente della
Monterosa S.p.A., che ha premesso che del collegamento tra la Val
d'Ayas e la Valtournenche se ne parla sin dagli anni ottanta,
rammentando che all'epoca si optò per realizzare prioritariamente
il collegamento con la valle di Gressoney che, tra l'altro, ha
avuto un successo enorme, consentendo a Monterosa Sky di diventare
un comprensorio di livello internazionale. Ha analizzato brevemente
la situazione della Monterosa Sky, evidenziando le criticità legate
alla gestione delle stazioni minori, quindi una difficoltà comunque
oggettiva, oltretutto discussa più volte anche all'interno di
questo Consiglio con delle risoluzioni, con delle mozioni, per
poter comunque collegare e sostenere quella che è l'attività
principale con delle attività più piccole numericamente e più da
accompagnare anche a livello proprio di natura politica, tant'è
vero che abbiamo, mi sembra a larga maggioranza o forse
all'unanimità, votato una nuova legge solo l'anno scorso.
Ci ha poi riferito che Monterosa Sky ritiene il collegamento
delle Cime Bianche strategico per il proprio futuro e per il futuro
della bassa Valle, in quanto consentirà di aumentare i flussi
turistici e ha fornito anche alcune informazioni in merito allo
studio di fattibilità. Ha puntualizzato che con questo collegamento
l'intenzione è quella di cambiare anche il modello di sviluppo,
incentivando le settimane bianche imperniate su diverse località
rispetto alla logica dei giornalieri; quindi le persone e gli
ospiti che gradiscono valorizzare quella che è la giornata nella
nostra Valle e non invece risiedere più giorni nelle nostre vallate
laterali. Evidenziando come il gruppo del Monterosa sia posto a
un'altitudine che consentirà, anche in futuro, la pratica dello
sci, ha fornito precisazioni in merito ad alcuni aspetti trattati
nello studio, specificando che lo stesso è ancora da fare.
Il signor Federico Maquignaz ha reso noto di essere favorevole
alla realizzazione del collegamento intervallivo, in quanto sono
già stati fatti degli interventi correlati a tale realizzazione,
citando ad esempio il collegamento tra Plateau Rosa e il Piccolo
Cervino, la cui apertura, come dicevo poc'anzi, sarà tra qualche
mese, il primo di luglio. Ha esposto alcuni aspetti che potrebbero
essere adeguatamente valorizzati con l'esecuzione del collegamento
intervallivo e ha fornito alcuni dati inerenti all'attività della
Cervino S.p.A. Ha reso noto che i responsabili della società
funiviaria di Zermatt sono fortemente interessati alla
realizzazione del collegamento intervallivo e ha ribadito
l'importanza del collegamento da un punto di vista dell'attività di
marketing
. Penso che questo concetto sia un elemento
fondamentale e importante in un'ottica di offerta di natura
turistica del comprensorio a livello internazionale. Ha riferito
che la Cervino S.p.A. ha dei piani strategici finalizzati
all'adeguamento degli impianti e ha affermato altresì di concordare
sull'opportunità di smantellare i vecchi impianti, tuttavia con la
problematica derivante dalla rilevanza dei costi dell'intervento.
Penso che anche su questo si darà poi spazio per poter approfondire
e soprattutto trovare anche delle soluzioni da un punto di vista
ambientale.
Abbiamo poi audito l'amministratore delegato della Monterosa
Ski, signor Munari, che ci ha espresso alcune considerazioni in
merito all'importanza che gli impianti a fune rivestono per
l'indotto. Ha affermato di ritenere che un ulteriore ampliamento
dei comprensori, tramite il collegamento intervallivo, possa
generare un aumento della clientela, con conseguenti ricadute
positive per il territorio. Ha precisato che nello studio, che sarà
reso disponibile, quello che vi citavo poc'anzi, si è fatta una
simulazione relativa all'apertura di undici mesi, quindi la
possibilità di poter andare non solo oltre lo sci, ma di garantire
comunque una possibilità di elementi, in modo che la montagna possa
vivere dodici mesi all'anno.
Poi abbiamo audito il signor McNeill, che ci ha riferito di
rappresentare un comitato costituito nel 2020, che si esprime a
favore del collegamento e ha fornito alcune informazioni in merito
alla composizione del comitato stesso. Ha fatto presente che il
progetto di collegamento intervallivo ha una valenza strategica, in
quanto coinvolgerebbe cinque vallate laterali, tre regioni e due
nazioni, affermando inoltre di ritenere che tale collegamento
potrebbe generare benessere per la vallata coinvolta e non solo,
quindi per tutta la regione Valle d'Aosta. Ha informato che nei
comprensori sciistici all'estero si stanno facendo notevoli
investimenti finalizzati a rinnovare gli impianti e che pertanto la
concorrenza è molto forte e agguerrita.
Ci ha evidenziato altresì che il collegamento favorirebbe la
destagionalizzazione, in quanto consentirebbe in primo luogo di
offrire al turista un servizio diverso rispetto a quello attuale e
in secondo luogo di creare un'unicità, in quanto, partendo da
Champoluc e andando a Zermatt e ritorno, si possono vedere 38 vette
sopra i quattromila metri. Ci ha sottolineato come la Skyway abbia
fatto da cassa di risonanza, dando visibilità a Courmayeur e a
tutta la Valle d'Aosta. Ci ha poi riferito di reputare fondamentale
poter offrire ai turisti delle emozioni, per poter creare dei nuovi
flussi di clientela. Oltretutto ci ha messo in evidenza il fatto di
allungare quella che è la stagione per i numerosi dipendenti che, a
quel punto, potrebbero garantire anche dei posti a tempo
indeterminato.
Ha precisato che il Comitato si è posto il problema della
salvaguardia dell'ambiente e che lo stesso intende vigilare, in
modo che l'impianto che verrà costruito in questo vallone sia il
meno impattante possibile. Ha riferito infine in merito alla
lungimiranza avuta negli anni del novecento da coloro che hanno
progettato il trenino del Bernina, che va da Tirano a Saint Moritz,
piuttosto che il treno del Gornergrat che va direttamente a
Zermatt.
Abbiamo audito il signor Fosson che ha affermato di ritenere che
il collegamento intervallivo potrà generare delle ricadute positive
anche nell'ambito della sostenibilità sociale, in quanto potrebbe
allungare la durata delle stagioni, di conseguenza rendere anche
più appetibili i posti di lavoro. Ha affrontato la problematica
delle seconde case, che hanno una bassa utilizzazione delle
infrastrutture del Comune di Ayas. Ha riferito poi di prevedere che
lo studio affronterà la questione ambientale, esaminando tutte le
problematiche connesse. Ci ha poi ribadito l'importanza del
collegamento che potrebbe attrarre una clientela di turisti
internazionali intenzionati ad andare al Klein Matterhorn tramite
gli impianti funiviari, che favorirebbe la destagionalizzazione. Ha
evidenziato che oltre il 90 percento degli operatori di Ayas è
favorevole alla realizzazione dell'impianto e ha precisato che il
vallone, nella situazione attuale, è obiettivamente poco
frequentato e potrebbe essere valorizzato dalla presenza di una
stazione intermedia.
Abbiamo audito la signora Becquet, la quale ha riferito che nel
consorzio turistico Valle d'Ayas Monterosa è ampiamente
maggioritaria la posizione a favore della realizzazione del
collegamento intervallivo, in quanto gli operatori ritengono che lo
stesso possa creare delle condizioni favorevoli a un ulteriore
sviluppo economico.
Successivamente abbiamo udito il signor Busca: ha evidenziato
l'importanza di poter offrire delle emozioni al turista che viene
in Valle d'Aosta e ha affermato di ritenere che la realizzazione
del collegamento nel vallone possa avvicinare alla montagna molte
persone. Ha rammentato inoltre che il comprensorio sciistico della
Monterosa è praticamente situato tutto oltre i 1600 metri e che il
progetto del collegamento va a rafforzare la fruibilità dello
stesso. Ha riferito di essere consapevole del valore ambientale del
Vallone delle Cime Bianche, reputando che il collegamento potrebbe
favorire anche la valorizzazione del vallone stesso.
Abbiamo audito il professor Dal Piaz, il quale ha rammentato che
trent'anni orsono aveva già scritto in merito al Vallone delle Cime
Bianche descrivendo degli itinerari e considerandolo un vallone da
salvaguardare; ci ha ribadito la propria convinzione in merito alla
necessità di tutelare tale luogo. Ha giudicato positivamente il
fatto che la Regione abbia dedicato una sala alla geologia e alle
rocce nell'ambito del Museo di Scienze Naturali nel Castello di
Saint-Pierre e ha auspicato, pertanto, che la Regione stessa
promuova la realizzazione di un geoparco. Ha fornito ulteriori
approfondimenti di natura scientifica relativamente all'oceano
perduto e ha affermato di ritenere che costruire un geoparco solo
per il Vallone delle Cime Bianche non sia percorribile, in quanto
troppo piccolo.
Poi abbiamo audito il professor Soncini Sessa. Concordando con
quanto riferito dal professor Dal Piaz rispetto all'
unicum
geologico costituito nel Vallone delle Cime Bianche, ha evidenziato
che lo stesso è stato un transito commerciale estremamente
importante. Ci ha riferito in merito all'attività di lavorazione
della pietra ollare, ha suggerito di costruire, all'arrivo della
seggiovia delle Mandrie, un centro visitatori, reputando opportuno
che in un futuro si punti alla realizzazione di un geoparco
possibilmente riconosciuto dall'Unesco. Ha fatto presente che il
centro di Ayas potrebbe essere il punto di partenza di una serie di
strutture che danno origine a un geoparco.
Successivamente, abbiamo audito l'avvocato Brambilla con
riferimento al Vallone di cui si chiede la salvaguardia con la
petizione in oggetto e visto l'affidamento da parte della società
partecipata Monterosa di uno studio di fattibilità volto a
verificare la possibilità della realizzazione di un collegamento.
Ci ha fatto presente che il decreto del Ministero dell'ambiente e
della tutela del territorio e del mare del 17 ottobre 2017, sulla
base di specifiche direttive europee, ha dettato dei criteri
uniformi di tutela per queste zone. Ha aggiunto che queste misure
di conservazione hanno una natura pianificatoria che prevede una
serie di misure inderogabili per le Regioni autonome e ordinarie,
rispetto alla redazione di piani di gestione dei siti Rete Natura
2000. Ci ha poi riferito in merito alla sentenza di condanna dello
Stato italiano da parte della Corte di giustizia europea e ai
pareri espressi dall'Avvocatura generale dello Stato e
successivamente dal Ministero dell'ambiente. Ha evidenziato che la
misura di conservazione di queste zone riguarda nuove attività,
mentre è prevista una deroga laddove si parli di interventi su
impianti già esistenti che non comportino impatti significativi e
superiori, precisando che la Corte di giustizia europea, in una
serie di pronunce, ha evidenziato che le degradazioni o il
declassamento dell'area può essere operata, con il consenso della
Commissione europea, nel caso in cui per motivi naturali, e non per
l'intervento antropico, per la scarsa cura e manutenzione degli
habitat e delle specie e che i contenuti valoriali previsti
all'interno della Rete Natura 2000 siano spartiti senza possibilità
di ricostituzione.
Poi abbiamo audito il dottor Montani. Ha comunicato che il CAI
conta 327 mila soci su tutto il territorio nazionale, è
un'associazione interessata alla tutela della montagna.
Ci ha riferito che il CAI ha prodotto negli anni una serie di
documenti di posizionamento con i quali ha analizzato studi
scientifici, nazionali e internazionali, che portano a dire che il
modello di sviluppo in montagna legato a un turismo di massa,
principalmente nella stagione invernale, è palesemente
fallimentare, nell'immediato sulle stazioni di media e bassa quota
e nella prospettiva di pochi decenni diventerà insostenibile anche
per quelle stazioni posizionate ad alta quota più elevate, per
effetto dei cambiamenti climatici che producono fenomeni
irreversibili, come la mancanza di precipitazioni nevose alle quote
inferiori e lo scioglimento dei ghiacciai. Ci ha poi sottolineato
che nel vallone, che presenta uno degli habitat naturali più estesi
in Valle d'Aosta, si rende opportuno prediligere un tipo di turismo
attento, sostenibile, responsabile e che valorizzi l'autenticità
dei territori. Ci ha fatto presente che la raccolta firme per la
petizione sostenuta anche dal CAI è stata attiva anche in
considerazione del fatto che non è stato dato riscontro da parte
dell'Amministrazione regionali alla missiva inviata nel dicembre
2020; ci ha evidenziato che si rende necessario operare delle
scelte oculate. Ci ha riferito che il CAI, essendo un ente pubblico
vigilato dal Ministero del turismo, ha svolto serie e approfondite
analisi in merito al tema della destagionalizzazione turistica e
quindi anche alla possibilità di sviluppare proposte
alternative.
Abbiamo audito la dottoressa Bonardo, che ha svolto una serie di
valutazioni sui cambiamenti climatici nelle zone di montagna e
sulla situazione dei ghiacciai, soffermandosi in particolare
sull'analisi di quelli presenti sul territorio valdostano, sulla
necessità sempre maggiore per la stazione sciistiche di dover far
ricorso all'innevamento artificiale, in considerazione della minore
presenza di neve in inverno, e ha fatto una serie di considerazioni
in merito alla necessità di programmare una gestione più flessibile
e delle scelte rispetto al turismo invernale. Ci ha evidenziato
che, sebbene negli ultimi duemila anni si siano succedute delle
aree più calde e altre più fredde con delle piccole glaciazioni,
nessuno oggi può affermare con certezza quali saranno le evoluzioni
future del clima. Ha osservato che, per quanto riguarda gli scenari
futuri, le infrastrutture situate a bassa quota saranno destinate a
sparire, mentre quelle presenti attorno al Monte Rosa saranno le
ultime a chiudere, in quanto si tratta di stazioni in una zona
glaciale.
Abbiamo audito il dottor Cortellazzo, che ci ha evidenziato
l'unicità e la peculiarità del Vallone per quanto riguarda lo
sfruttamento e la lavorazione della pietra ollare per la produzione
di vasi, avvenuto in un arco cronologico compreso tra la tarda
romanità e l'alto Medioevo. Ci ha fatto presente che nel Vallone la
diffusione della pietra ollare è puntiforme e ha sottolineato che
la distribuzione dei siti fa sì che questi possano essere
apprezzati soltanto percorrendo a piedi il vallone.
Abbiamo poi audito il dottor Onida, vista la sua esperienza
diretta sul campo di molti anni sul genere di interventi
nell'intero arco alpino, il quale ha sottolineato che il vallone è
rimasto l'unico versante del Monte Rosa a oggi libero da
infrastrutture. Ha poi ricordato che vi sono profili di diritto
internazionale, fra cui annoverano gli otto protocolli tematici
della Convenzione delle Alpi, che l'Italia ha sottoscritto nel
2012, in particolare all'articolo 11, paragrafo 1 del protocollo,
sulla tutela natura del paesaggio, che prevede che le parti
contraenti si impegnano a conservare e a gestire e, se necessario,
ad ampliare le aree protette. Infine, ha sottolineato che vi sono
profili di diritto dell'Unione europea che prevedono che si possa
impattare sul valore del sito, soltanto per condizioni legate alla
salute dell'uomo, alla sicurezza, oppure a conseguenze positive per
l'ambiente di rilevante interesse pubblico.
Abbiamo audito successivamente ancora il presidente Lavevaz, che
ha fatto presente che nel riscontro suddetto il primo punto di
analisi affrontato riguarda il quadro normativo, che l'avvocato
Brambilla ha preso in considerazione. Ha aggiunto che il riscontro
richiama poi il Documento economico finanziario regionale, come vi
dicevo in premessa, che è il documento più importante, quello del
gennaio 2020, che ha fatto iniziare il percorso di natura
amministrativa che aveva previsto la valutazione della
realizzabilità del collegamento intervallivo. Ha reso noto che un
altro aspetto analizzato nel parere dell'Avvocatura riguarda la
progettazione definitiva, tema rispetto al quale la struttura
sottolinea in particolare gli aspetti di natura economica toccati
da diffida, evidenziando che la parte di approfondimento di una
progettazione è più approfondita rispetto al semplice studio di
fattibilità; cioè, entriamo di più nel merito. Ha infine precisato
che il parere analizza il parallelismo della situazione del
collegamento intervallivo con quella relativa a una relazione di
incidenza ambientale nel Parco nazionale dello Stelvio, indicata
nella diffida dell'avvocato Brambilla, evidenziando la legittimità
del percorso intrapreso dalla società Monterosa.
Infine, a maggioranza invece, quanto la III e la IV Commissione
consiliare ritengono in riferimento ai quattro punti che i
firmatari avevano messo in evidenza. Nella petizione dice questo:
uno, operativamente rivolgiamo gentile richiesta, affinché il
Consiglio regionale effettui, tramite la competente Commissione
consiliare, un invito ai consiglieri a fare un sopralluogo; due,
predisponga uno specifico piano di gestione del Vallone Cime
Bianche; tre, elabori al più presto un programma pluriennale di
studio, documentazione e valorizzazione dell'estrazione e
lavorazione della pietra; quattro, metta da parte ogni proposito di
realizzazione di nuovi impianti di risalita nel Vallone, ancora più
anacronistici con la rapidità dell'evoluzione climatica. Questi
erano i quattro punto della petizione. A maggioranza le due
Commissioni invece, proprio su questi quattro punti, ritengono che
il punto 4 della petizione in oggetto è in contrasto con le
determinazioni assunte dal Consiglio regionale nella seduta del 30
gennaio 2020, nel corso della quale è stato approvato il DEFR,
Documento economico finanziario regionale, contenente la decisione
di procedere con lo studio di fattibilità del collegamento
intervallivo delle Come Bianche. Secondo, il Consiglio regionale
sarà pertanto chiamato nel prossimo periodo a valutare gli studi
propedeutici, quello che dicevo poc'anzi, che abbiamo ricevuto
qualche giorno fa, con l'obiettivo di giungere a una decisione
basata sulle analisi di realizzabilità del collegamento
intervallivo in termini di sostenibilità finanziaria, ambientale,
urbanistica e sull'applicabilità delle previste deroghe. Infine,
con riferimenti invece ai punti 2 e 3 della petizione in oggetto,
le Commissioni ritengono che le attività proposte non siano in
contrasto con l'eventuale realizzazione del collegamento
intervallivo delle Cime Bianche. In particolare, la richiesta di
cui al punto 3, avente per oggetto l'elaborazione di un programma
pluriennale di studio, documentazione e valorizzazione
dell'estrazione e lavorazione della pietra ollare ad Ayas e nel
Vallone delle Cime bianche, è già in fase di realizzazione
attraverso la piena e fattiva collaborazione tra le competenti
strutture regionali e soprattutto l'amministrazione comunale, come
avevo messo in evidenza con le dichiarazioni del sindaco di Ayas, e
ha già prodotto i primi tangibili risultati.
Mi scuso per aver magari preso tutto il tempo a disposizione, ma
le due Commissioni e tutti i consiglieri interessati hanno avuto
modo comunque di poter approfondire, ascoltare, studiare, capire,
in modo da poter avere quella visione e quella possibilità di
affrontare serenamente tale petizione che ci è stata trasmessa.
Dall'altra parte, come vi dicevo, in questi giorni abbiamo avuto
modo anche di entrare invece nel merito dello studio preliminare
alla valutazione di fattibilità che ci è stato fatto pervenire, con
tutti i punti di forza, con quelli che sono gli eventuali punti da
accompagnare, da verificare, ma con tanti elementi per poter poi
comunque dare corso a quello che è stato penso il momento più
importante, quello del 30 gennaio del 2020, che ha "dato il La" per
poter affrontare serenamente se tale percorso è utile al sistema
Valle d'Aosta, può far crescere la nostra regione, può accompagnare
nelle sfide del domani e può creare delle condizioni utili non solo
e anche a tutti quelli che abitano in montagna, lavorano in
montagna, credono nella montagna, ma che nello stesso tempo possano
continuare, dal punto di vista di qualità della vita, dal punto di
vista di proposta e di offerta turistica, a creare quelle
condizioni per allungare non solo le stagioni, ma creare dei posti
di lavoro, dare delle nuove opportunità, sapendo perfettamente che
l'ambiente è il nostro bene più prezioso. Quindi, saremo
assolutamente attenti nell'accompagnare quello che è il percorso di
questo importante progetto.
Presidente -
La discussione generale è aperta. Si è
prenotata la consigliera Minelli a cui passo la parola.
Minelli (PCP) -
Oggi il Consiglio è chiamato a
pronunciarsi sulla petizione depositata il 28 ottobre del 2022 dal
CAI Valle d'Aosta e dall'associazione "Ripartire dalle Cime
Bianche", una petizione sottoscritta da oltre 2300 cittadini, come
ricordava il presidente di Commissione. Il punto era già all'ordine
del giorno della seconda quindicina di gennaio ed è stato rinviato
a seguito delle dimissioni del Presidente della Regione.
Negli ultimi giorni si sono verificati alcuni fatti nuovi,
collegati alla petizione, la consegna del parere dell'Avvocatura, a
lungo attesa, e dello studio di fattibilità commissionato a ottobre
2020 dalla società Monterosa Ski, le cui anticipazioni da parte del
Presidente della società Cervino, sono state oggetto di articoli
sui giornali nazionali e stranieri. Un atteggiamento di totale
mancanza di rispetto per la tanto decantata centralità del
Consiglio, che è stato però liquidato frettolosamente e
superficialmente con la definizione di "comportamento incauto",
dettato dall'entusiasmo per l'arrivo del progetto di collegamento.
Più che incauto, io direi indubbiamente irresponsabile da parte di
una figura così importante, e spero che la Giunta prenda gli
opportuni provvedimenti.
Lo studio in questione ha richiesto tre mesi e mezzo di esame da
parte della società che lo ha commissionato, ed evidentemente
richiederà, da parte del Consiglio, e quindi anche da parte nostra,
un adeguato approfondimento; non credo che si sia già potuto
esaminare quella mole di documenti. Io non entrerò oggi nel merito
dello studio, se non brevemente e per alcuni aspetti. Alcune
considerazioni in più le farò invece sul parere dell'Avvocatura, ma
desidero concentrare la mia attenzione principalmente sulla
petizione che è l'oggetto all'ordine del giorno.
Grazie a questa petizione, è stato possibile effettuare un
importante confronto in Commissione sull'ipotizzato collegamento
intervallivo, dando voce a tutte le parti. Abbiamo infatti avuto la
possibilità, come è stato ricordato, di ascoltare i referenti della
petizione stessa, i sindaci, le società di impianti a fune
coinvolte, il comitato a favore dell'opera, studiosi, esperti di
diritto e quindi, come ha detto il presidente Chatrian, di
approfondire l'argomento.
Questa petizione ha un'origine precisa, deriva direttamente
dalla mancata risposta a una diffida inoltrata da varie
associazioni ambientaliste, non solo regionali, alla nostra Regione
nel dicembre 2020. Una diffida per cui, in qualità allora di
Assessore all'ambiente, avevo chiesto un parere all'Avvocatura,
domandando in particolare di pronunciarsi su aspetti giuridici
definiti. La richiesta era stata trasmessa per conoscenza
all'allora presidente Lavevaz, al Coordinatore del Dipartimento
Ambiente e alla Dirigente della Struttura biodiversità; inoltre, a
quest'ultima era stata richiesta anche, nella stessa data, una nota
esplicativa, poi pervenuta a fine gennaio, con alcune interessanti
valutazioni. Dopo varie sollecitazioni, l'Avvocatura faceva
pervenire il suo parere che io ho ricevuto il 6 aprile del 2021,
quindi oltre tre mesi dopo la mia iniziale richiesta, senza
peraltro dirimere una questione fondamentale, ai fini di una
risposta precisa a quella diffida, e cioè se in base ai divieti
dell'articolo 5 lettera m) del decreto ministeriale 17 ottobre
2007, fosse possibile realizzare impianti di risalita e piste da
sci nella zona di protezione speciale in cui è inserito il vallone.
Una volta ricevuto il parere dell'avvocato della Regione ad aprile
2021, che su questo punto non aveva per nulla chiarito i dubbi,
avevo risposto con una
mail
del 13 aprile, indirizzata anche
al Presidente e ai dirigenti che ho citato prima, in cui dicevo che
mi riservavo di effettuare degli ulteriori approfondimenti, data la
rilevanza e la delicatezza della problematica; approfondimenti che
da assessora, come sapete, non ho poi potuto effettuare per le ben
note vicende.
Quel primo parere dell'Avvocatura, datato aprile 2021, che poi è
stato consegnato il 9 gennaio del 2023, non ha esplicitato in alcun
modo quali sarebbero state le deroghe al decreto ministeriale 2007
per la realizzazione del collegamento. E nemmeno il parere, che
dopo innumerevoli richieste è infine giunto giovedì scorso, dà il
via libera al collegamento dal punto di vista degli aspetti
giuridici e normativi, tant'è vero che in esso si legge una
arzigogolata conclusione secondo cui il collegamento prospettato, e
cito: "sia pure in astratto compatibile con il contesto normativo
sopra delineato, fatti salvi gli esiti delle verifiche di
fattibilità, relative anche alla coerenza del progetto con il
quadro normativo sopra delineato".
A tutt'oggi quindi non si è affrontato compiutamente il nodo del
divieto. C'è una questione centrale e imprescindibile: anziché
richiedere un parere terzo per una consulenza giuridica del
probabile costo di poche migliaia di euro, si sono spesi oltre 400
mila euro per lo studio e si sono fatti due anni di sostanziale
propaganda su un'opera di cui non è stata definita la legittimità.
Perché se è vero che non c'è solo il decreto ministeriale 2007,
come dice l'Avvocatura, e che bisogna anche tener conto della
normativa regionale, il dato di fatto è che la delibera 1087 del
2008, derivante dalla legge regionale dell'anno precedente, riporta
esattamente gli stessi divieti del decreto ministeriale, quindi
normativa statale e normativa regionale portano alle stesse
conclusioni, cioè che in quella ZPS è vietata la costruzione di
impianti a fune di risalita. Del resto, la conferma ci viene da un
dato clamoroso, che finora non è stato evidenziato, e qui vi prego
di fare attenzione: la Regione nel corso del 2021 ha esaminato un
progetto di impianto a fune nel vallone, quello della sostituzione
della sciovia di Gran Sometta con una seggiovia. In quell'occasione
gli uffici della Regione si sono dimostrati ben consapevoli del
divieto invalicabile previsto dal decreto ministeriale, come si può
evincere da un passaggio del provvedimento dirigenziale 5023 del
2021 che a pagina 12, laddove riporta il parere favorevole
all'intervento da parte della Struttura pianificazione
territoriale, reso in Conferenza dei servizi il 31 marzo del 2021,
recita testualmente: "Dal punto di vista urbanistico, l'intervento
dell'impianto funiviario non si configura quale nuova costruzione.
Si sottolinea che tale aspetto è condizionante la realizzabilità
dell'intervento, quale presupposto iniziale progettuale, in quanto,
se si fosse trattato di nuova costruzione con realizzazione di
un'infrastruttura su un nuovo tracciato, la medesima non sarebbe
stata assentibile in base alle misure di conservazione previste per
i SIC e le ZPS, né ai sensi del piano regolatore generale". Nello
stesso senso va il parere della Struttura biodiversità, contenuto
nello stesso provvedimento dirigenziale, che evidenzia come la
sostituzione della sciovia sia compatibile con la realizzazione
della seggiovia, ma non lo sarebbe se fosse realizzazione di un
nuovo impianto nell'area in questione.
Ovviamente la normativa di tutela cui abbiamo fatto riferimento
ha a che fare con il valore naturalistico e paesaggistico del
Vallone delle Cime Bianche, riconosciuto internazionalmente con la
creazione della ZPS inserita in Rete Natura 2000, voluta dalla
Regione Valle d'Aosta e poi ampliata dal piano regolatore di Ayas,
per decisione dell'amministrazione guidata dall'allora sindaco
Munari, come si evince dalla relazione al Piano, che ho qui, alle
pagine 19 e 20. Un valore che sarebbe irrimediabilmente compromesso
dalla realizzazione di impianti di risalita, com'è evidenziato tra
l'altro, dallo stesso studio di fattibilità, che infatti invoca
delle misure di compensazione.
Ma anche immaginando di aggirare i vincoli e i divieti, l'idea
del collegamento sarebbe valida? Noi riteniamo che la scelta di
puntare sul collegamento funiviario tra Ayas e il Breuil non sia
solo giuridicamente impercorribile, ma anche sbagliata. Si tratta
di due realtà turistiche e di due comprensori che hanno le loro
peculiarità. Sono peculiarità da far valere evitando una
omologazione che non avrebbe senso, proprio quando da più parti
(studi sul turismo, raccomandazioni europee, analisi scientifiche
ed economiche) l'indicazione che prevale è quella di diversificare
l'offerta.
Nel comprensorio del Breuil, le presenze turistiche invernali
sono di circa il 70 percento, quelle estive del 30 percento. La
conca del Breuil, lo sappiamo, è percorsa da piste sterrate da
tutte le parti ed è disseminata di cadaveri eccellenti, quale l'ex
funivia del Furggen. Nel comprensorio della Monterosa le presenze,
in estate e in inverno, sono del 50 e 50: è una situazione diversa
che va valorizzata. Diversamente da quanto si afferma, senza alcun
fondamento, nel
report
dello studio di fattibilità, il
progetto funiviario non creerebbe alcuna osmosi tra i turisti della
Valtournenche e della Val d'Ayas, ma genererebbe semmai una
omologazione di un'offerta tutta finalizzata a portare gente in
montagna con gli impianti, all'opposto dell'evocata necessità di
proporre la conoscenza e la scoperta delle specificità di quei
territori.
Nel corso dell'ultimo anno abbiamo assistito al crescere di una
propaganda parolaia e immaginifica a favore dei nuovi impianti nel
Vallone delle Cime Bianche, senza che questo valesse una sia pur
minima citazione per le sue bellezze e peculiarità. All'interno di
questa propaganda, abbiamo letto presentazioni che evidenziano la
possibilità di disporre di 580 km di piste, sci ai piedi, con la
realizzazione del collegamento. A parte gli inventati chilometri di
pista, perché basta fare i conti e non sono quelli, questo non
sarebbe però un comprensorio "sci ai piedi", perché nel Vallone
delle Cime Bianche non si può sciare, c'è scritto anche nello
studio, e da Zermatt e da Cervinia il numero degli sciatori che
arriverebbero ad Ayas sarebbe prossimo allo zero, dovendo passare
ore sugli impianti fra andata e ritorno per fare, magari, una
sciatina al Bettaforca dopo essersi imbottigliati sotto, al
Ciarcerio. Infine, come dimostra ad esempio il comprensorio di
Campiglio/Pinzolo/Folgarida, con 150 chilometri di piste, fra i
primi in Europa in termini di attrattività, sono i servizi connessi
e l'ospitalità a fare la differenza, non il carosello di
impianti.
Altro elemento che si propaganda: si andrà a sciare più in alto,
si allungherà la stazione sciistica. Non potendo sciare nel Vallone
delle Cime Bianche, si andrebbe semmai a sciare da un'altra parte,
a Cervinia; qualcuno che magari, a inizio stagione, potrebbe
preferire lasciare l'auto nei parcheggi liberi di Ayas. Ma se a
inizio stagione non si riuscisse a sparare la neve e ad aprire il
comprensorio del Monterosa Ski? Io vorrei vedere gli sciatori
prendere il volo da Alagna e Gressoney per andare a sciare a
Cervinia!
Si parla poi di un collegamento per destagionalizzare, fruibile
365 giorni l'anno per lo sci estivo. Con gli impianti esistenti e
con quello di prossima apertura fra il Plateau Rosa e il Piccolo
Cervino, è possibile raggiungere Zermatt da Cervinia senza
sorvolare il Vallone delle Cime Bianche, quindi si terrebbe aperto
il collegamento delle Cime Bianche per permettere a qualche
passeggero di raggiungere il Piccolo Cervino da Ayas, magari, sì
perché poi ci è anche stato detto, per farsi un selfie con lo
sfondo delle varie cime più importanti, nei mesi di maggio, giugno,
settembre, ottobre e novembre quando tutti gli altri impianti ad
Ayas sono chiusi.
In estate qualcuno andrebbe da Ayas o da Gressoney a sciare al
Plateau Rosa, condizioni climatiche permettendo, quando a Cervinia
in estate buona parte degli alberghi sono chiusi, data la grande
richiesta dello sci estivo? Forse qualcuno, in qualche calda
giornata estiva potrebbe partire da Gressoney per arrivare
comodamente seduto, con gli infradito ai piedi, al Piccolo Cervino?
Salvo accorgersi che all'Alpe Bettaforca, non trova né la funivia
né la seggiovia, e dovrebbe camminare per un bel tratto, anche
scosceso.
Fra le ultime
boutade
, il collegamento favorirebbe il
cicloescursionismo. Beh, certo ci andrebbe qualche modifica al
sentiero che percorre il Vallone delle Cime Bianche! Per la
mountain bike
in Valle d'Aosta c'è a disposizione una rete
di mille chilometri di strade poderali e di piste dedicate; si
risolva piuttosto il problema della responsabilità per la
percorrenza di quelle strade consortili! La funivia nel Vallone
delle Cime Bianche avrebbe come unica conseguenza la trasformazione
del sentiero principale che lo percorre in una sorta di pista di
downhill
: ma è questo che si immagina?
Abbiamo iniziato a leggere lo studio di fattibilità e vedremo se
queste idee fantasiose sono state riprese. Quel che è certo è che
fino ad ora, a fronte di un progetto che dovrebbe qualificare
l'offerta turistica delle valli interessate, non si è avvertita
l'esigenza di sentire la voce dei turisti, dei destinatari di
quell'offerta, di chi da anni frequenta quelle valli, di sentire
gli sciatori per capire se si lamentano della carenza di piste, se
si lamentano di prezzi troppo bassi, dato che un nuovo e
costosissimo intervento richiederebbe un aumento del costo dello
skipass
. Molti di costoro hanno scritto al Comune di Ayas e
alla Regione, almeno 500 persone nel corso del 2022. Io sono venuta
in possesso di una di queste mail, inviata il 23 dicembre del 2021
al Presidente della Regione; è una delle tante, ma che indica alla
Regione anche una via d'uscita onorevole da questa brutta
storia.
Ve la leggo: "Monsieur le Président, depuis de plus de quarante
ans, je vis et je travaille en Provence; je suis né et j'ai vécu
les premiers 20 ans au Val d'Aoste. Je continue à suivre
l'actualité de notre région et c'est à ce titre que je me permets
de vous écrire sur la question du Vallon des Cime Blanches. À mon
avis, trois scénarios s'offrent à votre choix. Le premier : après
enquête et autres processus, le feu vert est acquis pour ce nouvel
investissement. Vous avez une grande majorité pour approuver cette
dépense. Néanmoins, un petit groupe d'opposants se mobilise avec
quelques noms connus de la protection de l'environnement. On en
parle dans la presse, quelques photos d'opposants devant les
bulldozers et les forces de police sont publiées. Mauvaise
publicité pour le démarrage.
Le deuxième :il commence comme pour le premier, mais les travaux
ne peuvent pas se réaliser, parce que les autorités nationales ou
européennes bloquent le chantier pour appliquer les législations de
protection de la nature. Une majorité s'insurge contre cette
atteinte à l'autonomie, mais les choses en restent là. Cette
hypothèse laisse un goût amer aux partisans de l'exploitation et
une mauvaise image de notre Vallée aux autres.
Le troisième scénario : contrairement aux deux précédents, dans
ce cas de figure, la décision politique supplante l'inertie. La
Région décide de ne pas exploiter ce nouveau domaine, sensible aux
arguments des défenseurs de la nature. Vous organisez une
conférence de presse sur le site avec quelques figures importantes
(écrivains, photographes, alpinistes, artistes), pour faire
connaître le mode valdôtain de développement ; vous annoncez que
l'argent épargné sera destiné aux investissements verts. De cette
manière, vous aurez réussi gratuitement une campagne internationale
de publicité pour notre région, auprès d'un public de plus en plus
sensible à la problématique environnementale. Si ce dernier
scénario vous intéresse, je suis évidemment disponible pour
apporter mon aide désintéressée. Faute de réponses satisfaisantes
dans le mois, je me permettrai de rendre cette lettre publique. En
vous remerciant pour votre attention - et cetera, et cetera - Guido
Gorret". Sarebbe sicuramente, questo terzo scenario prospettato dal
signor Gorret una grande iniziativa di
marketing
praticamente a costo zero, senza tralasciarne altre. Ad esempio, la
promozione unitaria di 800 chilometri di piste da sci del
territorio valdostano, di cui finora non si è avuto traccia.
Occorre, a nostro avviso, adoperarsi invece con lungimiranza
affinché il Vallone delle Cime Bianche diventi un punto di forza
per uno sviluppo armonico e duraturo della Val d'Ayas, grazie alla
valorizzazione delle unicità che possiede e che attendono solo di
essere rivelate al grande pubblico, per innescare una nuova offerta
turistica che non può più concentrata solo sullo sci. Infatti, il
vallone presenta una straordinaria varietà e stratificazione di
ricchezze naturalistiche, paesaggistiche, storico-culturali,
geologiche, archeologiche, come ampiamente e dettagliatamente
documentato dai promotori della petizione e come ci hanno
confermato in audizione il professor Soncini Sessa, il professor
Dal Piaz, l'archeologo Cortelazzo. In questa direzione va la
proposta della petizione, di dotare finalmente l'area ambienti
glaciali del gruppo del Monte Rosa di un apposito piano di
gestione.
Sul vasto versante di Ayas l'intera area fa anche parte della
più vasta oasi di protezione della fauna della Valle d'Aosta,
l'oasi Grand Tournalin di oltre 7000 ettari. In sostanza,
attualmente il vallone è un'area a parco, non gestita, lasciata a
sé stessa, e in questa direzione muove la proposta dei proponenti
per la predisposizione di un programma pluriennale di studio,
documentazione e valorizzazione dell'estrazione della pietra
ollare, su cui finora l'Amministrazione regionale ha investito
cifre risibili e ha assistito in modo colpevolmente passivo alla
predazione delle testimonianze archeologiche presenti nel
vallone.
È inaccettabile che nello studio di fattibilità si voglia far
passare l'opzione zero come l'opzione del non far nulla, quando
sono state presentate innumerevoli proposte al fine di
diversificare e qualificare l'offerta turistica di Ayas durante
tutto l'anno, con costi neppure comparabili e ritorni maggiori
perché comprensivi di primavera e autunno. Proposte, guarda caso,
riprese nel quadro riepilogativo delle cosiddette compensazioni,
quali la redazione del piano di gestione, la valorizzazione dei
beni geologici ambientali, caratterizzare l'offerta turistica
secondo i criteri di sostenibilità, campagna studi sulle componenti
archeologiche, valorizzazione del vallone, ecomuseo, parco
naturale, servizi e proposte culturali alternative allo sci; questo
c'è scritto nelle proposte compensative. In sostanza, l'idea di
fondo del progetto è la seguente: lasciateci dissipare un
patrimonio irripetibile e poi magari facciamo quello che
proponete.
È inaccettabile, è irricevibile, come è inaccettabile che si
prefigurino stime fantasiose sul ritorno del progetto in termini di
attrattività di nuovi sciatori, a un costo peraltro improponibile,
senza mai fare cenno ai costi o benefici dell'ammodernamento degli
impianti esistenti: al Breuil la linea funiviaria che da Cervinia
porta al Plateau Rosa, che non è paragonabile con la modernità
degli impianti di Zermatt, e che ovviamente incide anche
pesantemente sulla suddivisione degli introiti derivanti dagli
skipass internazionali. La sostituzione con moderni impianti 3S
considererebbe di accrescere l
'appeal
di Cervinia, che è una
cosa che andrà comunque fatta in tempi brevi.
Ordine dei costi: altri 100 milioni di euro, soldi che non
possiamo pensare che cadano dal cielo, e se proprio si vuole andare
più in alto, che si rimetta in pista una nuova funivia al Furggen.
Ad Ayas l'obsoleta seggiovia che collega l'area sciabile di
Champoluc con quella di Frachey, che richiede di essere sostituita
e attestata più in alto lato Frachey, per permettere l'accesso
diretto agli impianti della Forca verso Gressoney senza scendere,
come avviene attualmente, all'Alpe Ciarcerio, per imbottigliarsi
nella seggiovia della Mandria.
Cambiamenti climatici. Nell'ambito delle considerazioni che oggi
formuliamo sulla petizione, non possiamo non soffermarci sulla
questione dei cambiamenti climatici, che costituisce ormai a tutti
gli effetti una vera emergenza per tutto l'arco alpino e per la
nostra regione. Ci si riempie la bocca dell'espressioni
"cambiamenti climatici", ma io credo che non se ne colga pienamente
la complessità. I pesanti impatti che questi cambiamenti stanno
avendo sull'ambiente montano, sono visibili ormai a tutti nella
loro drammaticità e ci impongono di ripensare il nostro modello di
turismo anche invernale. Non possiamo limitarci a inseguire la neve
o a fabbricarla. La fusione repentina dei ghiacciai, l'emergenza
siccità, l'aumento delle temperature e degli eventi estremi,
richiedono un profondo cambiamento di paradigma, anche culturale,
con la pianificazione di un turismo montano ecosostenibile,
partendo da una diversificazione delle attività.
Negli ultimi anni diversi studi hanno cercato di capire cosa
succederà nei prossimi decenni e le conclusioni sono tutte molto
simili: la neve cadrà a partire da quote sempre più alte e gli
impianti di risalita dovranno trovare delle alternative alle piste,
per sopravvivere. Una delle ultime indagini è stata realizzata
dalla Banca d'Italia. Lo studio, pubblicato nel dicembre del 2022,
ripreso in un articolo apparso il 9 marzo sul Corriere della Valle,
a firma di Joseph Rivolin, noto estremista ambientalista, ha
esaminato i dati degli ultimi vent'anni, relativi a trentanove
stazioni sciistiche italiane tra la Valle d'Aosta e la Provincia di
Trento e l'Alto Adige. Come era facile prevedere, lo studio
conferma che c'è una relazione significativa tra le nevicate, parlo
di nevicate naturali, e i flussi turistici invernali, e quindi
sulla vendita di skipass e sui pernottamenti nelle località alpine
italiane. L'impatto dell'aumento delle temperature sui
pernottamenti sarebbe meno grave. In questo contesto, secondo i
ricercatori, sono cruciali l'adattamento e le strategie basate
sulla diversificazione di attività.
Scrive Rivolin: "L'analyse prend en compte aussi l'offre
culturelle, qui pourrait conditionner sur le choix des destinations
de la part des touristes, ainsi que l'éloignement des grandes
villes et la structure économique des localités, mesurée sur la
base du nombre des travailleurs du secteur commercial. Les
projections, s'étendant jusqu'à l'année 2100, prévoient que la
diminution de la fréquence et de l'intensité des chutes de neige
atteindra le pourcentage de 30 à 40 pour cent. Ce dernier chiffre
entraînera une diminution de 7 pour cent de l'utilisation des
équipements. Tant à l'enneigement programmé, il ne serait pas à
même lui seul de soutenir la demande touristique liée aux sports
d'hiver. En même temps, les localités alpines, caractérisées par
une offre effective et culturelle plus importante et diversifiée,
accueillent déjà actuellement un plus grand nombre de visiteurs, à
parité de conditions climatiques, démontrant d'être à même
d'attirer des clients non-skieurs". E conclude Rivolin: "Le rapport
de la Banque d'Italie, qui met l'accent sur les fragilités du
système fondé en grande partie sur la monoculture du tourisme de la
neige, qui a caractérisé jusqu'ici l'offre de notre région, ouvre
d'autre part des perspectives de diversification qui peuvent
constituer des atouts importants pour l'avenir économique de nos
communautés."
Poche settimane fa, il 15 febbraio, sul quotidiano
on
line
"il Dolomiti", quindi parliamo sempre di montagna, è stato
presentato un
report
dell'Osservatorio Confcommercio-Swg che
invito a leggere perché interessante. Il titolo dell'articolo è già
significativo: "Milioni di turisti scelgono la montagna, ma non per
sciare. Il report a sorpresa di Confcommercio. Le attività oggi
predilette in quota? Spa, degustazioni e shopping". Questo è il
titolo, ma è il contenuto a essere interessante: "Escursioni
naturalistiche, degustazioni enogastronomiche, relax in spa o
centri benessere e addirittura lo shopping", secondo tale report
sono le quattro attività più importanti indicate dagli
intervistati, solo al quinto posto si piazzano sci e sport
invernali. "I motivi legati alla scelta di trascorrere le proprie
vacanze in montagna? Nel corso del tempo, in particolare dopo
l'avvento della pandemia, sono incredibilmente cambiati. La pratica
dello sci e degli sport invernali è all'ultimo posto della
classifica", viene rimarcato. "Resta comunque alta, per chi sceglie
questo tipo di esperienza, l'attenzione per lo stato
dell'innevamento naturale. Sono quattro su dieci i vacanzieri che
dichiarano che, in assenza di neve, preferiscono cambiare i propri
programmi; un rapporto che conduce inevitabilmente a una
riflessione che spinge a chiedersi se la neve sia ancora
presupposto essenziale del turismo dolomitico e alpino. Secondo
quanto riportato dall'Osservatorio Confcommercio si potrebbe
pensare di no".
Io non penso si possa arrivare a dire che la neve non sia un
presupposto essenziale del turismo alpino, credo però che ci si
debba mettere nell'ottica di diversificare il più possibile
l'offerta rispetto a quella tradizionale dello sci, che rimane
ovviamente importante, e su questo penso che siamo tutti
d'accordo.
Alla luce di quello che ho esposto, credo che la proposta di
valorizzazione avanzata dalla petizione "Salviamo il Vallone di
Cime Bianche" che oggi esaminiamo, vada esattamente in questa
direzione e risulti più che mai attuale, a seguito anche di un
primo esame degli elaborati dello studio di fattibilità. Non si
tratta, come superficialmente è stato osservato in Commissione, di
una mera e rigida richiesta di conservazione del territorio
tout
court
. Al contrario, si tratta di una promozione articolata
dello stesso in un'ottica di sviluppo realmente sostenibile e
rispettoso della biodiversità di quel luogo, delle sue
particolarità ambientali, storiche, geologiche, archeologiche. Un
progetto di valorizzazione ampio che può, a nostro avviso, davvero
costituire un modello di turismo innovativo e alternativo,
all'altezza delle sfide di un futuro che è ormai prossimo.
Presidente -
Consigliere Aggravi ne ha facoltà.
Aggravi (LEGA VDA) -
Come è già stato detto dai colleghi
che mi hanno preceduto, arriva oggi in Consiglio la relazione di
sintesi delle attività svolte sulla petizione popolare chiamata
"Salviamo il Vallone delle Cime Bianche". Una petizione che ha come
finalità propria, dei suoi proponenti e dei relativi
sottoscrittori, la salvaguardia della preziosa integrità del
Vallone delle Cime Bianche, un luogo che incanta e meraviglia
perché nel suo insieme presenta una straordinaria varietà e
stratificazione di ricchezze naturalistiche, paesaggistiche,
storico-culturali e archeologiche; un vallone unico per natura,
storia e cultura.
Non me ne vogliano i promotori sottoscrittori, come li chiamavo,
e non me ne voglia soprattutto la gente di quelle zone, lo stesso
sistema di Cime Bianche, ma è un proposito nobile, e anche
condivisibile, che si può benissimo replicare per qualsiasi altra
parte della nostra Valle e direi anche non soltanto, e spiegherò
meglio dopo quello che voglio dire. Per questo motivo quindi, anche
per non andare a parlare d'altro, perché il rischio che spesso si
ha quando si va a discutere delle petizioni popolari, e anche un
po' giustamente, è quello poi di andare a parlare di altro,
dovunque vengano queste petizioni. Cercherò invece di fare alcune
considerazioni, a partire dal contenuto proprio delle richieste che
operativamente i promotori e i sottoscrittori hanno sottoposto
all'attenzione di quest'aula, e cerco di andare per punti.
Credo che in materia di sopralluoghi quest'aula non sia nuova a
iniziative e visite
in situ
, utili e necessarie proprio
perché certi aspetti, certe situazioni, certe problematiche e certe
opportunità, le si possono capire soltanto dal vivo. Quindi, lo si
faccia quando le condizioni lo permetteranno e su questo che siamo
tutti d'accordo.
Arriviamo però al secondo
desiderata
, ovvero la
predisposizione di uno specifico piano di gestione del Vallone
delle Cime Bianche, parte della più vasta ZSC, ZPS; la collega che
ha parlato prima è molto più esperta di me di queste cose. Qui devo
dire che la preparazione dell'iniziativa, che oggi è iscritta al
punto n. 81 dell'ordine del giorno, che ho presentato con altri
colleghi, mi ha aiutato a comprendere un po' meglio la situazione,
e mi spiego. Oggi troviamo l'area del Monte Rosa inserita
all'interno della Rete Natura 2000, e tra l'altro faccio alcuni
riferimenti a un bel documento del 2016 che sicuramente il collega
Testolin ricorderà, perché ne ha scritta la prefazione quale allora
Assessore all'agricoltura, all'interno del quale si cita
espressamente il Vallone di Cime Bianche - pagina 117 - oggi
disponibile nella pagina relativa al marchio o sistema, io non l'ho
ancora capito, ma poi avremo modo di approfondirlo, "Viva Valle
d'Aosta". In particolare, nella sezione dell'Osservatorio regionale
della biodiversità, un sito pieno di informazioni, tra l'altro,
infatti tra le varie cose si trova lo
Standard Data Form
dell'area, quello
simil
Natura 2000, in cui viene
specificato il fatto che a oggi non esiste per questa, così come
per altre, un
management plan
, quindi un piano di gestione.
Troviamo però, tra i tanti documenti a disposizione, quelle che
oggi sono le già definite misure di conservazione per habitat o
gruppi di habitat, ai sensi delle relative normative che non sto a
citare. Sottolineo che la delibera di Giunta 1087 del 2008 è
comunque una delibera di Giunta, quindi non è una legge.
Direi quindi che qualcosa già c'è, sulla cui conduzione, in
realtà in senso lato e per tutte le aree mappate in Valle d'Aosta,
forse sarà necessario fare degli opportuni controlli. Ne
riparleremo quando potrò discutere l'iniziativa al punto n. 81,
però è importante dirlo, perché oggi noi stiamo parlando di un'area
ben definita, ben importante e quello che si vuole, ma ci si
dimentica di tutte le altre?  Perché la Rete Natura 2000 è
molto più ampia e non vorrei che ci siano delle aree di serie A o
di serie B, che ci siano dei totem più grandi di altri, e lo dico
per rispetto di tutte le aree e soprattutto dei marchi che andiamo
a mettere, oppure delle delimitazioni che andiamo a fare.
Cerco di chiarire il concetto: la volontà vera dei promotori
sottoscrittori è quella di creare un vero e proprio parco in
continuità con quello dell'Alta Valsesia? Perché così si legge. E
io dico: perché non dirlo subito, ma porlo come una sorta di
questione accessoria rispetto ai desiderata proposti? Ognuno fa il
suo, ma forse allo stato attuale sarebbe il caso di fare uno
screening
e un piano di azione che interessi tutte le aree
ricomprese all'interno di Natura 2000, perché altrimenti questi
finiscono proprio per assomigliare a dei totem messi lì, che però
finiscono a loro volta per avere una funzione più ideologica che
altro. Li mettiamo, li definiamo ma non li gestiamo. Una sorta di
presidio a rischio di colpa di tanti amici di Greta e derivazioni
varie; le colleghe mi consentiranno la semplificazione del
concetto. A cosa serve Natura 2000 se la gestiamo in questa
maniera? Oggi è un totem, mi sembra.
Sul terzo desiderata ho poco da dire. Credo che le audizioni,
quelle sulla pietra ollare, sintetizzate nella relazione, ci dicano
cosa già c'è e quali prospettive possono esserci rispetto alla
valorizzazione del sito di pietra ollare. Dubito che qualcuno ne
voglia riavviare la coltivazione, in quel caso noi siamo a favore,
ma lo dico in maniera ironica, perché se da una parte si fa ironia
sulle possibili ricadute di un investimento, io mi permetto di fare
ironia sulle ricadute possibili di un altro investimento, di
un'altra gestione. Perché è inutile dire "Questo non si fa perché
ha delle ricadute che ...", okay, ma l'altro che ricadute ha?
Quanti musei abbiamo che hanno avuto uno o due visitatori? Anche
relativamente a personaggi che hanno fatto la storia
dell'Occidente, e non ne cito altri perché rispetto estremamente
quel personaggio e quello che è stato costruito intorno a lui.
Mi voglio invece concentrare più nel dettaglio e in quello che
ritengo, almeno così l'ho letto, il vero cuore della petizione,
ovvero la quarta richiesta posta all'attenzione del Consiglio
odierno: mettere da parte ogni proposito di realizzazione di nuovi
impianti di risalita nel vallone, ancor più anacronistici con la
rapidità dell'evoluzione climatica.
Alla luce anche delle recenti vicende riprese in più uscite
dalla stampa locale, oggi ci troviamo all'attenzione degli organi
consiliari una serie di studi e di analisi che non riguardano
soltanto Cime Bianche, bensì l'intero sistema degli impianti a
fune. È vero, sin dall'inizio del mio intervento ho detto che mi
sarei concentrato sull'oggetto della petizione, ma credo proprio
che questa quarta richiesta nasconda la reale finalità che i
promotori sottoscrittori, magari alcuni anche ignari del fine
ultimo della petizione, perché sappiamo tutti che betii ira marca
[patois,
mettere un segno
, ndc] è più semplice che dere
totte [patois,
dire tutto
, ndc] - poi lascio la traduzione
se il patois di Courmayeur non è comprensibile - ovvero quella di
segnare una determinata linea sul futuro della nostra industria
dello sci.
Credo quindi fondamentale, nonché necessario per il proseguo
dell'attività dei vari organi interessati e del Consiglio infine,
che lo studio madre del contendere, quello propedeutico e
preliminare alla valutazione di fattibilità del collegamento
intervallivo di Cime Bianche, venga analizzato tenendo conto del
patrimonio informativo e delle considerazioni formulate anche nello
studio commissionato da Finaosta sulla riorganizzazione societaria
delle società di impianti esercenti attività impianti a fune, e
anche sulla base di altri due esperienze: la realizzazione della
Pila-Couis e la legge sui piccoli comprensori sciistici. Credo che
questa somma di importante documentazione, se non letta assieme, se
non esaminata per parti comuni, insomma, senza considerare
collegamenti, effetti e ricadute sull'intero sistema degli impianti
a fune, rischia ancora una volta di far perdere scelte e decisioni
parziali incomplete con dubbi latenti che, prima o poi, dovranno
essere considerati. Non voglio allungare il brodo, voglio fare una
cordata; lo so che oggi le
cordées
non vanno più di moda,
vanno di moda i
lift
, però è bene che si metta tutto
insieme. Non voglio però entrare nel dettaglio di ogni singolo
elemento sin qui richiamato, bensì argomentare quello che è
l'oggetto del contendere.
Lo studio di Cime Bianche è senza dubbio corposo e merita molta
attenzione e analisi, non soltanto per la mole di documentazione
prodotta, bensì anche e soprattutto per tre fattori fondamentali.
Sulla sostenibilità ambientale normativa, che dire: è il cuore di
tutto, e lo dice la nostra Avvocatura nella valutazione di impatto
prevista dalla legge 8 del 2007 e relative deliberazioni, misura
che dai connotati preventivi di tutela dei siti Rete Natura 2000 e
dei siti di interesse regionale. La petizione chiede a questo
Consiglio di mettere da parte ogni proposito di realizzazione di
nuovi impianti nel vallone ma, allo stesso tempo, si dice che è la
Giunta regionale che può prevedere l'autorizzazione e interventi o
progetti eventualmente in contrasto con le misure di conservazione
previa valutazione di incidenza. Valutazione che, in caso fosse
negativa per motivi imperativi di rilevante interesse pubblico,
inclusi i motivi di natura sociale ed economica per esigenze
connesse alla salute dell'uomo e sicurezza pubblica, e/o a esigenze
di primaria importanza per l'ambiente, ovvero previo parere della
Commissione europea per altri motivi imperativi di rilevante
interesse pubblico; sto leggendo quello che ha scritto
l'Avvocatura.
Un bell'impegno e una bella responsabilità, cari membri del
Governo. Mi chiedo se, oltre al parere legale dell'Avvocatura,
abbiate già iniziato a mappare le fasi del potenziale percorso che
si debba tenere in caso di volontà a proseguire. Sinceramente,
nello studio mi aspettavo qualcosa di più dal punto di vista
legale, normativo, ambientale, di come tecnicamente soprattutto si
possa procedere con le dovute deroghe, pareri o compensazioni; ma
ognuno fa il suo.
Forse il varo di una nuova maggioranza autonomista progressista
si giocherà la carta magica del peso politico che le forze alleate,
Partito Democratico
in primis
- vedo soltanto il compagno
Padovani qui a difendere la linea del Piave, mentre gli altri due
non ci sono; mi spiace per lei, quindi me la prenderò con lei - di
cui tra l'altro sarebbe anche interessante capire una volta per
tutte la vostra posizione sulla realizzazione del collegamento
intervallivo - oh, caro collega Malacrinò! [il consigliere è
rientrato in aula,
ndc
] - perché avete firmato un programma
comune, avete iniziato un percorso, e poi dopo ricorderò ancora
un'ulteriore cosa nel passaggio. Ma poi anche chi c'era prima,
nell'altra legislatura, e io sono andato tra l'altro a vedermi -
adesso li ho persi ma vado a memoria - quello che era stato il DEFR
madre di tutto questo, quello di sostegno al governo Fosson, in cui
si cambiò la famosa scheda che era presentata, sulla base di un
emendamento, se non erro, firmato dai colleghi Minelli e Bertin.
Perché io mi sono sempre chiesto e me lo sono sempre detto: "Ma
caspita, abbiamo già uno studio che è costato zero, che è quello
dell'Alplinks, che può essere aggiornato, che può dare vita poi a
un percorso, perché il percorso di valutazione di incidenza
comunque ci dovrà essere. Quindi, si valuti la fattibilità, si
faccia poi la valutazione di incidenza, si veda se questa è
negativa e poi politicamente la Giunta faccia il suo; sul Consiglio
tornerò.
Amici del PD, avete presentato il progetto, l'idea di
collegamento al segretario - scusate, non sono esperto di
asterischi o quant'altro, ma non voglio offendere nessuno - Schlein
in questi giorni? Magari ci dà una mano a capire cosa pensate di
fare sul punto? Perché in Europa il Movimento 5 Stelle ha già fatto
il suo, ma il PD come la pensa? Cosa vuole fare? Quale
moral
suasion
vuole portare avanti? Quale posizione? Come vi
pronuncerete? E vado oltre, tornando alle cose serie.
Mi aspettavo qualcosa in più sul punto, e forse anche qualche
approfondimento che dovrà venire; ne parleremo in Commissione?
Chissà. Lo chiedo anche ai presidenti, se avranno voglia di battere
un colpo in tal senso, perché li vedo silenti all'inizio di questa
nuova avventura.
Ecco che poi finalmente vado sulla parte dove sinceramente mi
sento un po' più ferrato. Ho trovato finalmente la risposta che
tanto aspettavo, la risposta chiara che nello studio viene
riportata alle pagine 372 e 378 del documento VAS 002; do i
riferimenti così almeno discutiamo. Assessore Bertschy, finalmente
ho capito che cosa intendeva, e qui c'è la chicca, perché ho anche
visto che nel suo insediamento il presidente Lavevaz parlò del
collegamento di Cime Bianche, ma nulla dai banchi di sinistra fu
detto all'epoca; forse andava bene così. Non disse "Lo dobbiamo
fare", disse quello che era giusto il mantra: "Quando arriverà lo
studio, decideremo che cosa fare". E anche una mia interrogazione,
a cui rispose il collega Bertschy; poi si insinuò in senso positivo
la collega Minelli, ma parlò solo delle problematiche urbanistiche.
Ce l'ho, tra l'altro l'ho riletta varie volte, si è concentrata lì,
però si sa, quando si è al Governo, onori, oneri e anche
allineamenti vari.
Eccolo il ruolo mantra di centralità del Consiglio! Io dissi:
caspita, mi ha fregato l'assessore Bertschy; no, già me l'aveva
detto. Eh sì, alla fine possiamo scegliere qualsiasi soluzione,
anche la più ambiziosa, ma poi alla fine il concetto della
centralità e pressoché rappresentato dal fatto che l'investimento
non prevede un costo d'investimento proprio, perché l'ipotesi di
fondo è che venga finanziato per l'80 percento, almeno così c'è
scritto a pag. 378 dello studio, tramite il contributo pubblico
della Regione.
Qui ho una domanda. Tra tutti i pareri che ho potuto leggere, e
ripeto, l'analisi va avanti perché è uno studio estremamente
corposo, non trovo quello delle strutture di competenza in materia
di bilancio e finanza regionale: vi è stata sottoposta la
questione? Perché tutti hanno detto la loro, loro no.
Il restante verrebbe coperto da capitale di debito via mutuo
bancario, che si ipotizza al tre e mezzo su venti anni; sono andato
a vedere, benissimo, ci sta tutto bene.
Va detto che lo studio Alplinks che, abbia pazienza ma io me lo
sono riletto perché non butto via niente, prevedeva due principi
secondo me economicamente importanti: il primo, il costo zero per
l'ente pubblico; la seconda cosa, un coinvolgimento importante di
Zermatt! Perché si prevedeva una
NewCo
con le tre/quattro
realtà, non dimentichiamo anche Alagna, che comunque ci
guadagnerebbe non poco nelle valutazioni fatte anche dall'attuale
studio. Ecco, forse lì un
addendum
io lo chiederei a chi ha
fatto lo studio. E non solo su quello, vado oltre: so che
l'assessore Bertschy prenderà buona nota di quello che dico, perché
c'è la sostenibilità economica esterna; e sappia che ho un sacco di
cose da fare, potevo dire molto di più, ma non ho avuto tempo.
Qui apro un ulteriore punto, quella che chiamerei sostenibilità
esterna, che ci si dimentica. Lo studio ci dice in sintesi che gli
effetti sul PIL della Valle dovrebbero generare un aumento di
questo ricompreso tra gli 8,8 e gli 11 milioni; anche qui non siamo
distanti dallo studio del 2015. Sostanzialmente la base delle
valutazioni che si dovrebbero fare per comprendere se
l'investimento sostenuto, parlo dell'80 percento, si ripaga a suon
di riparto fiscale diretto delle società, ovvero dell'indotto,
perdonatemi la semplificazione, cioè il
cash flow
pubblico
in poche parole. Che dire? Mi sarei aspettato qualche valutazione
in più all'interno di queste corpose pagine, perché il pubblico
finisce sempre per essere dato come certo e come scontato.
Non dico altro rispetto all'analisi di sensibilità. È bene che
sia stata fatta, ma mi chiedo il senso di parametrarla sui costi
dell'energia sostanzialmente stabili per il sistema degli impianti
a fune con la definizione dei contratti. Forse valeva la pena
pesare il rischio di una nuova pandemia o evento eccezionale:
pensiamo ai rischi intercorsi sul cantiere, le problematiche delle
materie prime, oppure - la dico qui - eventuali ricorsi, e penso
che tutti noi l'esperienza dell'autostrada ce la ricordiamo, magari
un fondo rischi, perché poi prima o poi qualcuno fonderà un
comitato, forse ce n'è già uno o due e potrebbe far ricorso, quindi
meglio spesarlo così siamo tranquilli.
Vedete colleghi, io credo che le valutazioni e la scelta di cosa
fare a Cime Bianche ci deve necessariamente condizionare sul futuro
di cosa intendiamo fare per la nostra industria dello sci. Queste
cifre vanno lette direttamente anche con quello che si sta facendo
a Pila. Sbagliano quanti, almeno a mio giudizio, vedono Pila-Couis
come una sorta di Skyway; sono partigiano, lo so, però io la vedo
così. Non è così, perché prima di tutto questo potrebbe essere un
impianto di risalita vero e proprio e poi un'attrazione, altrimenti
che senso avrebbe posizionarlo laddove lo si vuole posizionare?
Ecco qui che la centralità del Consiglio viene meno, ma forse
avremo poi modo di capire cosa si sta facendo e soprattutto come si
pensi di reperire i fondi in più che servono per completare
l'opera, perché poi alla fine qua è sempre Pantalone che ci deve
dire qualcosa. Un piano di sostenibilità simile a quello studiato
per Cime Bianche sarebbe una cosa buona, anche con la sostenibilità
esterna: magari lo aggiungiamo alle carte a disposizione delle
Commissioni? Credo che questo sia un elemento utile a capire dove
vogliamo andare. Allo stesso modo occorre capire, lo abbiamo
chiesto come gruppo in IV Commissione, quale sia lo stato dell'arte
della legge dei piccoli comprensori; quello che si vede e si legge
al di là delle questioni meramente gestionali, di mala gestione o
di simpatie, partigianerie varie, è capire cosa se ne intende fare
davvero. Le valutazioni fatte nello studio commissionato a Finaosta
sulla riorganizzazione, direi che mettono bene in luce il fatto che
il modello deve cambiare e in tal senso anche i privati, i singoli
o in gruppo devono tornare protagonisti, perché mamma Regione non
può più gestire certe situazioni di prossimità.
Le piccole stazioni hanno un problema strutturale con la legge
che abbiamo votato, se non erro a larga maggioranza o
all'unanimità: non possono, ma lo avevamo già detto e questa non è
la colpa di nessuno di noi; dobbiamo evolverla, perché bisogna
guardare avanti, e penso che quello studio sia fondamentale a
capirlo. Aiutare e supportare sì, ma la responsabilità gestoria
credo debba andare a chi l'impianto e la località la conosce e ne
guadagna, solo così si potranno rilanciare. È il maledetto futuro -
belle mie e belli miei, o come volete - e i primi ad avere coraggio
nel dirlo dobbiamo essere noi: certi sproloqui nel vivere in
montagna hanno davvero stufato, si deve guardare alla realtà e non
ai primati. Oggi la battaglia di qualcuno è fatta su Cime Bianche,
domani sarà su altre cime, su tunnel, su binari, su ponti,
infrastrutture, ma il fatto è che si finisce sempre e comunque a
guardare ogni singolo fatto per quello che è, senza considerarne
l'insieme. Certo, oggi siamo qui a ragionare su questo tema, ma in
realtà la nostra visione deve essere ampia e realistica. La
soluzione non è la decrescita o la sostituzione
tout court
di mondi che, in realtà, non ci piacciono, cari amici ecoattivisti;
collega Guichardaz, non cito tempi passati questa volta. Lo sci
alpinismo non è buono e quello alpino cattivo, sono due sport
differenti, ma che possono, senza dubbio, essere integrati tra di
loro e dare un'offerta completa alla nostra Valle.
Ma tutto questo non può esimersi da un'ulteriore considerazione:
il sistema degli impianti a fune deve necessariamente
riorganizzarsi con un piano unico di sviluppo e una visione unica
di promozione e difesa della concorrenza, senza il quale nessuna
società unica potrà risolvere qualsivoglia problema. Guardate a
quanto sta succedendo nel mondo bancario: spesso le fusioni non
portano efficienza, bensì sono contingenti a momenti di difficoltà
e incertezza. Siamo certi che ci sia una strategia nell'ambito? Con
le banche spesso si fondono quelle buone con quelle meno buone, che
solitamente hanno problemi di liquidità, che è il vero problema
delle aziende, e così creiamo due problemi di liquidità insieme.
Oggi vedo una
governance
più o meno unica e lineare, ma
molto di zona. In sintesi, non siamo ancora maturi per fare certi
ragionamenti, se prima non ne facciamo altri.
Sia dunque quella di Cime Bianche l'occasione per rilanciare una
visione di insieme, strategica e coerente degli investimenti
regionali anche sulle manutenzioni, delle strategie di sviluppo
delle singole zone, del ruolo di Finaosta e della Regione, perché
anche sulla governance qualcosa bisognerà fare. Del rilancio della
presenza dei privati nel settore, dell'evoluzione dell'inesorabile
evoluzione climatica - perché è inesorabile; possiamo rallentare,
possiamo decarbonizzare, ma il mondo funziona così da sempre,
quindi dobbiamo evolverci - che ci condizionerà nel futuro e non
necessariamente in maniera negativa, perché il rilancio della media
montagna è alle porte. Facciamolo però in senso propositivo,
proattivo e sganciato da totem e ideologie politiche che, in
realtà, nascondono soltanto la veduta corta dell'interesse a breve
termine del consenso elettorale, costruito su paura, falso
moralismo da masochisti
chic
da salotto.
Io vorrei questo tema, come gli altri che ho citato. E la mia
intenzione non era fare una
seuppa
[patois,
minestra
,
ndc], ma un'analisi combinata di tutti questi studi, di tutte
queste cose, ripeto, non per allungare il brodo, ma per capire dove
vogliamo andare. Perché gli investimenti costano, sono sempre
costati, ma dobbiamo avere una visione d'insieme, dobbiamo capire
le società dove vogliono andare, dobbiamo capire dove portare
alcune società, perché ci sono dei numeri impietosi che nessuna
legge di sostegno potrà risolvere, perché c'è un'estate che ci
stiamo dimenticando, perché c'è una funzione di certi impianti di
attrazione, perché c'è comunque un turismo, soprattutto di alcune
aree geografiche, dove la cultura dello sci non è uguale alla
nostra, perché se andiamo a vedere tutta la parte dell'Asia, hanno
una cultura differente, sulla parte araba ancora diversa,
addirittura siamo andati tra Cina e Arabia Saudita a innevare il
deserto e di questo nessuno parla perché in quei paesi è difficile
andare a spiegare cos'è il cambiamento climatico, è difficile anche
fare altro ma comunque lì non ci si va. Io quello che dico è che
questa petizione ha posto degli elementi utili, come lo hanno posto
gli studi.
Chiudo dicendo una cosa perché sinceramente mi sembra un po' un
assurdo: questo studio è stato fatto in una certa maniera, la
genesi del come è nato questo studio, era abbastanza chiara.
C'erano delle forze politiche che dovevano trovare una quadra, da
una parte sulla fattibilità strutturale, sulla realizzabilità, e
dall'altra parte sulla parte ambientale. Lo abbiamo visto dal 2019
in avanti, adesso chi era parte di quelle alleanze non può fare
finta e non può dire "Perché abbiamo speso tutti questi soldi?",
perché comunque lì c'era e la responsabilità del perché si è fatta
questa strada c'è stata. C'era uno studio vecchio, si poteva
aggiornare; tra l'altro lo studio attuale ha pesantemente fatto
riferimento a quello. Sulla parte economica io sinceramente, molto
miseramente e molto umilmente penso che bisogna dire qualcosa di
più e soprattutto forse lo studio andrebbe chiuso per capire quale
soluzione potrebbe essere perseguita, dal punto di vista tecnico,
ambientale, legale e soprattutto finanziario. Tutto il resto,
sinceramente, possiamo dirlo, possiamo aggiustarlo, possiamo tirare
fuori dei vecchi rancori, ma pragmaticamente, secondo me, il
ragionamento da fare è questo. Se lo faremo bene, noi ci saremo per
farlo, se non lo vorrete fare da una parte o dall'altra, signori,
arrangez-vous.
Presidente -
Sospendiamo brevemente per arieggiare i
locali. La discussione generale riprenderà in seguito.
La seduta è sospesa dalle ore 11:12 alle ore 11:31.
Bertin (Presidente) -
Riprendiamo i lavori del Consiglio.
Invito i consiglieri a prendere posto e, nel caso, a prenotarsi per
l'intervento. Ricordo che siamo in discussione generale sul punto
n. 4 dell'ordine del giorno.
Consigliere Marquis, a lei la parola.
Marquis (FI) -
Abbiamo ascoltato con grande interesse il
dibattito che si è sviluppato sinora sul tema che è stato posto
all'ordine del giorno, ovvero la petizione sulle Cime Bianche. Al
di là di tutto, credo che sia un importante momento di confronto
che ci ha dato tanto, anche per quello che abbiamo fatto in
Commissione, dove abbiamo potuto ascoltare tutti i soggetti che
sono intervenuti, tutti i portatori di interesse.
Per quanto ci riguarda, crediamo che la petizione nasca con un
presupposto di fondo, che è quello che è stato indicato da chi è
intervenuto poc'anzi, e sostanzialmente sia centrata sul punto n.
4: un'idea di sospendere l'iter di realizzazione e di valutazione
della realizzazione di questo collegamento intervallivo.
Su cosa si basa la proposta? Si basa sostanzialmente sulla
convinzione che il Vallone delle Cime Bianche verrebbe deturpato
definitivamente se fosse realizzata quest'opera che è in idea
progettuale. Sostanzialmente questo è un vallone importante sotto
il profilo naturalistico, geologico, archeologico,
storico-culturale, come è stato richiamato dal relatore che ha
ripreso quelle che sono state le considerazioni che hanno portato
distanti dalla petizione.
Sicuramente il compito della politica è cercare e di far
convivere le esigenze, da una parte l'esigenza di salvaguardia di
un bene naturale, e dall'altra parte dare delle condizioni a una
comunità di potersi sviluppare. Noi riteniamo che sia complessa la
situazione sotto il profilo ambientale, così come è stato già bene
rappresentato da chi è intervenuto prima, entrando nel merito e nei
dettagli di quelle che sono le caratteristiche di questa zona di
protezione speciale, ZPS, che fa parte della Rete Natura 2000 che
sostanzialmente viene identificata come ambienti glaciali del
Monterosa. Sicuramente crediamo che bisogna fare di tutto per
valorizzare questa situazione.
È una situazione che conosciamo, però dall'altra parte noi
riteniamo e crediamo fortemente in questo, che una comunità abbia
la necessità di svilupparsi, che abbia la necessità di dare
competitività al suo territorio, che abbia la necessità di attrarre
un numero crescente di turisti che poi, alla fine, è l'unico modo
per mantenere viva la montagna. Ho ascoltato con attenzione alcune
considerazioni che sono state fatte, dove c'è preoccupazione al
riguardo delle politiche che portano alla presenza di massa in
montagna. Noi crediamo che occorra studiare invece dei rimedi su
come evitare lo spopolamento della montagna, risolvendo il problema
della stagionalità.
La stagionalità non è un valore aggiunto, è una debolezza per
una regione e per una comunità di montagna. Io conosco bene la
situazione della Val d'Ayas: anche d'inverno, non è più come una
volta che c'erano le settimane bianche, adesso cominciano a
diventare di moda i
weekend
bianchi, quindi le presenze si
riducono a quei due o tre giorni; nel resto della settimana non è
che c'è un grande movimento nel territorio. Inviterei gli istanti
della petizione ad andare a vedere cosa significa vivere la
montagna nei mesi di maggio, giugno, ottobre, novembre sino
all'Immacolata. Non ci sono molte persone, c'è una comunità che ha
dei problemi non solo economici, ma anche sociali, perché i giovani
che vivono in queste situazioni, sono dei giovani che hanno delle
difficoltà, che sognano un futuro diverso, di andar via dal piccolo
paese di montagna, perché ci sono dei momenti dell'anno in cui ci
sono delle difficoltà oggettive di vita. Questo, secondo noi, è un
grosso problema al quale la politica deve trovare rimedio, ma lo si
trova nella misura in cui si creano delle occasioni per mantenere
vivo il territorio per creare economia. Se non si crea economia,
purtroppo non c'è futuro in una realtà, al di là del mantenere in
vita la stagionalità.
Ho guardato con grande interesse in questi giorni lo studio che
è stato predisposto. Sicuramente richiede molto più tempo di quello
che abbiamo avuto per fare un'analisi di dettaglio, però ci sono
alcuni dati che esprimono già, anche a livello di numeri, qual è la
situazione di queste realtà di montagna. Basta guardare la
situazione di Ayas e di Valtournenche, due comuni che fanno 3600
abitanti: ci sono 11 mila 300 abitazioni, che nella maggior parte
del periodo dell'anno sono vuote, sono delle potenzialità che
devono essere utilizzate per creare economia e per valorizzare il
patrimonio che dispone la comunità locale.
In queste realtà ci sono tanti fabbricati che risalgono gli anni
sessanta, settanta, ottanta del secolo scorso, hanno bisogno di
importanti interventi di riqualificazione. Ma gli interventi di
riqualificazione si possono fare solamente se cresce il valore
immobiliare del territorio, se ci sono delle opportunità, se c'è
economia. Diversamente si va a rischiare di entrare in una
situazione di degrado, di deterioramento di una situazione.
Apprezziamo in particolare anche tutto il ragionamento che è
stato fatto di valorizzazione dell'economia circostante, al di là
di andare a vedere quelli che sono i conti prettamente economici
del ritorno alla società che esercisce l'eventuale impianto, perché
anche questo ha un grosso significato. Ma non solo, anche il PIL
dell'intera Valle d'Aosta, perché mettere in atto un intervento di
questo tipo significa accrescere l'immagine dell'intera Regione,
significa avere, come per Skyway, un nome da spendere all'esterno,
un elemento di attrattività non solo dei territori interessati, ma
dell'intera Valle d'Aosta per quello che può offrire un'iniziativa
di questo genere. Bisogna tenere conto, come è stato detto, che
andiamo incontro al problema del cambiamento climatico, quindi
anche alla revisione complessiva dell'approccio che abbiamo verso
gli impianti di sci, che dovranno essere portati a una quota più
alta. Senz'altro tutto questo va fatto in un ambito di visione
generale, completa del sistema Valle d'Aosta, ma qui stiamo
parlando di un intervento che ha una valenza superiore, ha una
valenza unica, perché al di là di offrire delle opportunità
incrementali per un nuovo prodotto turistico, con nuove piste di
sci, con nuove opportunità da Champoluc e da Gressoney di poter
raggiungere i
domaine skiable
di Cervinia e di Zermatt, ci
sono anche delle questioni che vanno oltre. Non è solo una
questione di sci, di esperienza emozionale, ma anche di
collegamento perché, se venisse fatto un impianto di questo genere
tra Champoluc e Zermatt, sarà un collegamento che potrà avvenire in
un'ora e un quarto. Questo tutti noi possiamo capire che
significato e che opportunità può dare a un ospite di una realtà
turistica di un determinato livello. Oggi, se prendiamo l'auto per
andare a Zermatt, ci vogliono quattro ore e mezza, se prendiamo
l'autobus da Champoluc e scendiamo a Verrès e saliamo di nuovo
dalla Valtournenche ci andranno due ore e mezza per fare tutto il
giro.
Noi crediamo che sotto questo profilo rappresenti una grossa
opportunità, perché il futuro lo si può valorizzare, lo si può
attualizzare, se abbiamo delle capacità di creare delle opportunità
nuove, dei legami nuovi, delle relazioni nuove con altre realtà.
Questo è un collegamento che unisce delle valli, che unisce
addirittura paesi di stati diversi, nazioni diverse, l'Italia e la
Svizzera, quindi crea delle opportunità; è come quando l'alta
velocità collega Milano con Torino: crescono delle opportunità di
relazioni economiche tra popoli. Non è solo una questione di sci,
sono anche relazioni socioeconomiche tra realtà diverse.
Noi non siamo contrari ai collegamenti tra le Alpi; c'è chi è
contrario sia sotto le Alpi che sopra le Alpi, attraverso il filo.
Sicuramente questo è un investimento di una grande rilevanza e
importanza che va valutato con attenzione e soppesato in tutti gli
aspetti, però facendo due paragoni, io credo che se è sostenibile a
100 milioni di euro una fune che unisce Aosta con Ivrea, sia ancora
più sostenibile una fune che possa unire la Val d'Ayas con il
comprensorio di Cervinia e di Zermatt.
Questo credo che sia un elemento da non sottovalutare. Poi ci
sono sicuramente tutta una serie di criticità che devono essere
valutate, perché non sono ancora state affrontate nello studio che
abbiamo potuto analizzare. Sono criticità di natura ambientale e
amministrativa, e quindi di legittimità, che saranno da sviscerare
con grande attenzione, perché il tema, come abbiamo detto, è
articolato e complesso. E poi c'è anche un'altra questione di
carattere economico-finanziario e societario di come può essere
configurata un'operazione di questo tipo, perché un tema di cui non
abbiamo ancora sentito parlare, e poi magari ci può essere data
qualche risposta da parte del Governo, è quello degli aiuti di
Stato, che non è un tema da poco e che probabilmente chiederà anche
delle forme organizzative particolari per poter realizzare questo
tipo di operazione.
In definitiva, il nostro è un posizionamento politico, pur
essendo componente di opposizione, favorevole alla realizzazione di
quest'iniziativa di collegamento intervallivo, perché crediamo
fortemente che il futuro di una comunità è solo dato dallo
sviluppo, dalla creazione di lavoro, dal fare, non attraverso le
politiche del no, le politiche del mantenimento dello
status
quo
, perché queste non danno occasione di sviluppo.
Prima, mentre ascoltavo gli interventi, riflettevo su quello che
è stato il periodo degli anni sessanta e settanta del secolo scorso
per la Valle d'Aosta. Sono stati realizzati tanti impianti a fune
sul nostro territorio, sono stati una straordinaria opportunità di
sviluppo per la nostra regione, nella creazione di benessere per le
nostre comunità. Ma mi chiedo: con l'approccio che abbiamo oggi, se
fossimo oggi a pensare a una situazione di quel tipo, a ogni
iniziativa saremmo qui a discutere sulla sostenibilità ambientale,
sulla sostenibilità finanziaria; non lo so cosa riusciremmo a fare.
Allora sono riusciti, perché hanno preso in mano delle situazioni,
hanno fatto delle analisi anche secondo il buon senso, perché a un
certo punto bisogna anche avere il buon senso che guidi l'operato
di una pubblica amministrazione. Oggi purtroppo ci perdiamo in
mille fogli, in migliaia di pagine per poter dimostrare
l'opportunità o meno di fare degli interventi e, a volte, rischiamo
di arrivare dopo il fischio finale, quando l'arbitro ha decretato
la fine della partita. Quindi, credo che sia importante il
dibattito e il confronto, ma poi bisogna anche andare avanti e
decidere, per poter mettere in atto delle iniziative che possono
garantire del progresso e soprattutto contribuire a dare delle
opportunità ai residenti in Valle d'Aosta di continuare a vivere la
montagna; ma a vivere la montagna con piacere, viverla tutto l'anno
e non porsi il problema di dire "Cosa dobbiamo fare della nostra
vita? Forse è meglio che scendiamo a Valle, ci spostiamo, perché ci
sono delle opportunità migliori". Quando si sviluppa l'economia, si
dà la possibilità a tutti, a chi esercisce un'attività commerciale,
a chi esercisce un albergo, un ristorante, a chi vive di indotto,
di poter guardare con serenità al proprio futuro.
Noi, pur apprezzando l'iniziativa, perché apprezziamo tutte le
iniziative che vengono portate avanti dalla popolazione e le
guardiamo con grande rispetto, ci riconosciamo sul punto n. 1, che
è quello di andare a fare dei sopralluoghi e verificare con
attenzione, ma per noi è dirimente il punto n. 4. Pertanto, in base
a quello che è stato preventivato, di opporsi fermamente a
quest'intervento, non possiamo condividere sicuramente il
deliberato.
Presidente -
Consigliere Cretier, a lei la parola.
Cretier (FP-PD) -
Interveniamo sul tema delle Cime
Bianche e sulla petizione che è stata presentata. Le audizioni in
Commissione hanno ben evidenziato i posizionamenti degli
intervenuti, comprensibilmente divergenti sulla destinazione
finale, o meglio, ognuno ha sostenuto la propria tesi, portando
alla luce aspetti importanti sotto il profilo ambientale,
archeologico, culturale, economico, paesaggistico, occupazionale,
di sviluppo, di tutela e turistico, citati in ordine alfabetico e
non di importanza.
La petizione in oggetto, sostenuta da molte firme, ha richiamato
un interesse non solo locale ma anche nazionale, e sono state le
comunità e le tante associazioni locali e gli enti intervenuti che
hanno espresso direttamente in Commissione le loro volontà di
fronte ai tanti consiglieri presenti. Credo che l'analisi sia stata
approfondita e ricca di spunti, anche di carattere giuridico, tra
regolamenti comunitari, leggi regionali, direttive e delibere, e
che vi sia tanto materiale complesso da contestualizzare,
discernere e collegare all'oggetto; è l'obiettivo della
petizione.
Se il DEFR 2020-2022 aveva previsto la valutazione della
realizzabilità del collegamento intervallivo, con lo studio ora
pervenuto siamo approdati alla sua analisi, a un punto in cui non
si è deciso ancora nulla, un semplice riscontro alla richiesta di
approfondimento. La petizione ha fatto il suo iter che approda in
Consiglio regionale e dove si esprimono oggi considerazioni
esclusivamente sulla stessa. Dai cittadini ora si passa a una
valutazione politica, puramente sull'iter in Commissione, e non su
fatti e prospettive future, su scelte che si devono ancora
fare.
Lo studio di fattibilità è molto complesso, è una documentazione
corposa che va analizzata. Seppur alcune analisi di tipo ambientale
e geografiche sono comprensibili e immediate attraverso le ortofoto
disponibili, le altre parti vanno analizzate e studiate
attentamente e declinate nelle varie parti; per un'attenta
comprensione necessita di un'analisi approfondita, e ne avremo il
tempo.
Sulle conclusioni proposte, comprensibili da un punto di vista
del committente, è necessario una verifica puntuale e specifica in
capo a soggetti esperti, che possono tradurre alcune parti in modo
chiaro a tutti e comprensibile per le scelte future.
Alcuni passaggi sono estremamente necessari. Nelle audizioni
della petizione alcune questioni sono apparse immediatamente
chiare. Brevemente e forse troppo sinteticamente: la necessità di
collegare i due versanti della Valle d'Ayas per collegare gli
attuali impianti, sostenere lo sci in alta quota per aumentare il
turismo non solo di passaggio ma giornaliero, un turismo che faccia
tappa nelle varie località. In contrapposizione, ci hanno
evidenziato anche la difesa di un comprensorio naturale, delle sue
bellezze e dei suoi ritrovamenti disseminati in quota, delle
potenzialità ambientali e di eventuali sviluppi sostenibili.
Ambedue le scelte poggiano su uno sviluppo estivo e
destagionalizzato, per coprire periodi con flussi turistici
attualmente meno importanti, ma diventa difficile al momento
esprimere un parere complessivo che faccia delle scelte definitive,
e non è il caso di farlo mancando molti elementi di valutazione.
Bisogna avere tutti gli strumenti per conoscere il progetto.
Lo studio propone cinque soluzioni e valuta nel complesso le
prospettive di sviluppo del comprensorio, simulando al ribasso gli
incrementi di flussi di turisti e, sotto l'aspetto finanziario, di
introiti di cassa minimi, visto che lo studio mette in campo
analisi con prospettive future consapevoli ma minimali. Nel suo
insieme il tema ora è chiaro, importante e partecipato. Credo che
lo scopo sia di coalizzare puntualmente l'analisi e le prospettive
che hanno portato un bel risultato sulla conoscenza specifica del
tema.
Sulla richiesta del collega Aggravi non posso rispondere. Su
alcuni temi abbiamo aperto dei canali diretti con Roma, con il
partito e con la nuova segretaria del Partito Democratico, ma al
momento non riusciamo a gestire coloro che avvelenano i pozzi.
Hanno le mani sporche, ma rimangono le impronte indelebili e
riconoscibili.
Presidente -
Consigliere Marguerettaz ne ha facoltà.
Marguerettaz (UV) -
Provo a fare un ragionamento rispetto
ai temi che coerentemente e diligentemente questo Consiglio deve
prendere in esame, a fronte di numerose firme che hanno
sottoscritto una petizione. Lasciatemi fare però un ragionamento
che possa essere un ragionamento logico.
Noi abbiamo immaginato e ipotizzato degli interventi per
infrastrutturare la nostra regione e dare delle possibilità di
occupazione, di sviluppo, di crescita. Questo progetto, per essere
sviluppato, va a insistere su delle aree che hanno dei vincoli. La
prima cosa, non dal punto di vista giuridico ma dal punto di vista
sostanziale, deve interrogarsi se questi sono degli interventi che
devastano un territorio. Dal punto di vista sostanziale, se noi
seguiamo la narrazione che anche in quest'aula è stata fatta,
sembra che il Vallone delle Cime Bianche venga totalmente
cementificato. Probabilmente, da un'analisi superficiale e
prendendo per buono il lavoro che qualcuno fa in modo encomiabile,
perché la rappresentazione dei sottoscrittori e delle colleghe al
mio fianco è sempre molto efficace.
Signori, questo è un progetto che ci è stato consegnato poco fa,
pochi giorni fa, che vede quattro piloni in un vallone! Secondo
voi, quattro piloni devastano un'area? Noi ovviamente dobbiamo
andare anche nel concreto. Dal punto di vista ambientale, io credo
che l'incidenza sia modesta.
Si dice: ma guardate che quella è una zona ricca, ha una fauna
molto differenziata e decisamente numerosa. Ma secondo voi un
impianto funiviario è in condizione di disturbare la fauna?
Qualcuno di voi ha fatto, come immagino abbia fatto, la salita
Skyway. Abbiamo una funivia che va in modo continuativo e sotto le
cabine è pieno di camosci e di stambecchi che, incuranti delle
cabine, stanno tranquillamente a pascolare piuttosto che a
riposarsi. Al contrario, ma non perché io sia contro a questa
pratica sportiva, assolutamente no, le salite con le pelli, con lo
sci alpinismo, fanno scappare tutte le bestie. Paradossalmente il
disturbo alla fauna è decisamente più importante quando ci sono
delle comitive che risalgono i pendii con le pelli. Sembra un
paradosso ma è così.
Io ho fatto questo ragionamento senza fare una dotta
disquisizione su codici, pagine, articoli. Ho fatto il ragionamento
dell'uomo della strada perché, alla fine della fiera, noi dobbiamo
applicare con buonsenso quelle che sono le disposizioni.
La collega Minelli ha voluto dire che la questione centrale è il
divieto, e convengo che la questione centrale di tutto questo è il
divieto, ma a differenza della collega sono molto più prudente. Io
lo capisco, lei ha sempre delle certezze granitiche. Ma vedete,
l'assessore Bertschy, che è sempre molto attento, mi ha trasmesso
la sentenza del Consiglio di Stato del 6 marzo; questo per dire che
non voglio fare solo la discussione dell'uomo della strada, ma
voglio anche citare della giurisprudenza. La sentenza del Consiglio
di Stato è stata emessa a fronte di un ricorso del Comune di
Ovindoli contro - sono sempre gli stessi! - LIPU, Mountain
Wilderness, Club Alpino Italiano; diciamo che il circolo dei No è
abbastanza consolidato. Il Comune di Ovindoli e la Regione Abruzzo
hanno fatto un ricorso al Consiglio di Stato. Il Consiglio di Stato
ha avuto modo di dire: guardate che non ci può essere un diritto
"tiranno"", come vorrebbero le mie colleghe.
Vi leggo una parte della sentenza: "La Corte Costituzionale, con
sentenza 85 del 2013, ha affermato che tutti i diritti fondamentali
tutelati dalla Costituzione si trovano in rapporto d'integrazione
reciproca e non è possibile individuare uno di essi che abbia la
prevalenza assoluta sugli altri. Premesso altresì che la tutela
dev'essere sempre sistemica e non frazionata, in una serie di norme
non coordinate e in potenziale conflitto tra loro, giacché, se così
non fosse, si verificherebbe l'illimitata espansione di uno dei
diritti che diventerebbe tiranno nei confronti delle altre
situazioni giuridiche costituzionalmente riconosciute e protette,
che costituiscono nel loro insieme espressione della dignità della
persona". Quindi sostanzialmente, nel capoverso precedente, dice:
"É necessario contemperare le esigenze di carattere ambientale con
altri interessi parimenti meritevoli di tutela, tenendo conto, nel
caso in esame, che il piano paesistico regionale", qua è il ricorso
di Ovindoli, "la cui concreta articolazione del PST bacini
sciistici ha previsto la realizzazione di nuove piste".
Vedete che anche l'espressione del massimo organo, il Consiglio
di Stato, che valuta, ha avuto modo di dire: attenzione, esistono
delle norme, esistono dei divieti, ma questi divieti vanno
contemperati con altri interessi. Ecco perché è necessario fare il
percorso che è stato fatto di approfondimento. Non abbiamo delle
certezze granitiche, come ho detto, che hanno altri, ma io credo
che sia assolutamente importante approfondire lo studio che è stato
fatto.
Ora, vedete, ci sono dei ragionamenti che meriterebbero di
essere fatti, ma non dal punto vista polemico, ma semplicemente per
dare atto anche dei lavori che sono stati fatti nelle Commissioni.
Ma signori, non vi fa sorgere dei dubbi il fatto che le comunità
locali, gli operatori turistici e gli operatori commerciali, nella
stragrande parte della maggioranza si sia espressa a favore?
Ritenete che siano tutti dei dementi, che siano tutti accecati dal
dio denaro a breve termine, cercando di vanificare, o meglio, di
distruggere il patrimonio più importante che abbiamo che è
l'ambiente? Estremizzo: nella vostra narrazione avete descritto
questa gran parte del Consiglio, così come dei proponenti, come il
clan dei Casalesi che ha inquinato la Terra dei fuochi portando dei
rifiuti tossici; avete fatto una narrazione che fa venire i
brividi, e quindi uno che non è attento, dice: ma questi cosa
vogliono fare?
Quattro piloni vogliamo fare! Quattro piloni per creare il
comprensorio più importante che c'è almeno in Europa. Dal punto di
vista commerciale è quello che potrebbe fare la differenza, quello
che, dal punto di vista commerciale e dal punto di vista del
marketing
, si chiama effetto
Wow
, cioè l'effetto che
lascia il turista e il nostro ospite con la bocca aperta per le
bellezze e la proposta.
Qui qualcuno ha narrato e ha descritto il Vallone delle Cime
Bianche come quasi il Giardino dell'Eden, un posto straordinario; è
un posto sicuramente molto bello, come voglio dire tutta la Valle
d'Aosta. Mi permetto di lasciarvi magari due foto: c'è un grosso
pannello sostanzialmente di promozione in Val d'Ayas, "Scopri la
Val d'Ayas con le guide escursionistiche naturalistiche" e c'è una
cartina. Immagino che le guide escursionistiche e naturalistiche
siano le più indicate per promuovere un territorio. Ci sono dieci
percorsi: n. 1, Salita allo Zerbion; n. 2, Ru Courtod; n. 3,
Krämerthal; n. 4, Alpe Vascothcaz; n. 5, Gran Tournalin; n. 6,
Piano di Verra-Lago Blu; n. 7, Vallon di Resy; n. 8, Villaggi
Walser; n. 9, Architettura rurale; n. 10, Mascogniaz. Allora dico:
ma le guide escursionistiche che non mandano nessuno su nelle Cime
Bianche sono degli sciagurati? Sono delle persone che vogliono
mortificare una risorsa che è straordinaria?
Io credo che abbiate fatto è una narrazione un po' generosa, per
andare a piantare delle bandierine, perché io lo so che alla fine
della fiera - non lo so: lo penso, è un mio pensiero! - è una
vostra strategia politica, così ovviamente avete il vostro gruppo
che viene in qualche modo messo in allerta per i vari appuntamenti
elettorali.
Quando parlate di diversificazione e dite che lo sci non è una
delle quattro attività principali, io posso anche essere d'accordo,
ma senza lo sci non ci sarebbero le altre. Avere la stazione
sciistica, è indispensabile. Le stazioni termali non sono nate a
Bosses, ma sono nate nel comprensorio della Valdigne dove abbiamo
migliaia di persone che salgono per fare la pratica sportiva;
nell'ambito della pratica sportiva c'è tutta la famiglia che
probabilmente non tutta scia e si fanno le attività di
diversificazione. La narrazione con cui mettete lo sci come
ancillare rispetto all'offerta turistica, è una menzogna perché, e
l'avete visto dai risultati, lo sci è l'attrattore principale che
attrae una clientela alto spendente. Noi non siamo nella condizione
di poter ospitare milioni di turisti, perché il nostro territorio
non ce lo consente. Abbiamo la necessità di ospitare dei turisti
qualificati e la qualifica corrisponde a un'attività alto
spendente.
Prendiamo atto di tutte le considerazioni che sono state fatte
dagli accademici italiani che avete coinvolto, consideriamo il loro
contributo importante, perché - e mi avvio alla conclusione - la
valorizzazione delle Cime Bianche e dei punti di forza del Vallone
delle Cime Bianche, non sono necessariamente in contrasto, anzi!
Possono tranquillamente coesistere, quindi anche lì, quello che
avete detto, "Se fate quest'investimento deturpate", è l'esatto
contrario. Sono attività che possono tranquillamente coesistere, e
nel momento in cui verrà valorizzato, anche le guide
escursionistiche aggiungeranno l'undicesimo punto, Cime Bianche,
che oggi non esiste, anche perché capite bene che nessuno manda
delle persone.
Poi, siccome non voglio smentirmi e qualche piccolo stimolo lo
voglio fare, io considero comunque questa un'infrastruttura di
base, cioè l'impianto di sci dev'essere considerato non solo come
una componente di un'azienda, ma come un'infrastruttura, come una
strada, come un altro tipo di infrastruttura pubblica. Quindi anche
in questo ragionamento, non possiamo limitarci a fare... Io
condivido il ragionamento che è stato dal collega Aggravi,
facciamolo e approfondiamolo, sicuro, ma dobbiamo anche tener conto
che un'infrastruttura ha anche delle ricadute che non
necessariamente sono solo sulla società o sulle società, dobbiamo
guardare il valore aggiunto che dà alla comunità una
infrastruttura, parimenti come una strada.
Allora qual è lo stimolo? Perché prima mentre si parlava alla
mia destra si diceva: eh, ma qua parliamo di 100/110 milioni di
euro, quindi bisogna fare delle analisi molto dettagliate su quello
che è il valore aggiunto". Allora chiedo magari se, in modo
riservato, mi daranno le analisi puntuali che hanno fatto sui 110
milioni di euro dell'elettrificazione della ferrovia, per capire
quella che sarà la ricaduta sulla nostra attività e su quella che
sarà la crescita futura, visto che molto sommessamente al termine
dell'elettrificazione guadagneremo venti secondi rispetto alla
Aosta-Torino. È vero che non sono finanziamenti regionali, quindi
questa valutazione è stata fatta. Il collega Perron diverse volte
si è lanciato su dei confronti dal punto di vista delle emissioni
inquinanti che mi pare siano risibili. Sulla velocità del trasporto
abbiamo detto venti secondi. Sicuramente un dato è quello di avere
più materiale rotabile a disposizione. Abbiamo sicuramente degli
interventi nel complesso che miglioreranno: l'accessibilità ai
raggi di curvatura e una serie di interventi.  Ma qual è la
provocazione? Qua vi lanciate in analisi che sono esagerate, state
demonizzando un intervento dove verranno messi quattro piloni e là
dove verranno messi una serie infinita di piloni, che dal punto di
vista ambientale cambieranno il fondovalle della regione Valle
d'Aosta, avete fatto poco e niente.
Presidente -
Consigliera Erika Guichardaz, si è
prenotata, ne ha facoltà.
Guichardaz E. (PCP) -
Come è stato detto lungamente, nel
mese di ottobre sono arrivate all'attenzione del Consiglio
regionale oltre 2300 firme raccolte da persona a persona, non
on-line
e ci tengo a precisarlo, ma grazie a un impegno
collettivo di decine di volontari che hanno girato la Valle d'Aosta
per un confronto vero con le persone che hanno firmato. E a
quest'azione bisogna aggiungere anche tante altre iniziative
spontanee, che si sono susseguite rispetto alla tutela del Vallone
delle Cime Bianche: parliamo della petizione on-line lanciata da
Varasc.it che ha oltre 18 mila firme; di molte escursioni per far
conoscere il vallone, e dalle parole che ha detto il consigliere
Marguerettaz, evidentemente lui non ne ha fatta nemmeno una di
queste; dell'inserimento delle Cime Bianche nei luoghi del cuore
del FAI, dove per il secondo anno il vallone risulta essere il più
amato della nostra regione; tanti video, libri, immagini e persone
del mondo della cultura, persone impegnate che si dicono a sostegno
di questo vallone.
Oggi l'obiettivo era analizzare la petizione "Salviamo il
Vallone delle Cime Bianche", che il CAI della Valle d'Aosta e il
comitato "Ripartire dalle Cime Bianche" hanno proposto. L'hanno
fatto perché - lo diceva anche il collega Aggravi prima di me -
spesso la Regione non dà delle risposte. Ad esempio, sulla
questione della Pila, che più volte è stata tirata in ballo
all'interno di questo Consiglio regionale, a oggi stiamo ancora
aspettando un'audizione e il consigliere Baccega, all'interno di
questo Consiglio regionale, farà un'interpellanza su quello.
Questo è stato un modo per portare all'attenzione del Consiglio
regionale una tematica che, sennò, non sarebbe nemmeno arrivata,
come è avvenuto per la petizione di Vallée Santé, che all'interno
conteneva non solo la questione di ospedale nuovo o ampliamento. Ci
si è concentrati solo su quel punto 4 della petizione, cioè la
realizzazione o meno degli impianti, bypassando tutte le altre
questioni, e abbiamo sotto gli occhi di tutti quello che sta
accadendo nella sanità valdostana. La petizione di Vallée Santé
proponeva anche una riorganizzazione sanitaria che non è stata
assolutamente affrontata, in questo caso nella petizione si parla
di una valorizzazione del vallone che non viene assolutamente
affrontata. Il Comitato ha infatti proposto una valorizzazione
sostenibile del vallone e dell'intera Val d'Ayas, con un museo
della pietra ollare che non viene neanche considerato nello studio
che abbiamo ricevuto - o almeno, io non l'ho visto, però come tanti
hanno detto, è uno studio molto corposo - e la tutela del vallone
con un parco naturale.
È un vallone, come abbiamo detto, che è inserito dalla stessa
Regione, e vorrei ricordarlo, non è un'entità esterna, ma è la
stessa Regione che ha definito quel vallone una zona di protezione
speciale nella rete europea Natura 2000, proprio per il suo valore
ambientale. E non stiamo parlando di centomila anni fa: persone che
occupano anche oggi banchi del Consiglio regionale hanno proposto
quel vallone come una zona da tutelare, proprio per l'importanza e
la tutela della biodiversità che naturalmente è tutelata da norme
europee, stringenti disposizioni normative, dettate proprio dalle
stesse direttive europee e confermate sia nella normativa italiana
che in quella valdostana.
Nel mio intervento voglio toccare quattro temi principali:
l'aspetto legale della realizzazione degli impianti, la mancata
centralità del Consiglio, la mancata visione di questa maggioranza,
non solo rispetto alle questioni finanziarie, ma anche rispetto ai
cambiamenti climatici, e il totale abbandono della strada
progressista, e vi prego non dite più che siete una maggioranza
autonomista progressista, perché ogni volta dimostrate che di
progressista non avete nulla.
Entriamo quindi rispetto all'aspetto legale. Il Consiglio
regionale, prima di qualsiasi altra cosa, per poter analizzare
questa petizione, doveva aver chiara in via preliminare la
percorribilità giuridica della realizzazione di impianti di
risalita. Chi di noi progetterebbe mai una casa in una zona dove
non può costruire?! Non lo farebbe nessuno, e noi stiamo usando i
soldi dei valdostani proprio per fare questa cosa. Non è infatti
stato chiarito, e lo hanno detto prima di me altri colleghi, come
si pensa di derogare a quei divieti previsti dal decreto
ministeriale del 2007. In questo, la nota dell'Avvocatura chiesta
il 9 gennaio e arrivata il 16 marzo, dopo solleciti su solleciti,
non risponde ancora a questa domanda. In buona sostanza, il nodo
giuridico a oggi non è ancora sciolto, e questo a noi non sembra
assolutamente normale.
Molti si sono mossi, ve lo dicevo prima e l'ha ricordato anche
il collega Aggravi: un'interrogazione dell'eurodeputata Beghin in
Europa, e ultimamente anche un nostro incontro con l'eurodeputata
Danzì, proprio per mettere al centro dell'Europa quanto sta
accadendo nella nostra regione.
Come dicevo questo è il primo aspetto: non abbiamo sciolto il
nodo legale, non sappiamo se lo possiamo fare, ma intanto si
discute e via dicendo. Poi c'è un problema di mancanza di
centralità del Consiglio.
Si è sempre detto che sul futuro del vallone il Consiglio
regionale aveva diritto alla sua centralità. In questi mesi abbiamo
invece capito con chiarezza che quest'impegno non viene
assolutamente considerato; dopo una lunga attesa infatti sono
pervenuti anche ai consiglieri regionali gli studi di cui
chiedevamo e di cui avevamo già avuto anticipazioni. Vedendo poi lo
studio, quelle anticipazioni sono assolutamente reali, perché Bruce
McNeill nel
Sole 24 Ore
di dicembre parlava di 75 milioni di
euro, che è la soluzione base, quindi lui lo studio lo aveva già
nel mese di dicembre; e poi il referente, il presidente della
Cervino Spa, che ultimamente ha rilasciato una dichiarazione al
quotidiano inglese
Telegraph
per darci altre anticipazioni.
Non accettiamo il fatto che si parli di dichiarazioni incaute da
parte del Governo, perché ancora una volta ci siamo sentiti
umiliati da quest'ultima dichiarazione sul quotidiano inglese che,
ancora una volta, ci fa capire che alcuni documenti, prima di
arrivare a noi, arrivano all'universo mondo, e su questo non basta
una tirata d'orecchio o dire "É stato incauto", ci vorrebbero dei
provvedimenti seri in questo caso.
Poi, come dicevo, una mancanza di visione. Ho sentito oggi che
anche chi ci dava delle naziecologiste, finalmente si è accorto dei
cambiamenti climatici e dell'importanza dell'acqua. Forse, in una
visione generale, bisognerebbe tener conto anche di quello che sta
accadendo, di quello che con insistenza vediamo, con le
problematiche che ogni giorno dobbiamo affrontare. Questa ci sembra
una scelta novecentesca, autolesionista! Di continuare con azioni
che sono fuori da ogni tempo, con l'idea di arrivare ovunque con
impianti, con in testa la sola idea della monocultura dello sci,
non capendo che è anche la diversificazione turistica che può darci
qualcosa in più come Valle d'Aosta, perché il Vallone delle Cime
Bianche, come molti altri valloni, contengono al loro interno delle
potenzialità che potremmo valorizzare in altro modo.
Ancora una volta si cercano deroghe, oggi lo diceva anche il
Presidente del Consiglio, "Siamo il Consiglio delle deroghe", e lo
studio, molto puntuale sull'aspetto meccanico degli impianti e dei
tracciati, diventa molto vago sull'aspetto normativo ed
economico.
Non si può pensare a compartimenti stagni proprio nel momento in
cui c'è addirittura una visione che è quella di arrivare a una
società unica; serve una visione generale che, in questo momento,
noi non vediamo.
L'abbandono della strada progressista. Ancora una volta è
evidentissimo l'abbandono della strada progressista, per ripiegare
su scelte che ormai non fa più nessuno, tenuto conto, come dicevo,
dei cambiamenti climatici e del futuro che ci aspetta. E sono
curiosa di vedere come voteranno i cinque eletti della lista di PCP
anche rispetto alla nostra risoluzione, perché - lo avevo già
citato l'altra volta - mi fa piacere riprendere il programma per
ricordare l'impegno che ci eravamo presi nel 2020: "Ci impegniamo
per la difesa dell'integrità del Vallone e perché diventi un
atout
per la diversificazione, la qualificazione,
l'arricchimento dell'offerta turistica della Val d'Ayas, della
stessa Valtournenche e della Valle d'Aosta, a iniziare dallo studio
e dalla valorizzazione dell'estrazione e della lavorazione della
pietra ollare."; un programma che diceva in maniera chiara cosa
stavamo pensando. Capisco che dal 2020 a oggi ci possa essere stata
una breve amnesia, e allora prendo la mozione congressuale della
segretaria Schlein che dice: "Giustizia sociale e climatica sono
inscindibili", sono le prime parole della mozione, "É il momento di
agire con coraggio e coerenza, serve molta più informazione e
sensibilizzazione, perché solo la piena consapevolezza della
gravità dell'emergenza climatica, renderà socialmente accettabile
il cambiamento di paradigma necessario per affrontarla". Io mi
chiedo come si possa essere bifronti e avere una segretaria a
votare completamente all'opposto, essere eletti con un programma e
votare allegramente l'opposto, ma sinceramente ormai non mi
stupisco più di nulla. Il consigliere Padovani dopo potrà
replicare. Ricordo che anche gli impegni scritti non sono
ricordati, quindi figuriamoci quelli presi verbalmente.
Vi invito però, a seguito di quello che ha detto il consigliere
Marguerettaz, a fare una passeggiata. Io l'ho fatta, non sono una
molto atletica, quindi la può fare chiunque, anzi, potremmo farla
come Consiglio regionale quando ce ne sarà l'occasione, e andare da
Valtournenche, prendere la funivia delle Cime Bianche e poi andare
dall'altra parte.
Vedrete una differenza impressionante tra il vallone che trovate
nel Breuil e l'altra parte. Quindi sostenere che quell'impianto non
devasti l'ambiente, è veramente ridicolo, e sostenere che sono
quattro piloni, vuol dire non aver letto lo studio! Lo studio parla
dai diciassette ai cinquantasei piloni, quindi sinceramente io
quattro piloni non so dove sono stati visti...
Voce fuori microfono del consigliere Marguerettaz.
Ah, quattro piloni solo nella zona, ecco, non nel vallone. Nel
Vallone si parla di diciassette o cinquantasei piloni, quindi che
le persone lo sappiano.
Mi si dice che la comunità locale, le imprese turistiche, si
sono tutti espressi a favore, ma sottolineerei che si sono espressi
a favore, e poi non tutti perché tra i 2300 ce ne sono anche di
quella vallata, su un progetto che non si può fare! Quindi mi
sembra veramente ridicolo, perché mentre la battaglia sull'ospedale
aveva un senso, perché erano due visioni diverse ma si potevano
fare entrambe, su questo, finché non si è sciolto il nodo della
fattibilità a livello giuridico, non si dovrebbe neanche discutere
di quello.
Poi arriviamo alle politiche del "No" che vengono spesso citate
riferendosi a me e alla collega Minelli. Io vorrei dire, e lo
abbiamo detto mille volte, che noi siamo quelle del "Sì", perché
diciamo sì alla tutela ambientale, diciamo sì alla diversificazione
turistica, diciamo sì a uno sviluppo dell'ambiente ecosostenibile.
Ci sono altri che dicono no a tutto questo.
Permettetemi un'ultima battuta, poi magari sull'elettrificazione
meglio di me potrà intervenire la consigliera Minelli, ma ancora
una volta noi ci riferiamo al Medioevo. In tutta Italia le linee
sono elettrificate, anche per le motivazioni di cui ha detto il
collega Marguerettaz: per la questione dei materiali rotabili, per
una questione di sicurezza, e sinceramente avremo anche degli altri
benefici; per chi è venuto a Ivrea, rispetto alla stazione di Hône
e alla stazione di Nus ci saranno dei cambiamenti. Ma anche su
questo noi a che cosa puntiamo? A scelte che risultano essere
novecentesche.
Io non continuerò oltre però, ripeto, invito intanto a
rileggersi quella petizione per capire che cosa conteneva, perché
molto del dibattito di oggi si è concentrato solo su un punto,
quando quella petizione diceva ben altro e, credo, con altre
aspettative rispetto al dibattito di oggi.
Presidente -
Consigliere Manfrin ne ha facoltà.
Manfrin (LEGA VDA) -
Solo per chiedere, a nome del gruppo
Lega, una sospensione per esaminare la risoluzione che è stata
depositata.
Presidente -
Siete d'accordo se chiudiamo il Consiglio e
lo riaggiorniamo alle ore 15:00? Il Consiglio è sospeso, riprenderà
alle ore 15:00.
---
La seduta termina alle ore 12:32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK