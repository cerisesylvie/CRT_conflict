Consiglio Regionale della Valle d'Aosta - Oggetto del Consiglio n. 2413 del 16 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2413 del 16 maggio 2012 - Resoconto
OGGETTO N. 2413/XIII - Interrogazione: "Situazione dei
pagamenti dei premi previsti dal programma di sviluppo rurale
2007/2013".
Interrogazione
Richiamata la nostra interrogazione inerente lo stato dei
pagamenti dell'indennità compensativa e delle misure agroambientali
previsti dal Programma di Sviluppo Rurale 2007/2013;
Considerato che nel mese di gennaio 2012 l'Assessore
competente si dichiarava entusiasta dell'accelerazione impressa
alle procedure di liquidazione e ottimista sull'entrata a regime
dei pagamenti già a partire dalla campagna 2011;
Appreso che non risulta ancora incassata da numerose aziende
l'indennità compensativa spettante per le annualità 2009, 2010 e
2011, così come i pagamenti agroambientali relativi al 2010 e al
2011;
Richiamato il forte malcontento che ancora permane nel
settore degli allevatori in merito ai ritardi dei pagamenti emerso
chiaramente, fra l'altro, in occasione dell'assemblea dell'AREV del
4 aprile 2012, sede nella quale l'Assessore ha fatto cenno anche
alla cosiddetta "sburocratizzazione" delle procedure;
i sottoscritti Consiglieri regionali
Interrogano
l'Assessore competente per sapere:
1) se l'ottimismo sull'imminente entrata a regime dei
pagamenti dei premi previsti dal PSR 2007/2013 espresso l'11
gennaio in quest'aula ha ancora ragione di esistere;
2) a quanto ammontano in percentuale, a fine aprile e al
netto degli acconti, i pagamenti ricevuti dalle aziende agricole
relativamente alle annualità 2009, 2010 e 2011 sia per quanto
riguarda le misure agroambientali che l'indennità
compensativa;
3) quali sono gli interventi di "sburocratizzazione" delle
procedure annunciati nel corso dell'ultima assemblea annuale
dell'AREV.
F.to: Chatrian - Giuseppe Cerise
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Torniamo sul tema ricorrente che riguarda le situazioni di
pagamento di misure ambientali, l'indennità compensativa, il
benessere, quindi le misure cofinanziate.
Per quanto concerne il primo quesito:
"se l'ottimismo
sull'imminente entrata a regime dei pagamenti dei premi previsti
dal PSR 2007/2013 espresso l'11 gennaio in quest'aula ha ancora
ragione di esistere"
, dove si dice che io avrei dichiarato con
entusiasmo, in merito a questo...io non ho mai né troppo
entusiasmo, né troppo poco, nel senso che mi si dice a volte di
essere di basso profilo, quindi credo che valga anche in questa
situazione. Si danno comunicazioni, questo è vero; la risposta è
comunque affermativa in merito all'ottimismo, poiché le procedure
attuate fino dalla scorsa estate determineranno la normalizzazione
dell'iter di pagamento già in atto con la campagna 2011. Il fatto
che nelle campagne pregresse esistano ancora situazioni di
difficoltà è legato a situazioni puntuali che sono progressivamente
in via di soluzione.
Per quanto concerne quello che lei definisce il forte
malcontento che permane negli allevatori in merito ai ritardi, mi
pare di ricordare che nell'Assemblea AREV si sia levata una singola
voce di protesta rispetto ai premi, voce peraltro ben identificata,
afferente ad una situazione a regime. Qui è chiaro che questa
singola voce è stata messa in evidenza con compiacimento da un
articolo di giornale, che rappresentava la cronaca di
quell'assemblea. In merito a questo, non è mio costume farlo, ma
faccio due considerazioni su come vengono a volte rappresentate in
cronaca tali vicende, perché a volte si assiste ad affermazioni da
parte di rappresentanti di associazioni che definiscono magari in
una battuta i normali contributi erogati come da regolamento, come
da criteri previsti, come elemosine (succede anche questo!) e
queste parole vengono evidenziate al massimo. Probabilmente chi fa
tali affermazioni dovrebbe ogni tanto fare un salto a Carema o
Quincinetto per capire se le stesse associazioni magari godono
degli stessi aiuti, comunque questo fra parentesi. Io mi rifiuto di
commentare tali articoli, non li ho mai commentati e non voglio
farlo neanche oggi, perché spesso rispondono a logiche che non mi
sforzo neanche di capire.
Riguardo al secondo punto:
"a quanto ammontano in
percentuale, a fine aprile e al netto degli acconti, i pagamenti
ricevuti dalle aziende agricole relativamente alle annualità 2009,
2010 e 2011..."
, informo che gli acconti fanno capo ad una
procedura normata dall'articolo 9 del regolamento comunitario n.
1975/2006 e testimoniano della - come da lei più volte indicata -
avvenuta entrata a regime. AREA ha utilizzato questa procedura nel
2009 e nel 2011, rispetto a quest'ultima annualità, i beneficiari
vengono saldati in questo periodo. Per quanto riguarda il 2009,
l'importo erogato ammonta a 15.000.000 di euro con 6.251 pagamenti
effettuati, rispetto a 16.000.000 programmati siamo al 94 percento.
Nel dettaglio si tratta del 93 percento per l'indennità
compensativa, del 91 percento per l'agroambiente e del 99 percento
per il benessere animale. Il saldo a 100 potrà essere determinato
solo in applicazione dell'apparato sanzionatorio, quello che avevo
già illustrato in occasioni precedenti, che per certe misure copre
un periodo di cinque anni. Questo è previsto dai regolamenti e solo
alle aziende che sono state sorteggiate; evidentemente qui non è
questione legata, e a volte richiamata, lentezza delle pratiche
istruite da AREA, quanto a quello che è previsto da questi
regolamenti, che prevedono l'applicazione delle sanzioni nel
momento in cui ci sono delle difformità che vengono evidenziate in
occasione di tali controlli.
In relazione alle campagne 2010-2011, faccio una breve premessa:
come rilevato nel corso dell'Assemblea AREV, lei era presente e si
ricorderà che il Direttore lo aveva evidenziato: la Regione ha
utilizzato tutta la quota comunitaria di cofinanziamento, ponendo
la Valle d'Aosta ai vertici nazionali in termini di capacità di
spesa sui vari PSR. A partire da febbraio l'esaurimento della quota
FEASR ha imposto la modifica delle procedure di pagamento della
dotazione regionale, perché, come lei sa, circa 7.000.000 di euro
all'anno sono integrati dall'Amministrazione regionale per andare a
completare secondo quanto previsto dal nostro PSR, in fase di
negoziazione a Bruxelles, nella vecchia programmazione. Da allora
le autorizzazioni ai pagamenti sono state interrotte e
riprenderanno nella seconda parte di questo mese, in occasione
dello sblocco di questi fondi, pur avendo già trasmesso tutte le
istruttorie per tempo in AGEA. Nel frattempo l'attività istruttoria
è proseguita normalmente, in modo da poter prontamente erogare non
appena sarà avvenuto il rilascio degli aggiornamenti. Si tratta di
aggiornamenti che dovrebbero essere completati da parte di AGEA per
quello che riguarda le procedure informatiche per lo sblocco del
pagamento pur avendo già ricevuto le istruttorie nei mesi
scorsi.
Per il 2010 l'importo complessivo erogato ammonta a 11.300.000
di euro con 3.946 pagamenti effettuati, quindi percepiti, pari a 71
percento complessivo. Nel dettaglio, si tratta dell'85 percento per
l'indennità compensativa, il 60 percento per l'agroambiente e il 95
percento per il benessere animale. Ricordo che il benessere animale
è quello più semplice nella determinazione, in quanto i dati
necessari sono legati esclusivamente all'anagrafe del bestiame,
fatto salvo il rispetto del carico. Anche in questo caso il saldo a
cento potrà essere determinato solo in applicazione dell'apparato
sanzionatorio che per certe misure copre il periodo di cinque anni,
ma stiamo sempre riferendoci alle aziende sorteggiate che hanno un
loro iter legato a quel regolamento che è stato approvato, con i
criteri applicativi legati all'apparato sanzionatorio. Si tenga
inoltre nella dovuta considerazione che l'annualità 2010 è stata
disponibile per le istruttorie dal settembre 2011.
Per il 2011 l'importo erogato complessivo ammonta a 5.700.000 di
euro con 3.120 pagamenti effettuati, pari al 36 percento. Nel
dettaglio, si tratta del 40 percento per l'indennità compensativa,
33 per l'agroambiente, un elenco di 300 aziende per 800.000 euro,
80 percento del totale, autorizzato al pagamento la scorsa
settimana.
Per quanto concerne il terzo punto:
"quali sono gli
interventi di "sburocratizzazione" delle procedure annunciati nel
corso dell'ultima assemblea annuale dell'AREV"
, comunico con
piacere, a titolo di informazione, che, in realtà, siamo al secondo
anno di semplificazione amministrativa - questo era stato detto in
quella occasione - delle procedure di accesso ai premi PSR.
Dall'anno scorso è sufficiente per ogni agricoltore, che non
modifica la propria situazione aziendale, recarsi una sola volta al
CAA per presentare le domande, quindi è molto più semplificato
rispetto a prima. Nel caso di modifiche, il beneficiario, sulla
base di un'applicazione fornita da AREA VDA e dei relativi
tabulati, può inserire le nuove particelle a premio e la
documentazione necessaria in soli due passaggi. Questo nel caso di
modifiche della situazione aziendale, non sono molte. Tale
procedura è stata riconosciuta fra le buone pratiche a livello
nazionale per l'accesso ai premi. Per il futuro sono già stati
individuati ulteriori campi di intervento, che riconsidereranno la
velocizzazione delle procedure di pagamento e la semplificazione
per le piccole realtà produttive. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Assessore, non siamo né a Carema, né a Quincinetto e le assicuro
che non mi diverto a presentare diverse volte in quest'aula la
situazione, anche perché, prima di affrontare le criticità o i
punti di forza, uno forse deve avere della documentazione ed essere
informato. La prima risposta quindi è penso che questa sia l'aula
principale per discuterne eventualmente, la difficoltà, la
complessità, come più volte sono state da lei annunciate in
quest'aula. Mi sono stampato ieri sera tardi le iniziative fatte in
questi quattro anni su questo argomento e me le sono lette una a
una, ma cito solo la prima risalente all'ottobre 2008, la sua
risposta alla nostra domanda fu:
"dal 2009 i pagamenti
dovrebbero andare a regime"
, quindi per ribadire il concetto
che questi pagamenti così importanti dovevano andare a regime,
pagamenti vicini a 17.000.000 di euro annui, e non ci interessa il
suo grande o basso profilo, ma ci interessano i risultati, quindi
carta che canta. In questo caso, purtroppo, neanche tanto carta che
canta, ma pagamenti che cantano, ossia che si termini comunque il
giro di cofinanziamenti, come lei ha detto diverse volte e oggi ha
di nuovo ribadito il concetto. Siamo sinceramente amareggiati di
come lei affronta questo tema, in maniera quasi banale e
superficiale. Il nostro obiettivo non è né fare vetrina, né ogni
tanto ripresentare la tematica, ma l'obiettivo è quanto meno
l'ordinaria amministrazione, quindi di portare questi pagamenti a
regime.
In seconda battuta, per quanto riguarda la terza domanda: la
sburocratizzazione, le assicuro che questa sburocratizzazione gli
allevatori non la toccano con mano, per usare un gergo molto
concreto. Lei oggi ci ha fatto un esempio di sburocratizzazione,
noi le diciamo, anche se probabilmente non le interessa, parlo ai
colleghi, se a qualcuno può interessare, penso al mondo degli
agricoltori e degli allevatori, che così non è e le assicuro che la
sua sburocratizzazione, che lei continua ad annunciare a più
riprese, non viene percepita dal settore tutto.
Prendiamo ulteriormente le cifre che lei oggi ci ha descritto,
legate al 2009, a questo punto manca ancora 1.000.000 legato alle
motivazioni che oggi lei ci ha illustrato e non sono mie o nostre
parole, diversi mesi fa era stato detto che per maggio si entrava a
regime, oggi nuovamente viene spostato il termine per motivi di
cofinanziamento, per motivi di sblocco, ma la sintesi dei fatti è
che non siamo ancora a regime né per il 2010, né men che meno per
il 2011. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK