Consiglio Regionale della Valle d'Aosta - Oggetto del Consiglio n. 1817 del 18 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1817 del 18 maggio 2011 - Resoconto
OGGETTO N. 1817/XIII - Interpellanza: "Riduzione dell'offerta
di prestazioni odontoiatriche effettuabili in strutture pubbliche
della regione".
Interpellanza
Ricordato che attualmente il servizio di odontoiatria
territoriale è attivo solo nei poliambulatori di Aosta e di Donnas,
in quanto a Morgex non è stato sostituito l'odontoiatra andato in
pensione da oltre un anno e a Châtillon il gabinetto dentistico è
stato smantellato;
Tenuto conto che il Camper per l'assistenza
otorinolaringoiatrica e odontoiatrica ha gravi problemi di
funzionamento ed è praticamente inutilizzato, anche perché molti
dei pazienti delle microcomunità non hanno una sufficiente mobilità
o sono edentuli;
Evidenziato che la fase sperimentale di reinserimento nei LEA
delle estrazioni dentarie era legata a questa struttura mobile,
cosicché tale sperimentazione non ha portato ad alcun beneficio
pratico alla popolazione;
Sottolineato che per il numero di estrazioni dentarie che si
effettuano nelle strutture pubbliche della nostra regione il loro
inserimento nei LEA comporterebbe una spesa annua inferiore a
50.000 €;
Constatato che i ricoveri per interventi dentari in ospedale
sono crollati dai 161 del 2007 ai 62 del 2010, mentre i pazienti
ambulatoriali dell'ospedale sono passati dai 1150 del 2007 ai 1984
del 2010, ma con un impiego di personale medico quadruplo e con
l'aumento dell'apertura al sabato, anche se in tale giornata la
media degli accessi era di circa 1 paziente;
Preso atto del comunicato del sindacato SUMAI che richiede
che le risorse disponibili vengano utilizzate per fornire di
attrezzature e di personale qualificato gli ambulatori del
territorio;
i sottoscritti Consiglieri regionali
Interpellano
la Giunta
regionale per conoscere se intenda:
1) verificare con l'Usl i motivi che hanno portato ad una
così rilevante contrazione dell'offerta di prestazioni
odontoiatriche territoriali;
2) richiedere all'azienda sanitaria regionale una migliore
distribuzione delle risorse disponibili tra ospedale e
territorio;
3) procedere ad una verifica dell'utilizzabilità del camper
ed eventualmente richiederne la dismissione al fine di recuperare
almeno una parte dei soldi spesi;
4) far rientrare nei LEA le estrazioni dentarie in modo
definitivo e permanente.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente. Il servizio di
odontoiatria territoriale è attivo solo nei poliambulatori di Aosta
e di Donnas, in quanto a Morgex non è stato sostituito
l'odontoiatra andato in pensione da oltre un anno e a Châtillon il
gabinetto dentistico è stato smantellato.
"Tenuto conto che il
camper per l'assistenza otorinolaringoiatrica e odontoiatrica ha
gravi problemi di funzionamento ed è praticamente inutilizzato,
anche perché molti dei pazienti delle microcomunità non hanno una
sufficiente mobilità...; evidenziato che la fase sperimentale di
reinserimento nei LEA delle estrazioni dentarie era legata a questa
struttura mobile, cosicché tale sperimentazione non ha portato ad
alcun beneficio pratico alla popolazione; sottolineato che per il
numero di estrazioni dentarie che si effettuano nelle strutture
pubbliche della nostra regione il loro inserimento nei LEA
comporterebbe una spesa annua inferiore a 50.000 euro; constatato
che i ricoveri per interventi dentari in ospedale sono crollati dai
161 del 2007 ai 62 del 2010, mentre i pazienti ambulatoriali
dell'ospedale sono passati dai 1.150 del 2007 ai 1.984 del 2010, ma
con un impiego di personale medico quadruplo e con l'aumento
dell'apertura al sabato, anche se in tale giornata la media degli
accessi era di circa 1 paziente"
, volevamo sapere
dall'Assessore se intenda:
"verificare con l'USL i motivi che
hanno portato ad una così rilevante contrazione dell'offerta di
prestazioni odontoiatriche territoriali; richiedere all'azienda
sanitaria regionale una migliore distribuzione delle risorse
disponibili tra ospedale e territorio; far rientrare nei LEA le
estrazioni dentarie in modo definitivo e permanente"
.
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Colgo l'occasione per fare alcune precisazioni su tutto il
servizio di odontoiatria e in particolare sul camper, che è stato
oggetto di alcuni articoli e dibattiti. Naturalmente credo che sarà
compito mio dimostrare che per il servizio di odontoiatria non c'è
stata una riduzione dell'offerta, come leggo nel titolo
dell'interpellanza, ma tutt'altro!
Per quanto riguarda i primi due punti, gli ambulatori
odontoiatrici distrettuali di Morgex e Châtillon sono stati chiusi
fin dal 2009 per sopravvenuto pensionamento dell'odontoiatra e per
decisione comune con lo specialista, che in esso svolgeva la sua
attività, tenuto conto da un lato della scarsa richiesta di
prestazioni e, dall'altro, dei costi di gestione elevati. Le
prestazioni erogate nell'ambulatorio di Morgex ammontavano a circa
120 nel 2008, a meno di 40 nel primo trimestre 2009 e pari a zero
nel secondo trimestre, a causa della totale assenza di
prenotazioni. Le prestazioni non coincidono con il numero di utenti
che hanno beneficiato delle prestazioni: gli stessi risultano
inferiori nelle cifre sopra riportate. L'azienda ha pertanto optato
per l'implementazione del servizio presso l'ambulatorio di Aosta,
in via Guido Rey, tenuto conto della centralità della struttura; lo
stesso è oggi aperto al pubblico dal lunedì al sabato compreso per
un totale di 55,30 ore alla settimana. Si sottolinea che la
chiusura dei due ambulatori non ha provocato alcun allungamento dei
tempi di attesa, così come non è stata oggetto dell'invio di
lettere di reclamo all'Ufficio relazioni con il pubblico.
Per quanto riguarda la verifica sull'utilità del camper,
relativamente all'ambulatorio mobile, l'automezzo è stato costruito
per svolgere l'attività otorinolaringoiatrica, quindi anche (ma non
prevalentemente) attività odontoiatrica. Lo scopo delle visite
presso le microcomunità è soprattutto quello di prevenire e curare
gli ospiti anziani da patologie anche oncologiche o tali che
potrebbero divenire. Questa attività di prevenzione ha già fornito
notevoli benefici sia in termini di salute, sia di contenimento
della spesa sanitaria. Voglio solo ricordare alcuni dati che avevo
già fornito rispondendo ad un'interpellanza della Consigliera
Morelli, dove avevamo sottolineato come fossero state viste in
questa prima fase 350 persone nelle microcomunità, che non
sarebbero mai state viste da nessun odontoiatra. Qui poi non sto a
ripetere i dati precisi suddivisi per quanto riguarda le patologie
che sono state evidenziate; comunque 350 persone nelle micro sono
state visitate e questa attività ha permesso di portare avanti
tutta una serie di attività odontoiatriche e
otorinolaringoiatriche. È vero che molti ospiti nelle micro sono
allettati, ma non tutti, la metà non sono allettati, la presenza
dell'ambulatorio mobile in questi casi evita il trasporto in
ospedale, dato che lo specialista a pochi metri oserei dire...ha a
disposizione tutta la strumentazione necessaria. Fra l'altro, in
tema di costi per le apparecchiature sull'automezzo le meno
rilevanti sono proprio quelle odontoiatriche. Oltre agli anziani,
gli altri beneficiari delle attrezzature presenti sul mezzo mobile
sono i bambini delle scuole elementari, che verranno sottoposti
contemporaneamente a visita otorinolaringoiatrica e a
screening
audiometrico dedicato. Circa la funzionalità del
mezzo, sottolineo che l'ambulatorio mobile, unico nel suo genere,
rappresenta un prototipo che è stato appositamente testato nel
corso della recente stagione invernale solo presso le
microcomunità, allo scopo di evidenziare criticità che altrimenti
non sarebbero emerse. La ditta costruttrice ha dunque messo a punto
le modifiche richieste e l'automezzo è nuovamente a disposizione
dal 16 maggio e riprenderà a fine maggio-inizio giugno le visite
programmate; naturalmente le modifiche che sono state fatte sono
state tutte a carico della ditta costruttrice.
Per quanto riguarda il
"far rientrare nei LEA le estrazioni
dentarie in modo definitivo e permanente"
, la Regione ha
disciplinato con la delibera n. 5191/2002, che conoscete,
l'integrazione dei livelli essenziali di assistenza resi al
servizio sanitario. La delibera prevede l'allargamento dei livelli
di assistenza in ambito odontoiatrico per determinate categorie
protette e tipologia di prestazioni, che conoscete e che non sto
qui a ricordare. Già nel 2008 il sottoscritto aveva fornito
interpretazione della delibera, specificando che fra le prestazioni
da garantirsi è da ricomprendere anche la prima visita
odontoiatrica sempre per le medesime categorie protette.
Interpretazione che è stata ribadita dal sottoscritto all'Azienda
USL in una lettera del 25 marzo 2011, dove ricordo di comprendere
anche in questa fase sperimentale le estrazioni dentarie - come
avevo risposto in Consiglio regionale pochi mesi fa -, quindi sia
la prima visita che le successive estrazioni dentarie, nell'ottica
di una ridefinizione della delibera del 2002 prima citata, che
comprende tutti gli interventi sull'odontoiatria. Da tale punto di
vista, quindi la nostra idea è quella di mantenere queste due
attività odontoiatriche: estrazione dentaria e prima visita per i
pazienti che hanno un reddito economico previsto dalla delibera.
Inoltre volevo ricordare come le prestazioni odontostomatologiche -
quindi odontoiatriche - effettuate in ospedale siano passate da
1.922 nel 2006 a 2.978 nel 2010, quindi c'è stata tutt'altro che
una contrazione dell'offerta odontoiatrica! Anzi ritengo che
abbiamo implementato un settore di offerta sanitaria che
tipicamente non era previsto dai LEA nazionali, ma è previsto dai
LEA regionali, devo dire che da questo punto di vista, è da
rigettare il fatto che vi sia una riduzione dell'offerta, ma c'è
stata un'implementazione e un aumento della qualità dell'offerta
per la popolazione valdostana.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per i dati che mi ha
fornito. Mi riferivo ai ricoveri per interventi dentari che sono
diminuiti, perché ho già citato che gli altri sono aumentati.
Assessore, sono d'accordo con quanto dice e apprezzo anche tutta la
buona volontà che ci sta mettendo per questo servizio, ma per un
attimo mi voglio mettere nei panni di un cittadino normale, anche
perché non voglio essere polemica, perché lei sa che già nel 2009,
quando avevo letto che si erano stanziati 500.000 euro proprio per
questo e lei aveva dichiarato che si stanziavano anche 200.000 euro
per il camper, io già allora personalmente avrei preferito che,
invece del camper, si potenziassero le strutture non di Aosta, ma
quelle periferiche. Anche perché in un momento come questo di
crisi...forse prima questo aveva un senso, ma adesso abbiamo tanti
cittadini che devono pagare la benzina, l'autostrada è aumentata, i
parcheggi sono tutti a zone blu, per cui noi facciamo venire gli
utenti ad Aosta, gli creiamo una marea di disagi quando se invece
noi investiamo sugli ambulatori territoriali...ossia è la politica
che si deve avvicinare all'utente per creargli meno disagi, non
devono fare code... Non credo sia una spesa così eccessiva, anche
perché questi servizi c'erano e funzionavano...secondo me, è lì che
dobbiamo avere la capacità di vedere cosa fare per andare incontro
a tutti quegli utenti che adesso stiamo tartassando! Il cittadino
si alza al mattino e deve pagare i parcheggi, l'autostrada, la
benzina, però dobbiamo tenere conto che egli prende anche una busta
non altissima, deve fare i conti per sopravvivere; forse la
politica deve avere la capacità di vedere anche questo nel futuro.
Al di là di quello, certo che, quando si va a leggere che il camper
dentistico si è subito "cariato" - il mezzo di 200.000 euro è in
officina, non ha retto alle strade di montagna -, ci si chiede:
come mai un camper, che viene fatto apposta per la Valle d'Aosta,
per la montagna, si rompe? Perché non è adatto? Io da cittadino
vado a pensare...ma non voglio entrare in queste polemiche, perché
il mio obiettivo non è questo, ma quello di riuscire a dare un
servizio ai cittadini come si deve. Ho visto che si dà il servizio
anche ai bambini nelle scuole, quello che volevo chiederle anche,
perché lei l'altra volta mi aveva detto che per gli apparecchi per
i bambini si dà un massimo di 516 euro fino all'80 percento...
(interruzione dell'Assessore Albert Lanièce, fuori
microfono)
...sì sulla delibera, qui c'è da riflettere, perché diamo tale
servizio con il camper nelle scuole, che è anche una buona idea,
però sappiamo che l'80 percento di questi bambini devono poi
mettere l'apparecchio e sappiamo che con 500 euro non si riesce ad
affrontare quella spesa dell'apparecchio che sappiamo essere molto
elevata. Lì allora dobbiamo vedere cosa vogliamo fare: diamo tale
servizio e poi la Regione cosa fa per andare incontro a queste
famiglie che non possono comprare l'apparecchio ai figli? Cerchiamo
di riflettere su questo, secondo me, una bella riflessione anche
sul territorio per risolvere i problemi, non nel senso di polemica,
perché devo dare merito che si stanno facendo tante cose, ma
sappiamo che si può anche migliorare. La mia interpellanza va in
quella direzione e sono disponibile per un confronto. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK