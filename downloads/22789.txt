Consiglio Regionale della Valle d'Aosta - Oggetto del Consiglio n. 2226 del 26 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2226 del 26 ottobre 2006 - Resoconto
OGGETTO N. 2226/XII - Reiezione della mozione: "Revoca di un
incarico per la ristrutturazione e razionalizzazione dell'atrio e
degli uffici della Presidenza della Regione".
Mozione
Vista la delibera di Giunta n. 2738 del 22 settembre 2006 con
la quale si incarica l'arch. Alberto Alberti di Monthey (Svizzera)
della redazione di uno studio di fattibilità inerente alla
razionalizzazione e alla ristrutturazione degli uffici della
Presidenza della Regione siti in P.zza Deffeyes 1, ed impegna in
tal senso la somma di 48.000 mila euro;
Ricordato che i lavori negli Uffici della Presidenza della
Regione sono stati ultimati nel 2005 (impianto elettrico e
cablaggio);
Constatato che in tali uffici in questi anni sono state
ricevute alte personalità quali Capo dello Stato, Ambasciatori,
Imprenditori, Alte personalità del mondo della cultura e dello
spettacolo e non risulta che gli stessi si siano mai lamentati dei
locali nei quali sono stati ricevuti;
Considerato che dovrebbe essere il Consiglio regionale,
massima Istituzione della nostra Regione, ad occuparsi
eventualmente "di rendere più agevole l'utilizzo ed assicurarne il
decoro in relazione all'alta funzione istituzionale che accolgono"
i locali della Presidenza del Governo;
Vista la relazione dei direttivi unitari dei Sindacati
pensionati Cgil-Cisl-Savt-Uil regionali riunitisi il 26 settembre
u.s. con la quale si denuncia che oltre 4 milioni di pensionati, il
24,8% in Italia, riceve una o più prestazioni per un importo medio
mensile inferiore a 500 euro; che il 31,8% percepisce pensioni di
importo mensile compreso tra 500 e 1000 euro e di conseguenza oltre
il 55%, circa 16 milioni e 500 mila pensionati ha dunque una
pensione che non supera gli 11 mila euro annui;
Verificato che le percentuali di cui sopra sono praticamente
estendibili, salvo qualche eccezione anche ai circa 30 mila
pensionati della nostra Regione;
Il Consiglio regionale
Ritiene
dato quanto sopra descritto, del tutto inopportuno procedere
alla ristrutturazione degli Uffici e dell'atrio antistante siti al
secondo piano ala est del Palazzo regionale adibiti alle attività
della Presidenza del Governo;
Chiede
che venga revocato all'architetto Alberto Alberti l'incarico
della redazione di uno studio di fattibilità inerente la
razionalizzazione e ristrutturazione degli Uffici e l'atrio
antistante della Presidenza del Governo regionale.
F.to: Bortot - Squarzino Secondina - Venturella
Président
- La parole au Conseiller Bortot.
Bortot (Arc-VA)
- La mozione prende spunto dalla
deliberazione di Giunta n. 2738/2006, con la quale il Governo
regionale incarica un professionista di elaborare un piano di
ristrutturazione per gli uffici della Presidenza della Regione, un
incarico che comporta un impegno di spesa di 48mila euro. Ci
troviamo di fronte ad un incarico dove, da indagini e inchieste
fatte, risulta che il Presidente della Regione scambia gli uffici
nei quali svolge la sua funzione per casa propria, nel senso che
ritiene opportuno dare incarichi ai suoi amici personali, spendendo
denaro pubblico per ristrutturare gli uffici che a tutti gli
effetti non hanno bisogno di alcun tipo di intervento per
migliorare la rappresentatività istituzionale degli stessi, anche
perché, da quel che mi risulta, i lavori per esempio dell'impianto
elettrico e cablaggio in questi uffici sono terminati lo scorso
anno. La mozione quindi chiede al Consiglio che venga revocato
all'architetto l'incarico della redazione di uno studio di
fattibilità inerente la razionalizzazione e ristrutturazione degli
uffici e l'atrio antistante della Presidenza della Regione.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Noto nella mozione un "pelo" di demagogia,
perché non si capisce quale sia il senso del richiamo all'ammontare
delle pensioni in Italia e in Valle d'Aosta e come la revoca
dell'incarico potrebbe contribuire a cambiare tale situazione. Le
dico la verità, Consigliere Bortot, se fossi sicuro che il deficit
dell'INPS potrebbe essere risolto dal venir meno di tale incarico,
rinuncerei volentieri, ma temo che non basterebbero questi 48mila
euro per risolvere il deficit dell'INPS.
Per il resto la mozione non merita neanche di essere esaminata
nel merito, fatto salvo per alcune doverose precisazioni. Va detto
che precedenti interventi strutturali, relativi agli uffici della
Presidenza della Regione, ovvero l'ala est e l'atrio del secondo
piano del Palazzo regionale, risalgono al 1991, quando sotto la
"Presidenza Bondaz" si effettuarono gli ultimi lavori di
adeguamento e sistemazione logistica dei locali in questione. Gli
interventi ricordati nella mozione, cioè impianto elettrico e
cablaggio, hanno interessato l'intero Palazzo regionale e non gli
uffici della Presidenza, così come per precisione qualche tempo fa
sono state sostituite anche le finestre di nuovo in tutto il
Palazzo regionale e non solo negli uffici della Presidenza.
Ancora: con tutto il rispetto per il Consiglio regionale, visto
che lei dice che dovrebbe essere il Consiglio regionale, massima
istituzione della nostra Regione, ad occuparsi di rendere più
agevole l'utilizzo e assicurarne il decoro in relazione all'alta
funzione istituzionale che accolgono i locali della Presidenza
della Regione, le vorrei ricordare che, almeno fino a quando non
verrà cambiata la legge costituzionale n. 2/2001,
"il Presidente
della Regione..."
- cito l'articolo 34 dello Statuto -
"...
è il capo dell'Amministrazione regionale e rappresenta la
Regione"
. Non bisogna quindi "confondere le mele con le pere":
la Presidenza del Consiglio e il Consiglio regionale hanno un loro
ruolo, la Presidenza della Regione e il Presidente della Regione ne
hanno un altro, costituzionalmente tutelato. Va ricordato inoltre
che, fino a prova contraria, questo è il Palazzo
dell'Amministrazione regionale, in cui, per ragioni storiche e
logistiche, sono ospitati l'aula consiliare e gli uffici della
Presidenza del Consiglio. Ricordo che la Presidenza del Consiglio,
per sua fortuna, si è dotata di uffici molto moderni nella vicina
palazzina. Non vedo quindi come potrebbe essere il Consiglio
regionale ad occuparsi dello stato del Palazzo e degli interventi
da effettuare sull'immobile. Non credo d'altra parte che la Giunta
regionale si sia interessata agli interventi effettuati nel corso
degli anni sui locali di pertinenza della Presidenza del Consiglio
dei nuovi uffici di via Piave.
Infine sono disponibile, a richiesta, ad organizzare una visita
guidata dei Consiglieri del gruppo "Arcobaleno" agli uffici della
Presidenza per mostrare loro la situazione attuale, che è vero ha
permesso senza lamentela alcuna di far fronte in questi anni alle
esigenze di ospitalità, legate alle funzioni istituzionali del
Presidente della Regione - che non usa gli uffici come casa
propria, questo è veramente per una persona che entra alle 7,00 del
mattino ed esce alle 8,00 di sera... l'idea che vengano usati come
casa propria è francamente offensiva, collega Bortot -, ma
semplicemente grazie all'utilizzo della sala Giunta. Noi usiamo
come ordinaria sala riunioni la sala Giunta, qualsiasi incontro o
riunione che comporti invece un numero di partecipanti superiore ad
una decina di persone obbliga la Presidenza della Regione ad
utilizzare la saletta a fianco del salone delle manifestazioni, fra
l'altro pagando ogni volta, compatibilmente con l'utilizzo
ordinario della stessa o alla ricerca di spazi al di fuori del
Palazzo.
In conclusione, si tratta di poter disporre, nel limite
oggettivo di quanto permesso dall'immobile... di organizzare degli
spazi in modo razionale. Collega Bortot, domani la invito a bere un
caffè alla Presidenza della Regione; lei vedrà come il personale di
segreteria e il personale dell'archivio sia stipato all'interno di
locali che non ho mai visto da altre parti, quindi voglio
semplicemente che se ne occupi un architetto, che in questo caso ha
organizzato in maniera molto efficace per "Finaosta" gli uffici di
Parigi, dando dimostrazione di una grande capacità, come si evince
dal curriculum di questo architetto valdostano e svizzero nello
stesso tempo, visto che risiede a Jovençan e a Monthey in Svizzera.
Una visita guidata pertanto le confermerà che le nostre intenzioni
vanno in una logica di risparmio; non so se ha idea del posto dove
noi mettiamo ad aspettare gli ospiti: quella specie di precario...
che c'è al piano sopra dove mettiamo le persone ad aspettare di
essere ricevute... il peggiore dei dentisti della Valle d'Aosta ha
una sala di aspetto che è più decorosa della sala d'aspetto della
Presidenza della Regione. Le garantisco che non vi saranno sprechi,
né marmi, né lussi, né vetri colorati, ma vi sarà semplicemente una
possibilità di avere una logistica e una fruibilità degli uffici
del Presidente della Regione che sia degna di questo nome.
Président
- La parole au Conseiller Bortot.
Bortot (Arc-VA)
- Grazie al Presidente Caveri per la
lezione giuridica, però per adesso non è ancora stato eletto a
furor di popolo, quindi credo che, essendo stato eletto da questo
Consiglio, quest'ultimo possa esprimersi sull'argomento. Il
problema non sono i 48mila euro che si investono in questo
progetto, ma sono i compensi che ieri il collega Sandri ha citato
del Direttore generale dell'"USL", del Direttore sanitario, del
Direttore amministrativo...
(interruzione del Presidente della Regione, fuori
microfono)
... c'entra perché sono soldi che escono dalle tasche pubbliche,
lei come Capo del Governo dovrebbe farsi carico della complessità
delle spese che vengono impegnate. Se cominciamo a discutere degli
stipendi e degli incarichi e di altro, può darsi che si riesca ad
aumentare la pensione minima ad una parte dei 30mila pensionati di
questa Regione. Anche solo ieri abbiamo sentito i dati della
collega per quanto riguarda le domande di abitazione e di
integrazione di reddito per pagare gli affitti, vogliamo andare
avanti? Abbiamo sentito i compensi dei medici della radiologia, che
sono astronomici; da qualche parte il Governo dovrà "mettere le
mani" per cominciare a risparmiare rispetto a questo spreco di
denaro pubblico, che serve per "foraggiare" esclusivamente le
clientele personali dei membri del Governo regionale, queste sono
le logiche! Il segnale sulla ristrutturazione dei locali allora
...
(nuova interruzione del Presidente della Regione, fuori
microfono)
... ma non ho bisogno di nessuna camomilla, sono
tranquillissimo, è lei che tutte le volte che viene chiamato in
causa, con fastidio si agita e sembra che quasi noi dovremmo
chiederle il permesso per poter intervenire su questi
argomenti!
Tanto per essere molto chiari, se lei assumesse o trasferisse
nei suoi uffici qualche persona in meno, può darsi che gli spazi le
salterebbero fuori per poter svolgere meglio e con maggior decoro
la sua attività! Per quanto riguarda la sala di aspetto sopra, mi
sembra che questi sotterranei siano pieni di opere d'arte con la
muffa e si può benissimo arredare quella sala di aspetto e, se
proprio è così fatiscente, potremmo assumere qualche hostess che
intrattenga gli ospiti che dobbiamo ricevere.
In sostanza, chiedo al Consiglio di votare la mozione e che
venga revocato l'incarico a tale architetto, dato che in questo
momento non abbiamo assolutamente bisogno di soldi da "buttare
dalla finestra" per questo tipo di lavoro. Sfido il Presidente a
dirmi se qualcuna delle personalità ricevute in questi uffici si è
lamentata della fatiscenza degli stessi, o di cose di altro genere
e comunque domani farò un giro, se ha 5 minuti da perdere...
Caveri (UV)
- ... mi darai ragione.
Presidente -
Pongo in votazione la mozione in
oggetto:
Consiglieri presenti: 28
Votanti: 22
Favorevoli: 3
Contrari: 19
Astenuti: 6 (Ferraris, Fiou, Fontana Carmela, Lattanzi, Sandri,
Tibaldi)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK