Consiglio Regionale della Valle d'Aosta - Oggetto del Consiglio n. 2880 del 10 dicembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula
Oggetto del Consiglio n. 2880 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2880/X Modalità della campagna pubblicitaria
denominata "bollino blu". (Interrogazione)
Interrogazione Venuti a conoscenza delle rimostranze presentate
dalle radio locali all'assessorato regionale all'ambiente e
trasporti, in merito alla campagna pubblicitaria denominata
"Bollino Blu";
Preso atto delle legittime lamentele evidenziate dal comunicato
delle radio locali, ovvero del fatto che per la campagna di
sensibilizzazione inerente all'utilizzo del Bollino Blu
l'assessorato all'Ambiente si è avvalso soprattutto di locandine e
non ha neppure interpellato le emittenti radiofoniche locali,
nonostante sia palese che molti automobilisti interessati
dall'iniziativa ascoltino senz'altro l'autoradio;
Considerato altresì che il comunicato in oggetto sostiene che le
locandine informative in merito al Bollino Blu sono state affisse
in modo confuso e poco rispettoso della salvaguardia dell'ambiente
circostante;
i sottoscritti consiglieri regionali
Interrogano
L'assessore competente per sapere
1) I motivi per i quali l'assessorato all'Ambiente non ha
pensato di sfruttare il mezzo radiofonico, di certo il veicolo
informativo più utilizzato dagli automobilisti, per diffondere la
campagna di sensibilizzazione ambientale Bollino Blu;
2) Se non ritiene necessario per il futuro rivedere quantomeno
la prassi di distribuzione delle sue campagne pubblicitarie, dando
il giusto spazio anche ai mezzi radiofonici, e se non crede
opportuno verificare la validità delle locandine stradali quale
mezzo di diffusione delle iniziative su trasporti e ambiente;
3) Tenuto conto dell'enfatizzazione sull'iniziativa denominata
Bollino Blu quali sono i risultati fin qui ottenuti, se sono stati
fatti i relativi accertamenti e con quali strumenti e mezzi.
F.to: Lanièce - Viérin Marco - Parisi
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) L'Assessorato non ha realizzato una specifica
campagna informativa, ma ha solo provveduto a ristampare dei
dépliant con l'elenco delle officine convenzionate per il rilascio
del Bollino Blu e a stampare una locandina informativa da esporre,
in particolare nei locali pubblici dove c'è una frequentazione di
persone.
Quindi è stato fatto un intervento minimo per garantire
l'informazione, ma non una vera e propria campagna pubblicitaria
per quello che non si è ritenuto di dover affidare una quota di
quest'attività pubblicitaria alle radio.
Se si fosse programmata una vera e propria campagna
pubblicitaria, si sarebbe previsto, come è stato fatto anche in
precedenti occasioni, una quota da riservare a quest'attività. Non
era questo il caso dell'iniziativa in oggetto.
Non c'è stata nessuna enfatizzazione dell'iniziativa, come viene
affermato nell'interrogazione, ma anzi il tentativo di realizzare
un intervento utile per l'intera Comunità con i costi più contenuti
possibile in modo da ottenere un risultato che sia interessante, ma
con pochi oneri da parte dell'Amministrazione.
È un'iniziativa questa del Bollino Blu che, lo ricordo, viene
realizzata in numerose città italiane, che sarà oggetto di una
normativa che uscirà prossimamente e che riguarderà l'intero
territorio nazionale e che già viene applicata in modo esteso in
interi stati a noi vicini, come la Svizzera.
Nella campagna ?96-?97 sono stati verificati ed hanno ottenuto
il Bollino Blu 28mila veicoli, quindi gran parte del parco
automobilistico risalente a prima del ?92 ha in questo modo potuto
essere sottoposto ad una verifica e sicuramente controllare meglio
le emissioni e quindi ridurre i livelli di inquinamento atmosferico
che da queste derivano. Questo è avvenuto con la collaborazione di
numerose officine che si sono convenzionate con l'Amministrazione
regionale, officine che coprono un intero territorio regionale.
Gli accertamenti vengono fatti dai vigili urbani di Aosta sulla
base di un'apposita ordinanza del Sindaco di Aosta che dedicano
specificatamente alle verifiche rispetto al Bollino Blu un giorno
di controllo ogni settimana.
Oltre che per verificare l'apposizione del Bollino Blu, per fare
anche dei controlli sulle emissioni, i vigili si avvalgono della
collaborazione dell'Agenzia regionale per l'ambiente (ARPA), che è
dotata di personale che ha competenza specifica in materia e di
adeguate attrezzature.
Presidente Ha chiesto la parola il Consigliere Lanièce.
Lanièce (Aut) Prendo atto della risposta dell'Assessore e quindi
che non era una vera e propria campagna informativa, ma solo una
ristampa di questo piccolo "depliant" in cui sono indicate le
officine autorizzate per applicare il Bollino Blu.
Per quanto riguarda l'enfatizzazione, ribadiamo invece che si
tratta di un provvedimento sul quale c'è stata una grande
enfatizzazione da parte dell'Assessore; noi ovviamente ribadiamo la
nostra contrarietà a questo provvedimento perché non riteniamo che
vada nella direzione di diminuire l'inquinamento in Valle d'Aosta
anche perché siamo molto dubbiosi sugli accertamenti, siamo molto
dubbiosi sugli strumenti utilizzati per questi accertamenti e anche
sul fine di quest'iniziativa che, a nostro avviso, è solo
propagandistico.
Ribadiamo il nostro grosso dubbio sull'iniziativa e
verificheremo ancora in futuro qualsiasi iniziativa riguardante il
famigerato Bollino Blu che, secondo noi, non porterà ad una
diminuzione dell'inquinamento, anche perché bisogna verificare
alcuni dati. Faccio solo riferimento a quando, in
un'interrogazione, avevo chiesto all'Assessore se erano stati fatti
dei controlli, da quando era stata messa in opera l'autostrada
Aosta - Monte Bianco, per verificare se questa famosa autostrada,
contro cui i Verdi avevano lottato fino all'ultimo momento, aveva
portato una diminuzione dell'inquinamento in Valle d'Aosta. Mi fu
risposto che non era stato fatto ancora nessun controllo. Forse
sarebbe meglio fare dei controlli perché sicuramente si
dimostrerebbe che l'autostrada in Valle d'Aosta ha comportato
effettivamente una diminuzione dell'inquinamento.
Presidente Ha chiesto la parola il Consigliere Viérin Marco.
Viérin M. (Aut) Abbiamo presentato quest'interrogazione proprio
per tastare il polso all'Assessore. Ho visto che l'Assessore ha
letto dei dati, probabilmente preparati dall'ufficio, e mi dispiace
per i Valdostani ribadire qui che quest'iniziativa, come diceva
Lanièce, è un'iniziativa strumentale e demagogica.
Infatti quali sono i dati che oggi l'Assessore ci ha esposto? Ha
letto i dati relativi ai veicoli controllati, cioè quelli che hanno
dovuto passare tramite una certa gabella, le cosiddette 15.000 che
poi 15.000 purtroppo non sono nella maggior parte dei casi, gente
che ha speso 6-7-800.000, e gente che se una settimana dopo faceva
i controlli delle emissioni non era a posto. Ed infatti l'Assessore
nella sua esposizione ha dichiarato questo fra le righe perché ci
ha detto che 28.000 veicoli finora hanno fatto il Bollino Blu e che
i controlli sulle emissioni sono fatti dai vigili in collaborazione
con l'ARPA. Vorrei proprio sapere quanti controlli sono stati
fatti. Su questi controlli, se sono stati fatti, verificheremo in
maniera molto chiara che tanti che hanno avuto il Bollino Blu,
erano fuori regola. Allora, oltre ad essere stati corretti a pagare
la gabella e a pagare anche 6-700.000 lire per cambiare la marmitta
e per fare alcuni interventi, dopo un mese si sono presi la multa
perché le emissioni erano fuori norma.
Assessore, è così, è inutile che scuota la testa, perché aveva
solo da dirci questi dati, non ce li ha detti. Allora, o uno tace o
uno acconsente. Lei non ce li ha detti questi dati e di questo mi
rammarico molto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK