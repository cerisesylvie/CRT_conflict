Consiglio Regionale della Valle d'Aosta - Oggetto del Consiglio n. 1918 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 1918 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1918/X Problemi concernenti il Servizio di ostetricia
e ginecologia dell'Ospedale di Aosta. (Interpellanza)
Interpellanza Considerato che nell'U.O. dell'Ostetricia e
Ginecologia dell'Ospedale di Aosta le donne che partoriscono
neonati con problemi che richiedono il ricovero prolungato e
intendono allattare al seno il loro bambino. Si rende spesso
necessario prolungare il ricovero presso l'U.O. stessa anche per
più settimane esponendo la donna ad eventuali infezioni e ai ritmi
ospedalieri;
Visto altresì che il reparto di U.O. di Pediatria di Aosta
sarebbe uno dei pochi in Italia ad essere sprovvisto di
strumentazione ecografica atta a verificare eventuali lussazioni
all'anca dei neonati, strumento indispensabile ad una corretta
diagnosi preventiva;
il sottoscritto Consigliere regionale
Interpella
l'Assessore competente per sapere:
1) se, come più volte chiesto da diverse parti, si intenda
creare una forestiera ospedaliera che garantisca alla donna una sua
"privacy";
2) se sia nei programmi dell'U.S.L. l'acquisto della
strumentazione ecografica suddetta e quali sono i tempi
previsti.
F.to: Chiarello
Presidente Ha chiesto la parola il Consigliere Chiarello.
Chiarello (RC) Ogni tanto parliamo di questo Ospedale. Volevo
solo aggiungere che qualche mese fa ho fatto un'interpellanza sul
tabellone che porta gli orari dei medici; mi risulta che ancora non
è stato aggiornato.
Venendo ai problemi concernenti questo Servizio, mi risulta che
in tantissimi altri ospedali le donne che partoriscono bambini che
devono rimanere in Ospedale a volte per mesi, perché i neonati sono
sotto peso o perché hanno qualche altra disfunzione, e che decidono
di allattare il figlio, vengono ospedalizzate come altre che sono
lì che magari sono delle gestanti o altro. In altri ospedali il
problema è stato risolto creando un alloggio in cui la donna
potesse non essere ospedalizzata, quindi non essere soggetta agli
orari degli ospedali, ma restare libera di condurre la sua vita,
pur essendo vicina al neonato. Questa proposta mi sembra facilmente
risolvibile, perché mi risulta che all'interno del Beauregard ci
sarebbe la possibilità di costituire una foresteria.
Legato a questo, c'è un altro problema. Questo sarebbe uno dei
pochi ospedali a cui manca lo strumento per fare i controlli delle
disfunzioni dell'anca dei neonati. Vorrei sapere cosa ne pensa e
quali sono i programmi; se è possibile pensare che anche questo
Ospedale venga dotato di questo strumento, oppure se si sono fatte
altre scelte.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Rassicuro il Consigliere Chiarello che oggi stesso
risolleciterò il Direttore sanitario dell'Ospedale di aggiornare il
tabellone, perché se le cose stanno così, si tratta solo di cattiva
amministrazione o di negligenze che non sono negligenze di ordine
capitale, ma che devono essere comunque risolte.
Per quanto riguarda l'interpellanza, ho sentito l'USL che ha la
competenza specifica in materia che mi ha dato questa risposta:
"In riferimento all'oggetto si comunica che l'indicazione
relativa al problema di presenza di donne che devono permanere in
Ospedale solo per l'allattamento del neonato, è stato evidenziato
nell'ambito dei programmi budgetari per il 1997 e verrà pertanto
risolto dall'USL con modalità organizzative che sono in corso di
analisi".
Ci sono alcuni locali in effetti che potrebbero avere questo
utilizzo, ma si tratta di vedere i percorsi in modo che non ci
siano - aggiungo - pericoli infettivi ulteriori per le donne
gravide e per i neonati.
Continua la lettera:
"Per quanto riguarda il problema della diagnosi precoce della
lussazione dell'anca, si evidenzia in prima istanza che le Unità
operative di pediatria quasi ovunque fanno riferimento al Servizio
di radiologia, così come avviene presso il nostro Ospedale. Sono
stati peraltro evidenziati dei problemi dei tempi diagnostici,
soprattutto in previsione di un'estensione di tale indagine
preventiva. L'USL avvierà una apposita commissione di studio
composta dai responsabili delle Unità operative di pediatria,
radiologia, ortopedia, traumatologia, affidando a tale commissione
la valutazione delle modalità più consone per ottimizzare tale
diagnostica anche dal punto di vista dei costi-benefici".
Aggiungo che per quanto riguarda i casi gravi, per fortuna in
Valle d'Aosta statisticamente c'è un numero molto limitato di
neonati che devono permanere lungamente in reparto, anche perché i
casi la cui patologia è molto complessa vengono direttamente
assegnati a centri specializzati come il Regina Margherita di
Torino, per intenderci. Per cui il problema della foresteria c'è,
ma è un problema che riguarda un numero limitato di persone. Ciò
non toglie che il problema era già stato affrontato e si intendeva
impegnare la somma perché si tratta di riadattare dei locali per il
bilancio del prossimo anno.
Per quanto riguarda l'ecografo, il Beauregard ha un settore di
radiologia comprensivo anche di un ecografo che vale per tutte le
patologie.
Per quanto riguarda la lussazione dell'anca, il primario
dell'Unità operativa di pediatria ha chiesto all'USL di fornirgli
un ecografo con delle apparecchiature che si innestano
sull'ecografo base, del costo di circa 50 milioni, che serve per
diagnosticare meglio questa patologia. Il Commissario straordinario
dice in questa lettera di volere - giustamente, secondo me -
rivedere tutta l'organizzazione della strumentazione tecnologica,
nel caso specifico degli ecografi, nell'Ospedale perché se una cosa
si può dire dell'Ospedale di Aosta è che a volte ci sono persino
troppe attrezzature distribuite in modo non omogeneo nelle varie
Unità operative. Tutti vorrebbero il loro ecografo personale con il
risultato che a volte c'è un sottoutilizzo di certe
apparecchiature. Si tratta di razionalizzare questo e il
Commissario si impegna a farlo con l'istituzione di questa
commissione di studio.
Presidente Ha chiesto la parola il Consigliere Chiarello.
Chiarello (RC) Sono soddisfatto della risposta, anche se dico
che quando si fanno le interpellanze viene fuori che si era già
visto questo problema; speriamo che, pur essendo pochi i bambini,
ma essendoci lo spazio disponibile e la volontà dell'USL, fra due
anni non saremo ancora allo stesso punto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK