Consiglio Regionale della Valle d'Aosta - Oggetto del Consiglio n. 3070 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3070 del 5 dicembre 2017 - Resoconto
OGGETTO N. 3070/XIV - Interpellanza: "Stato di attuazione
delle disposizioni in materia di demanio idrico".
Morelli (Président) -
Point n° 28 à l'ordre du jour. Pour
l'illustration a demandé la parole le collègue Bertin.
Bertin (GM) -
Nel dicembre dell'anno scorso, con la norma
di attuazione in materia di demanio idrico si è affrontata una
questione che in Valle d'Aosta ha sempre avuto un grande interesse,
quella delle acque. In seguito all'approvazione di questa norma di
attuazione, nel luglio di quest'anno i beni del demanio idrico sono
stati trasferiti alla Regione. Questo rappresenta certamente un
fatto importante, anche perché va a costruire un quadro unico di
riferimento giuridico in una materia che in precedenza era
suddivisa su diversi aspetti: proprietà da una parte, la gestione
amministrativa dall'altra, eccetera. Un vantaggio notevole, oltre
che evidentemente anche un valore simbolico. Vengono passate alla
Valle d'Aosta tutte le proprietà dei beni legati al demanio idrico.
In particolare, i beni interessati sono, a esclusione dell'asse
fluviale della Dora Baltea, tutte le restanti acque pubbliche e i
vari alvei, le pertinenze, gli immobili costruiti nel tempo, le
varie strutture accessorie, i ghiacciai, i laghi, le opere idriche
in generale e tutto quello che riguarda il demanio idrico. Un fatto
molto importante. Da luglio si è anche definita la questione per
quanto riguarda il passaggio di proprietà del demanio statale al
demanio regionale, ed è un fatto molto importante da tanti punti di
vista e che dà maggiori competenze e responsabilità alla Regione in
un settore estremamente importante e strategico, sempre di più,
come quello dell'acqua. In seguito alla consegna dei beni alla
Regione, volevamo fare un po' il punto della situazione su cosa era
stato fatto in seguito a questo passaggio e cosa s'intendeva fare
in questo settore di grande importanza per la nostra regione.
Président -
Pour la réponse a demandé la parole
l'assesseur Baccega.
Baccega (EPAV) -
Il collega Bertin è sempre molto attento
alla problematica delle acque, quindi cercherò di dare contezza e
di rispondere compiutamente al suo quesito.
Il decreto legislativo n. 259 che ha trasferito al demanio
idrico regionale tutte le acque pubbliche, gli alvei dei corsi
d'acqua e le loro pertinenze, i laghi, i ghiacciai presenti sul
territorio della regione, con eccezione dell'alveo della Dora
Baltea dalla confluenza dei torrenti della Dora di Veny e di Ferret
fino al confine regionale, in quanto fiume di ambito
sovraregionale.
Dopo questo trasferimento, ovviamente si amplia il novero dei
beni appartenenti al demanio idrico regionale, ma non le competenze
amministrative della Regione in materia, in quanto sono già
esercitate in base alle prerogative dello Statuto speciale per
quanto riguarda il bene acqua, o trasferiti a seguito
dell'emanazione del decreto legislativo del 31 marzo 1998, n. 112,
che ha conferito le funzioni e i compiti amministrativi dello Stato
alle regioni e agli enti locali, in attuazione del capo I della
legge del 15 marzo 1997, n. 59 (decreto Bassanini). Per i
procedimenti di alienazione dei reliquati del demanio idrico
bisogna continuare a utilizzare nell'immediato la procedura già
adottata per i procedimenti di sdemanializzazione, di cessione dei
tratti dei canali irrigui ormai in disuso, ossia dei beni facenti
parte del demanio idrico regionale sin dall'approvazione del
decreto legislativo n. 89/99, applicando la disciplina contenuta
nella legge regionale 10 aprile 1997 (Regime dei beni della Regione
della Valle d'Aosta e relative prassi operative).
I competenti uffici dell'Assessorato hanno provveduto a redigere
in questo periodo due disegni di legge che vanno a disciplinare
compiutamente l'attività tecnico amministrativa connessa alla
gestione dei beni appartenenti al demanio idrico, sia per quanto
concerne l'utilizzo delle acque, sia per quanto riguarda la
gestione delle superfici demaniali. Quindi si parla di alvei dei
corsi d'acqua, dei reliquati dell'alveo, eccetera. Nel disegno di
legge è prevista la disciplina riguardante i provvedimenti di
definizione degli alvei e della loro riclassificazione. I due
disegni di legge, una volta concordati con l'ufficio Legislativo,
quindi sono già
in itinere
, potranno avviare il loro
percorso nella competente Commissione consiliare per arrivare
all'approvazione definitiva. Voglio dire che da qui a breve avremo
confronti (poi parleremo del PTA), avremo sulle acque tutta una
serie di passaggi importanti che ci occuperanno e ci permetteranno
di concordare le linee guida.
Président -
Pour la réplique la parole au collègue
Bertin.
Bertin (GM) -
Come evidenziava lei, e come dicevo anch'io
in premessa, con questo trasferimento di proprietà dal demanio
statale a quello regionale, si crea un quadro unico di riferimento,
mentre prima era spezzettato: la proprietà era statale mentre la
gestione amministrativa era regionale. Un fatto non irrilevante,
che deve essere sfruttato ed è una nuova "competenza" che dà
maggiori responsabilità alla Regione e anche una maggiore autonomia
d'intervento. Una maggiore responsabilità nel senso che d'ora in
poi dovremo utilizzare sempre meglio questi strumenti, che la
nostra autonomia ci dà, perché in termini generali sempre di più
l'autonomia si giustificherà per i risultati, per la capacità di
gestione di queste nostre possibilità supplementari che avremo. Il
fatto che i disegni di legge siano in via di definizione per
affrontare questa questione, secondo me va realizzato in fretta,
perché è un fatto importante in questa fase nella quale
affronteremo il Piano di tutela delle acque e altri aspetti
relativi a questo settore delle acque sempre più importante e
strategico non soltanto per la nostra regione, ma in particolare
per la nostra regione. Sappiamo che la Valle d'Aosta ha sempre
attribuito molta importanza alle acque in termini generali, oggi lo
è a livello internazionale e mondiale. Dobbiamo evidentemente stare
molto attenti a come gestiamo questa nostra autonomia in questo
settore.
Per quanto riguarda poi la sdemanializzazione, bisognerebbe
uscire dalle procedure, estremamente complesse e lunghe, che
riguardano quella statale per avere una maggiore rapidità nel
passaggio, perché sappiamo di anni e anni di pratiche che poi non
si sono concluse, che sono rimaste ferme anche per delle piccole
situazioni che dovevano essere risolte in poco tempo e con un po'
di buon senso. Da questo punto di vista, dovrà essere l'occasione
per accelerare e per infine definire queste questioni che negli
anni, anche per questa sovrapposizione di competenze tra statali e
regionali, si sono trascinate e che hanno comunque creato qualche
piccolo problema a più di un cittadino, questo riferito alla
questione della sdemanializzazione. In termini più generali, è un
settore al quale bisognerà prestare molta attenzione, agire con
cautela e intelligenza, perché è una risorsa per noi
fondamentale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK