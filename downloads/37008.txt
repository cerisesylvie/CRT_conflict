Consiglio Regionale della Valle d'Aosta - Oggetto del Consiglio n. 884 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 884 del 18 novembre 2014 - Resoconto
OGGETTO N. 884/XIV - Interpellanza: "Valorizzazione delle
celebrazioni dei 150 anni della conquista del Cervino".
Presidente
- La parola al collega Chatrian.
Chatrian (ALPE)
- Sì, grazie Presidente.
Innanzitutto, lo spirito di questa nostra iniziativa, vista
l'importanza dell'evento, i 150 anni di storia a seguito della
conquista della Gran Becca, del Cervino, ci portano a chiedere al
Governo regionale se c'è l'intenzione da parte del Governo
regionale di
"caratterizzare fortemente a livello regionale,
oltre che locale, l'evento, tenuto conto della ricaduta
promozionale che tale ricorrenza assumerà
- a nostro avviso -
a livello internazionale e quali risorse si intende impegnare a
tale scopo"
: questo è un po' l'obiettivo con cui abbiamo
redatto questa nostra iniziativa. In un momento di difficoltà
economica nazionale ed internazionale, giocare bene la partita, nel
momento in cui ci sono degli eventi così importanti sia dal punto
di vista alpinistico, sia dal punto di vista culturale e sia, come
dicevo prima, dal punto di vista turistico per la nostra Regione.
Riteniamo che questa del 2015 in cui ricorre, come dicevo prima,
l'anniversario del centocinquantesimo della conquista del Cervino,
è un'occasione unica da non
rater
a nostro avviso e quindi
occorre giocare bene la partita...forse siamo già in ritardo,
qualcosa è già stato fatto e le Amministrazioni locali, la
Valtournenche con il Comune di Zermatt in questi anni hanno
comunque già collaborato, hanno messo in campo diversi programmi
comunitari finanziati dall'INTERREG. Quattro sono i progetti messi
in campo in questi anni per un importo circa di 2 milioni di euro,
quindi sinergie, promozione, lavorare insieme. Dall'altra parte
però non basta, perché cos'è stato fatto a livello locale? A
livello locale il Comune di Valtournenche ha impegnato per il 2015
per quest'evento 180 mila euro, tanti, pochi, questo è quello che
sul tavolo ha messo la Comunità, l'Ente pubblico di Valtournenche.
Nella delibera approvata il 30 dicembre 2013 dalla Giunta comunale
di Valtournenche le premesse iniziano così:
"nel 2015 cadrà
l'anniversario dei 150 anni della conquista del Cervino, evento di
rilevanza mondiale"
. Queste sono le premesse, scritte nero su
bianco nell'atto amministrativo del Comune di Valtournenche, dove
verrà celebrato con una serie di iniziative, che vedrà coinvolto il
comprensorio Valtournenche-Breuil Cervinia, la Regione Autonoma
Valle d'Aosta, il Comune di Zermatt, il Comune di Chamonix, la
Società Impianti a fune Cervino e altri sponsor pubblici e privati.
Detto questo...questa è la parte che il pubblico locale, il Comune
di Valtournenche ha messo in campo e ha impegnato. Nel mentre nel
2014 il Comune ha incaricato il consorzio di redigere un
cronoprogramma per questi eventi per il 2015, cronoprogramma che,
come dico, è interessante, è un cronoprogramma che declina e
rappresenta le varie attività previste per il 2015, quindi per il
14 luglio in concomitanza con la conquista da parte dell'alpinista
Wymper e per il 17 luglio per la guida alpina di Valtournenche
Jean-Antoine Carrel.
Al di là di questo, il nostro obiettivo va oltre; perché
diciamo: va oltre? Vorremmo conoscere, sapere se da parte
dell'Amministrazione regionale c'è la volontà invece di giocare una
partita, a nostro avviso, più importante, quindi facendo promozione
nazionale ed internazionale e giocarsi veramente quest'evento a
livello internazionale. Per giocare la partita in maniera
dignitosa, ci vanno idee, ci va una certa voglia anche dal punto di
vista politico e ci vanno risorse. Su questo faccio una premessa: i
nostri cugini svizzeri di Zermatt da diversi mesi, oserei dire da
diversi anni, stanno promuovendo e stanno veramente giocando una
partita molto ardita su quest'evento. Stanno inserendo tante
risorse, stanno promuovendo la località, stanno cercando di
ampliare quella che è la promozione, stanno cercando di legare il
discorso montagna, alpinismo, conquista, e non solo, e quest'evento
è pubblicizzato a livello internazionale in maniera massiccia e
pesante. Le risorse che stanno mettendo in campo...che hanno già
messo in campo sono diversi milioni di euro. È un Comune piccolo,
una comunità comunque piccola, che ha un'altra cultura, un'altra
storia anche dal punto di vista turistico e alpinistico, ma stanno
giocando la partita, come si dice, sull'evento, stanno veramente
cercando di attrarre ospiti, intercettare comunque nuova clientela
e far conoscere le peculiarità...la valorizzazione del territorio
e...come posso dire? le loro referenze e i loro
atouts
a
livello turistico.
Detto questo, ascolteremo con attenzione l'Assessore competente,
ma con un unico obiettivo: per sapere quello che, come dicevo
prima, stanno mettendo in campo...capiamo le difficoltà economiche,
ma riteniamo in questo momento importantissimo giocare la partita
come Regione; quindi dalla Valtournenche allargare il tutto a
livello regionale e giocarci una partita, a nostro avviso capitale:
è un'occasione da non perdere. Ascoltiamo attentamente le risposte
dell'Assessore.
Presidente -
La parola all'Assessore Marguerettaz.
Marguerettaz (UV) -
La ricorrenza dei 150 anni del
Cervino, unita all'apertura della nuova funivia del Monte Bianco e
della concomitante mostra universale EXPO di Milano rappresentano
un trittico di eventi che è precisa intenzione di quest'Assessorato
e di quest'Amministrazione valorizzare e sfruttare nell'ambito
della propria attività promozionale nel 2015. L'alta quota e la
verticalità che trovano nel Monte Bianco e nel Monte Cervino le
proprie icone indiscusse sono infatti le parole chiave che
guideranno l'immagine della Valle d'Aosta ad EXPO 2015, oltre che
nelle attività di promozione sul mercato nazionale ed
internazionale. Le celebrazioni dei 150 anni della conquista di una
delle vette più celebri delle Alpi saranno l'occasione per
costruire, unitamente alle società delle guide alpine delle
località ai piedi dei quattromila e all'azienda Grivel, un
bouquet
di proposte di avvicinamento all'alpinismo che a
partire dall'ascesa accessibile al Gran Paradiso sfoceranno
nell'ascesa più difficile e complessa: quella del Monte Cervino,
che verrà simbolicamente eseguita nella settimana
clou
delle
celebrazioni, luglio 2015, dalla guida alpina Hervé Barmasse,
insieme ad un personaggio mediaticamente interessante in corso di
definizione. Come avete visto anche nella puntata di Linea Verde,
abbiamo avuto modo di vedere Hervé Barmasse, che era un
testimonial
e nell'ambito di questa trasmissione si è
parlato dei 150 anni del Cervino. Ovviamente la storia di Hervé
Barmasse e della propria famiglia, quattro generazioni di guide
alpine è altresì la storia che la Valle d'Aosta presenterà alla
mostra delle Regioni di Palazzo Italia ad EXPO 2015 in
rappresentanza della potenza del saper fare
made
in
Valle d'Aosta. La figura professionale della guida alpina quale
icona della nostra Regione avrà quindi ampio spazio in collegamento
con il Cervino e con la ricorrenza della sua conquista,
beneficeranno in quella occasione di un palcoscenico di visibilità
di tutto rispetto...l'alpinismo, non solo quello della memoria,
attraverso le celebrazioni della storica ricorrenza, ma anche
quello contemporaneo proposto come conquista di un quattromila
metri ed esperienza a forte valenza emozionale, sarà uno dei
contenuti dell'attività promozionale dell'Assessorato del turismo,
specie sui mercati esteri quali il Regno Unito, l'Olanda e la
Russia. L'Assessorato sta anche lavorando su un progetto di
promozione dell'esperienza di conquista della vetta, attraverso un
mezzo di comunicazione di massa per colpire un pubblico di
potenziale interessati più ampio dei soli appassionati, che già
sono dei nostri clienti. Occorrerà contestualmente sviluppare una
gamma di proposte turistiche concrete, di qualità per cogliere
l'opportunità di attenzione mediatica che la ricorrenza della
conquista del Cervino genererà a livello europeo sulla montagna,
strutturando un'offerta che già esiste ed è di eccellenza assoluta,
ma che ancora non risulta facilmente fruibile e disponibile
all'acquisto. Il Cervino nell'anno di celebrazione della sua
importante ricorrenza dovrà inoltre poter essere accessibile ad un
pubblico ancora più allargato, a coloro che non hanno gambe e fiato
per l'ascesa, ma che attraverso la funivia potranno raggiungere il
ghiacciaio e portarsi nel cuore delle grandi imprese alpinistiche
di 150 anni or sono, respirandone l'atmosfera. Per questo la
Regione, la finanziaria regionale, stanno valutando il
prolungamento dell'apertura della funivia del Plateau Rosa durante
l'intero semestre di EXPO, avuto riguardo naturalmente per il
periodo di chiusura tecnica necessaria a garantire la manutenzione
degli impianti e per la sostenibilità finanziaria
dell'investimento. Maggio, giugno, settembre e ottobre sono i mesi
di vacanza di alcuni mercati: Giappone, Corea, Germania,
Scandinavia e India sui quali l'Assessorato sta lavorando e sarebbe
un peccato non avere la disponibilità del Cervino, almeno in parte,
per quel periodo.
Quanto alle risorse finanziarie allocabili su questo progetto,
la Regione ha già dato l'okay su uno stanziamento per il
cofinanziamento della tappa di Cervinia del Giro d'Italia, una
tappa mediaticamente molto interessante, in quanto, collocandosi
nel fine settimana e come terzultima dell'intero Giro, potrà
beneficiare di un ampio seguito e di
audience
televisiva.
Gli accordi con la RAI, affinché le riprese televisive possano
valorizzare al meglio il nostro territorio e la telecronaca della
tappa valorizzare il Cervino e la ricorrenza dei 150 anni della sua
conquista sono già in corso. Ricordo che è una trasmissione che è
vista da milioni di telespettatori che potrà dare un grande
risalto. Per il resto, considerato che come anzi detto i 150 anni
dalla conquista del Cervino saranno parte integrante di un progetto
promozionale più ampio legato ad EXPO, che avrà quale
asset
strategico per la Valle d'Aosta l'alta quota e come punta di
diamante il Cervino, le risorse finanziarie potranno essere
rinvenute nell'ambito del budget assegnato alla neo costituita
società.
Inoltre - è una notizia che diamo probabilmente in contemporanea
alla presentazione dell'interrogazione - in data 10 novembre il
Dipartimento per lo sviluppo e la coesione economica della
Presidenza del Consiglio dei ministri ha stanziato in favore delle
Regioni italiane una somma di 300 mila euro per Regione, da
utilizzarsi per la costruzione di itinerari regionali legati alle
tematiche che ogni Regione esporrà ad EXPO: progetto da EXPO ai
territori. Per quanto riguarda la Valle d'Aosta, la Valtournenche e
il Cervino sono uno degli itinerari già proposti da
quest'Assessorato e sarà quindi possibile attingere a detto
stanziamento per recuperare risorse utili a cofinanziare alcune
delle iniziative programmate da parte del Comune di Valtournenche
per celebrare la ricorrenza in argomento, quindi sicuramente per
concludere i 150 anni sono un momento molto importante. Sappiamo
degli investimenti e dell'azione che viene fatta a Zermatt, noi
abbiamo la fortuna di avere, diciamo, in modo contestuale l'EXPO,
che è una vetrina che può essere molto importante e quindi ci
giocheremo queste carte con tutte le nostre energie, con le nostre
potenzialità.
Presidente -
Grazie Assessore. Per la replica, la parola
al collega Chatrian.
Chatrian (ALPE
) - Sì, grazie Presidente.
Apprezziamo lo sforzo, quanto meno delle idee che l'Assessore
Marguerettaz ha messo...ci ha illustrato, nel senso che il Governo
regionale ritiene l'occasione, se non unica, interessante, da
valorizzare, da promuovere. Devo dire che ci aspettavamo un po' più
di coraggio, anche dal punto di vista finanziario, Assessore
Marguerettaz, ma proprio perché forse bisogna giocare la partita
quando la Valle d'Aosta è in campo e in questo caso i 150 anni
cadono nel 2015. Come dicevamo prima, i nostri
coéquipiers
,
la comunità di Zermatt, sta veramente giocando una partita
aggressiva dal punto di vista promozionale e noi non possiamo, a
nostro avviso, aspettare la costituenda nuova società che
eventualmente inoltrerà su quest'evento qualche centinaia di
migliaia di euro. A nostro avviso, dovremmo e vi ritorneremo
probabilmente in sede di finanziaria, dovremmo proprio cercare di
dare il meglio. Come dicevo prima, le idee ci sono mi sembra, dal
punto di vista alpinistico abbiamo le montagne più interessanti
dell'arco alpino...abbiamo comunque investito parecchio anche per
quanto riguarda il settore ricettivo. Come sistema Valle d'Aosta,
abbiamo investito molto anche dal punto di vista degli impianti a
fune; abbiamo investito comunque anche in altri settori, ma in
questo momento mi sembra che non ci sia quel coraggio di
promuovere, far conoscere che esiste anche la Valle d'Aosta, che il
Cervino non è solo svizzero, perché cliccando su qualsiasi motore
di ricerca, ahimè, oggi esce Matterhorn, Zermatt e la Svizzera, ma
la nostra bella, amata Valle d'Aosta non esiste. Giochiamoci questa
partita, torneremo di nuovo su questo dossier sicuramente in sede
di finanziaria; io penso che in un momento di grande difficoltà
entrare in partita e entrare a gamba tesa su quest'evento, a nostro
avviso, sia doveroso, è quasi un'occasione, come dicevamo prima, da
non perdere, ma non solo per la Valtournenche: è da non perdere per
tutta la regione, per tutti gli sforzi che sono stati fatti per la
prima industria in Valle d'Aosta. Come ci diceva poc'anzi, il
turismo non è né della maggioranza, né dell'opposizione, ma il
turismo è dei valdostani e delle migliaia e migliaia di persone che
lavorano in questo settore, a nostro avviso, primo
pilier
del sistema Valle d'Aosta. Se consideriamo questo il primo
pilier,
ebbene, cerchiamo di metterci delle risorse, di
riempire di contenuti e promuovere la Valle d'Aosta per
quest'evento, che, a mio avviso, è unico e giochiamocelo tutto,
perché, come dicevo prima, gli svizzeri si stanno giocando la
partita in maniera veramente molto aggressiva. Grazie.
Presidente -
Grazie collega. Punto 27 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK