Consiglio Regionale della Valle d'Aosta - Oggetto del Consiglio n. 2545 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2545 del 11 gennaio 2017 - Resoconto
OGGETTO N. 2545/XIV - Interpellanza: "Difformità della data
di scadenza delle domande di assegni di studio per studenti
frequentanti università fuori Valle e l'Università della Valle
d'Aosta".
Rosset (Presidente) -
Punto n. 20 dell'ordine del giorno.
Per l'illustrazione, ha chiesto la parola la collega Certan, ne ha
facoltà.
Certan (ALPE) -
Con questa nostra iniziativa vorremmo
avere delle informazioni un po' più dettagliate riguardo ai sussidi
per gli studenti universitari. Il diritto allo studio nell'ambito
universitario credo sia regolato ed è accompagnato in particolare
dal decreto legislativo n. 68/2012 a livello statale e nazionale e
da una legge regionale: la n. 30/1989 e ultimamente anche abbiamo
la più recente delibera (la n. 1358) di cui non ho adesso
esattamente la data, che in qualche modo regolamenta e definisce le
modalità di assegnazione di questi sussidi, rimborsi e
contributi.
Veniamo su questo argomento perché pensiamo che sia importante
che in qualche modo l'Amministrazione regionale, attraverso dei
fondi, possa sostenere gli studenti universitari sia quelli che
sono in Valle d'Aosta all'Università della Valle d'Aosta, sia
quelli che comunque studiano fuori Valle presso altri atenei.
Ultimamente abbiamo avuto un po' di segnalazioni ed è per questo,
Assessore, che vorremmo capire da lei qual è stato l'iter, quali
sono state le decisioni politiche, magari anche dettate
semplicemente da scadenze tecniche, quali sono state le decisioni
in questo anno riguardo al bando di concorso per accedere a questi
fondi, perché sono state evidenziate diverse problematiche proprio
riguardo a questo argomento. In particolare, vorrei avere la
conferma, ma mi pare che nella delibera la spesa per l'anno 2017,
quindi riferita all'anno accademico 2016-2017, sia di 220 mila
euro, vorrei capire se questa cifra è sempre la stessa, se viene
confermata oppure se ha subito delle modifiche. Poi ci sono 150
mila euro per gli assegni di studio per studenti iscritti a sedi
valdostane, 70 mila euro per il servizio abitativo per studenti
universitari iscritti sempre a sedi valdostane. In particolare, le
problematiche che ci sono state evidenziate sono un po' da
collegarsi alle scadenze per in qualche modo la consegna della
domanda per accedere a questi rimborsi. Lo scorso anno, soprattutto
per chi studia fuori Valle, la scadenza era il 30 ottobre per
l'anno scolastico 2014-2015, quest'anno è stato anticipato di 15
giorni e sono scadute le domande per l'anno scolastico 2015-2016 il
14 ottobre 2016, cosa che ha creato dei disguidi perché molti non
si aspettavano questa scadenza. È vero poi che spesso bisognerebbe
controllare un bel po' prima, però se questa problematica ci è
stata segnalata da diversi utenti, credo che ci sia stato qualche
cortocircuito che ha comunque creato dei problemi. Siccome capiamo
anche l'impegno da parte del Governo, ma anche dell'Amministrazione
regionale a sostenere lo studio, ci dispiace che siano successi
questi problemi.
Il secondo tipo di chiarimento che chiediamo è se non sia
possibile fare in modo che le scadenze siano tutte a fine anno
scolastico: sia per chi studia in Valle d'Aosta che per chi studia
fuori Valle. Capisco che per chi studia nell'Università della Valle
d'Aosta probabilmente bisogna seguire anche delle leggi e in
qualche modo dei bandi statali, mentre per chi studia fuori Valle
sono leggi regionali che regolamentano questo tipo di attribuzione.
Vorrei quindi capire bene quali sono queste informazioni e poi
magari completo il mio intervento in replica.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Ringrazio la collega che mi consente di fare
un po' di chiarezza su questo tema. Bisogna premettere che la
domanda, pur generica, non può che ovviamente riferirsi - come lei
ha ben specificato - agli studenti frequentanti università fuori
Valle. La variazione della data di scadenza dal 30 ottobre 2015 al
14 ottobre 2016 è dovuta esclusivamente a motivi tecnici: il
programma informatico per l'inoltro delle domande
on line
relativo all'anno accademico 2015-2016 doveva essere chiuso il
prima possibile per poter consentire l'apertura e l'utilizzo dello
stesso in tempi utili relativamente all'anno accademico quindi
2016-2017. Per gli studenti iscritti presso l'Università della
Valle d'Aosta e l'Istituto musicale pareggiato le domande devono
essere presentate entro la data di scadenza fissa prima della fine
dell'anno. L'anticipo della scadenza dal 30 al 14 ottobre non ha
comunque assolutamente influito sul numero delle domande presentate
che, rispetto all'anno accademico precedente, è stato peraltro non
solo mantenuto ma è addirittura aumentato.
Per quanto riguarda la sua seconda domanda, se posso farle avere
la tabella con tutti i dati specifici, così non glieli elenco
qui...quindi del numero di domande pervenute, le faccio avere
subito la tabella.
In merito alla sua terza domanda, infine, la scadenza non può
essere la stessa in quanto i bandi si riferiscono ad atenei, ma
anche ad anni accademici diversi. In particolare, la scadenza del
30 dicembre 2016 per studenti dell'Università della Valle d'Aosta e
dell'Istituto musicale pareggiato è relativa al primo bando
dell'anno accademico 2016-2017. Bando che, come lei ha ricordato,
deve rispettare la normativa statale, in quanto finanziato proprio
con fondi statali, oltre che ovviamente anche fondi regionali. Non
è cambiata questa rispetto al passato, mentre la scadenza del 14
ottobre per gli studenti iscritti all'Università fuori Valle
d'Aosta è relativa al bando accademico 2015-2016. Si rammenta, tra
l'altro, che per quest'ultimo bando, dall'anno accademico
2013-2014, è cambiato proprio il riferimento temporale per il
conseguimento del merito e non si riferisce più come in passato ai
crediti già maturati, ma a quelli che dovranno essere conseguiti
entro la stessa fine dell'anno accademico a cui ovviamente si
riferisce la domanda. Credo di avere risposto, le faccio avere la
tabella.
Presidente -
Per la replica, chiede la parola la collega
Certan, ne ha facoltà.
Certan (ALPE) -
In parte siamo soddisfatti della
risposta. Per quanto riguarda gli universitari dell'Università
della Valle d'Aosta e dell'Istituto pareggiato, capisco perché
praticamente in qualche modo è una domanda preventiva e poi verrà
confermato, verrà dato successivamente. Credo per le stesse
motivazioni della delibera che avete fatto mi sembra nel mese di
settembre, la n. 1358, si siano definiti anche tutta una serie di
crediti e si sia stabilito - mi pare al punto n. 5 della delibera
stessa - che le risorse verranno liquidate comunque nell'anno 2017,
dopo che sono state espletate tutte le risposte. Mi chiedo però il
perché non possa essere fatta la stessa cosa anche per gli
universitari fuori Valle, a questo punto, con scadenze uguali a
fine anno, per una questione probabilmente organizzativa...
Mi lascia invece un po' più perplessa quanto lei dice riguardo
al cambio di quest'anno, che in qualche modo ha fuorviato alcuni
studenti perché, quando si sono informati, praticamente la domanda
era già scaduta. Lei dice che l'anticipo non ha influito, ma
comunque ci sono stati degli incrementi: per quanto mi riguarda,
siccome ci sono stati segnalati non una ma diverse problematiche
proprio riguardo a questo, forse se i motivi erano proprio solo
tecnici, sarebbe stato opportuno in qualche modo informare; è vero
che ci sono state delle comunicazioni, delle informazioni ANSA,
però forse bisognava in qualche modo inviare
e-mail
, non lo
so. Questo cambio di data che lei definisce solo per motivi tecnici
onestamente ci lascia un po' perplessi, perché comunque sia degli
studenti universitari che hanno tutti i crediti e stanno seguendo i
corsi sono stati penalizzati. Lei poi dice: "poco male, tanto
abbiamo avuto ancora più richieste", a questo punto andremo ad
approfondire se c'è un numero di studenti universitari maggiore,
quindi è chiaro che nella percentuale c'è stato anche un aumento.
Mi sembra un po' fuorviante. Le chiediamo di vigilare se vengono
fatti degli anticipi, che possiamo anche capire per una questione
tecnica, che però vengano segnalati agli studenti perché questa
informazione non è passata a tutti. Crediamo quindi che ci sia
stata una penalizzazione per quanti stanno studiando in atenei
fuori Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK