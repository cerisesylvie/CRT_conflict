Consiglio Regionale della Valle d'Aosta - Oggetto del Consiglio n. 2410 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2410 del 21 aprile 2023 - Resoconto
OGGETTO N. 2410/XVI - Interpellanza: "Azioni volte alla
creazione di un marchio ombrello della Valle d'Aosta e revisione
del piano di marketing regionale".
Bertin (Presidente) -
Punto n. 83. Il consigliere Aggravi
ne ha facoltà.
Aggravi (LEGA VDA) -
Il nuovo Ministero delle imprese del
made in Italy definisce il marchio come un segno usato per
identificare i prodotti e i servizi di un'impresa e distinguerli da
quelli della concorrenza.
Il logo è l'abbreviazione del termine "Logotipo" e il logotipo è
il segno grafico di un marchio. Il marchio, invece, è l'insieme
degli elementi visuali e testuali, ovvero pittogramma più scritta o
logo e questi elementi insieme ne identificano il codice
comunicativo della marca.
Perché ho fatto questo passaggio, utile un po' a tutti? Per fare
una sorta di sintesi rispetto al mare magnum che
quest'interpellanza in realtà nasconde.
L'interpellanza prende avvio in realtà da un'altra iniziativa
che è una interessante, secondo me, almeno dal contenuto, non
voglio dire dal testo dell'interrogazione, un'interrogazione
scritta che riguarda appunto le strategie di coordinamento e
coerenza promozionale dei marchi di proprietà della Regione che, se
non erro, è stata firmata in primis dall'allora assessore
Guichardaz e poi in realtà da uno a uno i vari Assessori che erano
stati interpellati, perché avevo cercato di fare una sorta di
carotaggio per ogni Assessorato.
Di fatto quell'interrogazione chiedeva conto, per ogni
Assessorato, di quelli che fossero per l'appunto i marchi e via
discorrendo.
Faccio una semplice considerazione sulla risposta che ho
ricevuto e che in realtà è pubblica rispetto allo scorso Consiglio,
sul fatto di come considerare il "Non" del mio testo,
effettivamente si era persa probabilmente una virgola, bastava una
telefonata più che una precisazione perentoria all'interno della
risposta, ma va bene così, mi sono concentrato sul contenuto.
All'interno c'è di tutto, e permette - secondo me - almeno a me
ha permesso di fare un po' di ordine in quello che ogni tanto
vediamo in giro o che conosciamo o che magari richiama a tempi più
o meno passati, ed è collegato alla prima domanda.
La prima domanda chiede "Quali siano le intenzioni e le modalità
attraverso le quali il nuovo Governo regionale proseguirà nelle
azioni volte alla creazione di un marchio ombrello della Valle
d'Aosta", una sorta ormai quasi di Santo Graal, perché del marchio
ombrello se ne parla di continuo e se ne sente di ogni.
Se noi poi andiamo a vedere, in realtà scopriamo che abbiamo già
tre esperienze di marchio ombrello, uno è un marchio che ho citato
insieme ad altri colleghi in un'altra iniziativa, e l'ho scoperto
proprio in quella sede, che è il marchio "Viva Valle d'Aosta unica
per natura" che, in realtà, funziona come marchio ombrello di tutta
quella che è l'offerta ricettiva dal punto di vista del Sistema
Natura.
Poi c'è un marchio che mi ero perso e che la Regione ha dismesso
nel 2017, che era il marchio "Château de la Vallée d'Aoste" al cui
interno ci dovevano essere ricondotti i vari marchi dei castelli,
dico marchi, magari utilizzerò marchi e loghi perché non tutti sono
depositati, è molto complesso, però purtroppo il tempo è quello che
è.
La parte interessante che non conoscevo avviene nel 2016. Nel
2016 la Giunta approva la realizzazione di un marchio ombrello,
questa realizzazione in realtà, tra l'altro per una spesa corposa,
perché si parlava di 205 mila euro, di fatto non ha visto la luce
perché tra il 2016 e il 2017 il Turismo avvia per due volte la gara
per la definizione della brand strategy, con procedura negoziata e
poi con procedura aperta, ma il servizio non vede la luce, cioè non
affida nessun operatore.
Successivamente arriviamo, e faccio un salto in avanti, al
2019.
Nel 2019 ho ritrovato il fatto che in una delibera di Giunta, la
1168/2019, la Giunta approva la definizione di un nuovo
posizionamento della marca Valle d'Aosta e la lavorazione di un
concept strategico di comunicazione, ossia di un'idea creativa su
cui basare lo sviluppo di campagne di comunicazione coordinate che
esprimano gli elementi distintivi e caratterizzanti dell'offerta
turistica.
Questa strategia, questo tentativo di nuovo posizionamento si
basa sostanzialmente su una serie di elementi che, secondo me, sono
utili poi anche alla seconda domanda che dice: "Se, alla luce dei
contenuti di cui alla richiamata iniziativa sulle strategie di
coordinamento e coerenza promozionale dei marchi di proprietà della
Regione, si sia mai valutata l'opportunità di definire una modalità
o procedura codificata sulla nascita di nuovi logotipi, loghi,
pittogrammi o marchi di proprietà regionale". Non volevo
perdermi.
Sa perché? E lo sintetizzo proprio da uomo della strada, perché
tutti questi bei disegnini costano un sacco di soldi, sia nella
realizzazione sia nel mantenimento, e soprattutto costano anche
confusione nel consumatore, consumatore turistico e non solo,
perché se cambiano da un anno all'altro, da periodo a periodo, a un
certo punto non si capisce più quello che si sta comprando, e a
fronte di questo giustamente questa strategia, in alcuni passaggi,
dice, e anche qui semplifico: abroghiamo tutto quello che non viene
utilizzato, si cita ad esempio i saveurs du Val d'Aoste per la
cronaca, come si dice: evitiamo, per quanto possibile, l'inutile
proliferazione di marchi, almeno a livello di Amministrazione
regionale.
Questo perché giustamente è inutile avere un sacco di marchi,
perché poi in realtà il prodotto è uno, è ampio ma è uno.
La terza domanda apre poi a quello che è stato un percorso
interessante, anche se triste per come poi sono andate le cose, ma
capita spesso: le cose interessanti sono tristi e quelle tristi
diventano interessanti, che è stato il percorso delle audizioni
dell'ultimo DEFR, il 2023-2025, di cui di fatto questo Governo è
sostanzialmente in parte redattore, erede e continuatore, dove
qualcuno ha evocato la necessità di revisionare il piano di
marketing regionale, perché prima abbiamo un prodotto, definiamo
l'etichetta e poi diciamo come andiamo a venderlo.
Anche qui effettivamente, in questo dibattito, e a fronte di
questo dibattito, io sono andato a recuperare, e magari mi sono
sbagliato, ma di fatto io ho trovato sia lo studio che sto citando,
questa relazione e quest'analisi che è del novembre 2021, che è
molto interessante e che se vogliamo è strategica, ma in realtà, se
andiamo a vedere qualcosa che assomiglia a un piano di marketing,
ci troviamo il piano di marketing aggiornato al 2014, non so se mi
sono perso poi successivamente qualcosa, e la strategia di
marketing del patrimonio culturale 2018 che, tecnicamente, dovrebbe
essere un addendum del primo, perché altrimenti qui siamo peggio
dell'Unione Europea che hanno più strategie e piani che poi che
messa a terra, come si usa dire.
Quindi qual è l'obiettivo di quest'interpellanza? Mi rendo conto
che il tempo è quello che è, però questo può essere utile come
inizio, perché non è una cosa totalmente banale, perché abbiamo un
prodotto estremamente complesso che è quello della nostra Valle,
dobbiamo rappresentare un marchio che lo sintetizzi e che lo
comunichi, ma dobbiamo anche avere una strategia di promozione.
Poi è vero, potremmo aprire la grande pagina delle strategie e
dei marchi delle singole località, delle singole realtà, è vero,
tutto si deve tenere, perché almeno il marchio ombrello ci deve
essere, perché sennò siamo da capo.
Non vado sulla parte relativa alla tutela giuridica e non solo
del marchio e dell'immagine perché non voglio aprire una pagina
ancora più grossa e ancora più complicata, detto è che
effettivamente la missione non è semplice, ma non è soprattutto
semplice perché ovviamente tutta una serie di loghi, di marchi, di
logotipi o quant'altro già ci sono e dovranno essere gestiti, non
partiamo da un foglio bianco, e quindi la volontà e la finalità di
quest'interpellanza, che ho preparato con i colleghi Ganis e
Brunod, è capire effettivamente che cosa si intenda fare e
soprattutto che cosa si può fare, io direi.
Presidente -
Risponde l'assessore Grosjacques.
Grosjacques (UV) -
Io non ripercorrerò ovviamente la
storia dei marchi della Valle d'Aosta perché, come lei ha
correttamente illustrato, erano inseriti nella risposta scritta del
22 di marzo, quindi lei ha già tracciato il percorso dei vari
marchi, in parte di questo Assessorato in parte di altri
Assessorati.
Io mi concentrerò sul marchio "Cuore" per comunicarle che il
primo marzo di quest'anno è stata depositata, presso l'ufficio
brevetti e marchi, la domanda di registrazione nazionale del
marchio "Cuore", associato al logotipo "Valle d'Aosta Vallée
d'Aoste" già in uso da diversi anni, così come era stato
preannunciato nella risposta scritta che lei ha citato.
La procedura di registrazione prevede un periodo di tre mesi
dalla data di pubblicazione della domanda sul bollettino marchi,
entro i quali possono essere presentate opposizioni alla
registrazione.
Trascorso detto termine, senza che vi siano state opposizioni,
il marchio viene registrato. Per quanto riguarda il percorso
completo, c'è da sottolineare che i tempi di pubblicazione sul
bollettino si aggirano di norma intorno ai sei mesi dalla data di
deposito della richiesta che, come le ho detto, è stata effettuata
in data primo marzo.
La registrazione, accompagnata da un regolamento di massima per
l'uso del marchio, consente di concederne l'uso a soggetti esterni
all'Amministrazione e, nel contempo, a vietarne applicazioni non
conformi.
Il marchio registrato prevede una composizione grafica del
marchio e del logotipo per gli usi all'interno dell'Amministrazione
e una diversa composizione grafica dei medesimi elementi destinata
all'uso di soggetti esterni alla Regione.
Il disciplinare depositato ai fini della registrazione del
marchio prevede il libero uso del marchio con carattere di
esclusività alla Regione e ai relativi enti funzionali in tutte le
occasioni istituzionali nonché nel caso di organizzazione o
promozione e sostenimento di manifestazioni che possono avere un
risvolto promozionale e di comunicazione.
Negli stessi termini l'uso è consentito agli enti turistici,
agli enti locali territoriali, a enti pubblici diversi, organismi,
istituzioni varie e associazioni operanti negli ambiti del turismo,
dell'agricoltura e delle produzioni tipiche, dell'industria e
artigianato, della formazione e della cultura.
Per quanto riguarda invece le imprese e le organizzazioni
private, l'uso del marchio è soggetto a concessione di durata
biennale su richiesta degli interessati sulla base di determinati
criteri che prendono come riferimento il campo di attività, la
coerenza della stessa con alcuni presupposti, quali la
territorialità, il contributo al miglioramento dell'attrattività
del territorio e la generazione d'indotto, in una logica di
sviluppo economico del territorio stesso.
La concessione, inoltre, è subordinata al possesso in capo al
richiedente dei requisiti di onorabilità.
Completato questo passaggio fondamentale, relativo alla
registrazione del marchio, il piano delle azioni previste per
affermare il marchio ombrello regionale proseguirà con i pacchetti
di attività seguenti che, elenco in modo sintetico, poi ovviamente
le fornirò la risposta scritta:
- l'attività di concertazione e moral suasion per assicurare che
il marchio ombrello sia adottato nella comunicazione degli eventi e
altre attività rilevanti;
- la valutazione dell'opportunità di stabilire ulteriori regole
e procedure per la concessione d'uso del marchio;
- la collaborazione tra le strutture regionali competenti per la
promozione delle diverse attività regionali, al fine di valutare la
possibilità di affiancare al marchio territoriale nella sua
versione base, anche una o più declinazioni del marchio in funzione
di marchio di qualità con l'indicazione di origine.
In caso di una declinazione del marchio ombrello quale marchio
di qualità: affidamento degli opportuni adattamenti grafici del
marchio stesso.
È opportuno comunque sottolineare che sia l'eventuale
definizione di ulteriori regole di concessione del marchio
ombrello, sia, a maggior ragione, una sua applicazione con funzioni
di marchio di qualità con indicazioni di origine, richiederà di
stabilire standard qualitativi certificabili, ai quali il sistema
produttivo regionale dovrà conformarsi affinché il marchio
rappresenti per turisti, clienti e consumatori una promessa di
valore affidabile.
Inoltre l'adozione del marchio di qualità, che per alcuni
prodotti si affiancherebbe alle indicazioni geografiche
riconosciute dall'Unione Europea, richiederà un disegno di legge
che dovrà essere oggetto di confronto, oltre che con i portatori di
interesse regionali, anche con il Ministero dell'agricoltura, della
sovranità alimentare e delle foreste e con gli uffici della
Commissione Europea.
Per quanto riguarda il secondo quesito, "Se si è mai valutata
l'opportunità di definire una modalità o procedura codificata sulla
nascita di nuovi logotipi, pittogrammi o marchi di proprietà
regionale", a oggi non è stata valutata l'opportunità di codificare
l'adozione di nuovi marchi o logotipi da parte delle strutture
regionali.
Tuttavia, come evidenziato nella risposta al primo quesito che
lei ha prodotto, si prevede di attuare iniziative per assicurare
che tutte le strutture regionali adottino il marchio ombrello,
eventualmente in associazione con altri marchi qualora partecipino
a qualunque titolo all'organizzazione di eventi o altre iniziative
rilevanti ai fini della promozione del territorio e delle sue
produzioni e specificità.
Per quel che riguarda il terzo quesito, rivolto direttamente al
sottoscritto chiedendo "Quali siano le intenzioni e quali siano le
modalità relativamente alla previsione di aggiornare e revisionare
il piano di marketing", so che non le darò piena soddisfazione
nella risposta, perché lei ha fatto una domanda molto articolata e
puntuale ma devo dirle che in questo mese e mezzo di gestione
dell'Assessorato le tematiche sul tavolo, in particolare i disegni
di legge che stanno completando il loro percorso e che approderanno
molto presto in Consiglio, hanno avuto il sopravvento anche
rispetto ad argomenti importanti come quello da lei evidenziato
nella sua interpellanza, per di più tenuto conto che il primo
documento di programmazione strategica di marketing regionale
risale, come è noto, al 2009, con un aggiornamento dello stesso nel
corso dell'anno 2014, come lei ha giustamente evidenziato, che era
a valere sul triennio 2014-2016, ed è sicuramente datato in quanto
i prodotti turistici e di mercati, anche a seguito della pandemia e
della guerra che si protrae da oltre un anno, in particolare,
ovviamente, per quel che riguarda il mercato russo, si sono
notevolmente modificati, per cui un aggiornamento del piano di
marketing risulta certamente indispensabile, al fine di elaborare
un'adeguata promozione turistica.
Evidenzio inoltre la complessità insita nell'elaborazione di un
piano di marketing strategico, un documento molto articolato che
costituisce di fatto una cassetta degli attrezzi contenente non
solo una filosofia e un'analisi dell'offerta turistica regionale e
dei mercati a cui la stessa può essere proposta, ma anche un
insieme di scelte motivate e di priorità argomentate, un manuale
d'uso di prodotti, mercati e strumenti di marketing, destinato a
guidare negli anni il lavoro dei singoli come quello delle
istituzioni.
Fatte queste doverose premesse, e nel rispondere alla sua prima
domanda, posso già assicurare oggi l'impegno di questo Governo e
della maggioranza a dare avvio alle attività propedeutiche
all'elaborazione di un piano di marketing strategico nella nostra
regione, che dovrà necessariamente tenere conto del nuovo modello
organizzativo del comparto turistico, che è uno degli obiettivi
individuati per l'anno in corso, nonché, più in generale, alla
riorganizzazione dell'Amministrazione regionale che è in via di
definizione.
Questo per significare che i tempi dovranno essere valutati e
armonizzati con altre importanti decisioni che dovranno essere
prese nei prossimi mesi.
Al riguardo, faccio presente che, in via preliminare, occorre
valutare se si renda necessario un mero aggiornamento del piano
2009, rivisitato nel 2014, mantenendone sostanzialmente la
struttura e l'impostazione, ovvero si ritenga più opportuno
immaginare una completa ridefinizione dell'impianto concettuale
dell'attuale piano.
In quest'ultimo caso, si renderebbe necessario avvalersi di
professionalità esterne all'Assessorato, così come effettuato
nell'anno 2009 e poi per la successiva revisione all'azienda
Sl&A di Roma, il che comporterebbe una tempistica sicuramente
più lunga ed un impegno economico non trascurabile.
Personalmente credo che, qualora gli elementi raccolti lo
consentano, sarebbe preferibile calarsi nella logica di un
aggiornamento del piano 2009, così come rivisitato nel 2014
mantenendone, se e per quanto possibile, l'impostazione e la
filosofia d'insieme, per evidenti motivi di risparmio di tempo e di
risorse.
Alla luce di quanto sopra le ho brevemente descritto, l'impegno
è pertanto quello di condividere politicamente queste prime
riflessioni per giungere all'approvazione definitiva del percorso
da intraprendere.
Nelle more dell'avvio di queste attività, le attività di
programmazione turistica verranno adottate, fatte salvo ovviamente
alcune evidenti criticità come quelle relative al mercato russo,
sulla base degli indirizzi presenti negli attuali piani di
marketing.
Presidente -
Per la replica, consigliere Aggravi.
Aggravi (LEGA VDA) -
Assessore, in realtà non è vero che
io mi aspettavo una risposta secca sull'ultima domanda, ho
apprezzato molto di più la sua risposta, primo perché è una
risposta realista, secondo perché se lei mi avesse detto: "Sì,
dobbiamo farlo domani", avrei detto "Bene, allora alla prossima
iniziativa vado a fondo ancora di più". In realtà ho apprezzato
anche le sue considerazioni, tenuto conto che c'è una necessità di
fare ordine in tutta una serie di aspetti.
Quello del marchio non è banale, lei ha toccato la parte
relativa poi anche al marchio di qualità, io non voglio sempre
andare su per le Dolomiti, penso a "Fabriqué en Savoie", quello che
è stato e quello che comporta in una regione che è qua vicino che
ovviamente, soprattutto sulla definizione dei disciplinari degli
standard, lei l'ha detto, ha poi due necessari percorsi che, in
realtà, interessano altri uffici lontano da noi, quindi Roma e
Bruxelles, ma io direi che in realtà la vera sfida che c'è lì è
mettere in campo le procedure corrette, perché chi produce
valdostano rispetti poi quel disciplinare, cosa che non è sempre
facile.
Sulla registrazione dell'attuale marchio ombrello, per capirci
del marchio "Cuore", faccio una battuta, non so se è comprensibile,
però "Speriamo che non abbia l'olio di palma", nel senso che
sappiamo che lì ci sono delle problematiche, speriamo di non averle
e speriamo che le cose vadano bene, almeno da qualche parte è
giusto partire, perché altrimenti non se ne fa nulla.
Quindi una volta definito il marchio che si vada poi a capire
come costruire la strategia.
Era volutamente un po' provocatoria quella d'incardinare in una
procedura e in una modalità quella della realizzazione di nuovi
logotipi, pittogrammi, marchi o quant'altro, però, oggettivamente,
queste cose costano e se facciamo un investimento di un certo tipo
sul marchio ombrello, dobbiamo poi stare attenti a non avere più
marchi rispetto a spazio poi sui manifesti, perché il rischio è
anche quello, considerato che comunque, al di là del marchio
"Cuore", lo spazio necessario è abbastanza impegnativo, soprattutto
se lo pensiamo dal punto di vista grafico.
Quello che poi invece io mi sento di dare come spunto, e spero
che possa essere colto, al di là di quel marchio ombrello,
potrebbero magari anche esserci, facendo la presentazione e
ascoltando la sua esposizione, magari anche marchi ombrello
tematici, perché comunque "Château du Vallée d'Aoste" potrebbe
anche essere utile, perché quella è una tipologia di prodotto
particolare, ma non sono sicuramente un esperto di questo settore,
forse è bene ragionare, perché altrimenti ne abbiamo tanti.
E chiudo, perché mentre l'ascoltavo, e la ringrazio per la
risposta scritta, nello stesso momento pensavo a un'altra
iniziativa che avevo fatto al collega Guichardaz e che riguarda un
elemento non banale, secondo me, per le future decisioni e per
prendere delle decisioni nell'ambito turistico, al di là
eventualmente di far ricorso a professionalità terze.
Un tema che non è banale, che è quello dell'osservatorio
turistico, ma che non deve essere un ente o un'emanazione privata
di qualcun altro; deve essere un patrimonio della regione, perché
come noi abbiamo la struttura che si occupa di statistica, come è
necessario avere un ufficio studi, e spero che soprattutto
all'interno della finanziaria regionale si possa sviluppare quello,
è ovvio non deve essere poi confinato lì ma deve essere a uso
dell'Amministrazione. Io penso che un osservatorio turistico - che
può benissimo anche essere gestito all'interno o in collaborazione
con chi si occupa oggi di statistica regionale, senza andare a fare
norme di attuazione o cose strane, ma si può prontamente mettere in
campo la cosa - è necessario, perché come in tutte le cose, chi
conosce il dato e chi domina il dato comanda, e se noi non
conosciamo il dato, o ancora peggio, lo demandiamo a soggetti
privati, veniamo meno alla terzietà dell'ente pubblico, perché
oggettivamente i soggetti privati dovrebbero essere messi tutti
nella stessa condizione di poter utilizzare un determinato dato, a
beneficio delle nostre imprese, dell'Amministrazione e di tutta la
comunità.
Presidente -
Con questo punto all'ordine del giorno,
abbiamo finito le interpellanze. Iniziamo le mozioni. Chiedo al
consigliere Lucianaz, che è il primo firmatario della prima
mozione, se valuta la tempistica adeguata e nel caso iniziamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK