Consiglio Regionale della Valle d'Aosta - Oggetto del Consiglio n. 383 del 28 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 383 del 28 gennaio 2014 - Resoconto
OGGETTO N. 383/XIV - Interpellanza: "Disposizioni per la
presentazione allo Sportello unico, da parte degli operatori del
settore agricolo, delle Segnalazioni Certificate di Inizio
Attività".
Presidente -
Ha chiesto la parola, per l'illustrazione,
il collega Chatrian; ne ha la facoltà.
Chatrian (ALPE) -
Grazie Presidente.
Abbiamo voluto presentare questa iniziativa al Governo
regionale, all'Assessore Testolin, proprio perché riteniamo
fondamentale, urgente e necessario semplificare le procedure per i
nostri allevatori e agricoltori. Quindi il tema di questa nostra
iniziativa è la burocrazia.
L'articolo 1 della legge regionale 12 del 2011 elenca, fra le
sue finalità, la semplificazione degli adempimenti, la riduzione
dei tempi amministrativi e degli oneri a carico delle imprese.
Penso che l'articolo 1 racchiuda molto bene quelli che sono gli
obiettivi, qual è lo scopo o, quanto meno, qual era lo scopo nel
momento in cui l'Amministrazione regionale nel 2011 ha approvato
questa legge. Non so se l'Assessore Testolin è al corrente di
quanto e di come avveniva prima, nel momento in cui, direttamente,
l'Amministrazione si faceva carico di tutta una serie di incombenze
e di procedure fatte all'interno dell'Amministrazione.
L'Ufficio anagrafe del bestiame, istituito presso i Servizi
zootecnici del Dipartimento agricoltura, è stato per anni un punto
di riferimento per gli allevatori. Presentandosi ad uno dei suoi
sportelli, era possibile adempiere a tutta una serie di incombenze:
denunciare i passaggi di proprietà dei capi di bestiame, bovini,
ovini, caprini, suini, equini...per chi magari non è del settore,
com'è noto ogni bovino ha il suo passaporto in cui sono contenuti i
dati anagrafici, numero di bollo auricolare, numero di bolo
ruminale, data di nascita, genealogia, proprietario, dati sanitari,
eccetera, e che serve, unitamente ad un documento compilato dal
veterinario di zona, a spostare il capo da un allevamento all'altro
oppure al macello o alla fiera, mercati, rassegne, batailles,
eccetera...secondo: farsi rilasciare la scheda di stalla o
aggiornarla; terzo: cancellare i capi movimentati fuori regione;
quarto: cancellare i capi avviati al macello; quinto: ottenere
l'emissione e la stampa dei passaporti dei vitelli; sesto:
presentare le domande di monticazione; settimo: presentare le DIA
(Denuncia Inizio Attività), in seguito denominato SCIA
(Segnalazioni Certificate di Inizio Attività), attraverso cui
l'allevatore, a costo zero, Assessore Testolin, a costo zero,
poteva chiedere l'autorizzazione ad aprire un allevamento,
chiuderlo, subentrare ad un'altra persona, apportare qualsiasi
modifica alla struttura, ed avere, in quindici giorni al massimo,
la sua pratica evasa col meccanismo del silenzio-assenso. L'Ufficio
anagrafe provvedeva a diramare allo Sportello unico competente, che
a sua volta inoltrava la richiesta al Comune e ai veterinari.
L'allevatore, qualora non avesse ricevuto parere contrario o
richiesta di chiarimenti e integrazioni, entro quindici giorni
poteva ritenersi autorizzato a procedere. Questo era un po' quello
che faceva l'Ufficio anagrafe del bestiame, istituito all'interno
dell'Amministrazione, quello che compilava in maniera puntuale
all'interno dell'Amministrazione.
Come dicevo poc'anzi, l'articolo 1 della legge 12 del 2011 - e
tutta la legge, legge comunitaria regionale 2011 - ha stabilito,
all'epoca, che a partire dal 15 gennaio 2013 le domande, le
dichiarazioni, le segnalazioni, le comunicazioni relative agli
elaborati tecnici allegati concernenti l'attività e gli impianti
produttivi sono predisposti in formato elettronico e presentati con
modalità telematica allo Sportello unico competente per il
territorio in cui si svolge l'attività o è situato l'impianto
produttivo. Cosa vuol dire? Vuol dire che fino al 15 giugno tutte
queste competenze venivano fatte direttamente all'interno
dell'Amministrazione, a costo zero, a costo zero per l'azienda. E
cos'è successo in questo periodo? In questo periodo è successo che
nessuno probabilmente ha seguito questo dossier, o invece
volutamente si è voluto seguire un percorso alternativo e, di
conseguenza, l'Ufficio anagrafe bestiame non è più autorizzato ad
inoltrare allo Sportello unico le Segnalazioni Certificate di
Inizio Attività: questa è la sintesi. Quindi fino al 15 giugno il
costo era zero per l'allevatore; fino al 15 giugno, all'interno
dell'Amministrazione, chi si occupava comunque del processo di
questa incombenza erano dipendenti regionali, dipendenti pubblici
che seguivano, come dicevo prima, il processo...processo che
funzionava molto, molto bene. Ad oggi, questo processo dato che non
è stato autorizzato, non sarà più fatto internamente
dall'Amministrazione regionale, ma sarà fatto da terzi.
Quali sono i quesiti che vogliamo porre alla politica,
all'Assessore competente? Assessore competente, a cui più volte, a
inizio legislatura, avevamo dato qualche piccola apertura di
credito, ma gliel'abbiamo ritirata subito, nel mese di settembre,
quando abbiamo capito che non aveva e non ha in mano l'Assessorato
dal punto di vista politico...più volte ne abbiamo discusso in
quest'aula, anche in sede di finanziaria. Nel mese di luglio, in
un'intervista molto corposa sul settimanale valdostano, il suo
leitmotiv
...diciamo il suo slancio per il quinquennio fu
questo: "meno burocrazia nelle questioni quotidiane dei nostri
agricoltori e allevatori"...ottimo! Il secondo slancio, secondo
leitmotiv
del nuovo Assessore Testolin fu questo: "con meno
soldi, la via d'uscita può essere quella di mettere a disposizione
le competenze dell'Amministrazione regionale per cercare di
valorizzare le produzioni dei nostri agricoltori"...valorizzare
allora tutte le professionalità all'interno dell'Amministrazione
regionale.
Ecco, questa è la sintesi: c'è stata una legge approvata dal
Consiglio regionale nel 2011; il 15 giugno si doveva rendere
telematico comunque il tutto, ma la politica ha deciso di non più
prendersi queste responsabilità al suo interno, di lasciarle, di
delegare all'esterno, quindi cornuti e mazziati gli allevatori che,
a questo punto, non avranno più questo servizio gratuito al suo
interno; le professionalità che in questi anni hanno acquisito i
nostri dipendenti regionali saranno probabilmente perse, e non
voglio farne una questione di natura economica, perché saranno
altri i temi da affrontare sul tappeto per l'Assessore
Testolin...qui noi sappiamo perfettamente che l'Assessorato, in
questi 4 anni, praticamente non solo è stato depauperato, ma dal
punto di vista economico quello che gestisce l'Assessorato ha una
riduzione...si è passati dagli 80 milioni ai 22 milioni.
Siamo curiosi di sentire la "meno burocrazia" dell'Assessore
Testolin, le scelte che la politica ha fatto, cosa intende fare e,
soprattutto, se magari c'è la volontà di fare un cambio di rotta e
ritornare a quando le cose non costavano, funzionavano meglio e
internamente si davano delle risposte molto più puntuali.
Grazie.
Presidente
- Grazie. Ha chiesto la parola, per la
risposta da parte del Governo, l'Assessore Testolin; ne ha la
facoltà.
Testolin (UV) -
Grazie Presidente.
Andrò a rispondere a questa interpellanza, che parzialmente
trova già risposta in quelle che sono le premesse della stessa,
nell'attuazione di una normativa che è uscita da questo Consiglio
nel 2011, e la cui applicazione è partita a giugno del 2013. Quindi
diciamo che ha avuto un percorso, un iter che è stato sancito
sostanzialmente da questo Consiglio, credo nell'ottica di andare a
dare una semplificazione all'interno di quelli che sono i passaggi
burocratici tra un ufficio e un altro dell'amministrazione pubblica
e tra privati e amministrazioni pubbliche stesse. In effetti, così
come citato dal Consigliere Chatrian, dalla data del 15 giugno 2013
vige l'obbligo della comunicazione telematica elettronica, vale a
dire dematerializzata per via della legge 23 maggio 2011, n. 12, e
del DPR 160 del 2010 di tutte le dichiarazioni, segnalazioni,
comunicazioni, compresi i relativi elaborati tecnici ed allegati
per i procedimenti che abbiano all'oggetto l'esercizio di attività
produttive, e pertanto le pubbliche amministrazioni non possono più
accettare le suddette comunicazioni in via cartacea, come avveniva
precedentemente attraverso gli sportelli dell'ufficio servizi
zootecnici e attrezzi agricoli UMA, così come segnalato già dal
Consigliere Chatrian.
Presidente -
...un po' di silenzio in aula...grazie.
Testolin (UV) -
Per rispondere alla seconda domanda:
"se nei due anni che hanno preceduto l'entrata in vigore
dell'obbligo di presentare in forma elettronica la SCIA e gli
elaborati tecnici, è stata messa in atto da parte dell'Assessorato
qualche iniziativa per favorire l'alfabetizzazione informatica
degli allevatori, in modo tale da metterli nella condizione di
provvedere personalmente alla compilazione e all'inoltro
dell'istanza"
, si ritiene che l'alfabetizzazione informatica
dell'utenza, ai sensi della legge regionale 23 maggio 2011, n. 12,
già citata in precedenza, anche in considerazione che la SCIA, cioè
la segnalazione di certificazione di inizio attività, interessa
innumerevoli attività e non solo quella relativa alla produzione
primaria, sia stata di competenza dello stesso SUEL (Sportello
Unico degli Enti Locali della Valle d'Aosta). Si rileva comunque
che, allo scopo di offrire alle imprese e ai loro intermediari un
servizio tendente a semplificare la modalità di compilazione e
trasmissione della documentazione è stato predisposto dal SUEL un
apposito applicativo. Per quanto concerne nel merito il discorso
più relativo all'agricoltura e alla zootecnia in particolare,
l'Ufficio servizi zootecnici e attrezzi agricoli UMA ha collaborato
alla predisposizione di un apposito manuale per la compilazione
delle varie segnalazioni di inizio attività, subentro, modifiche,
eccetera, ed è stato messo a disposizione degli operatori per
facilitarne, nel limite del possibile, i compiti.
Per quanto riguarda il terzo quesito:
"quanti sono i Centri
di Assistenza Agricola autorizzati all'inoltro delle segnalazioni
di inizio attività e quanto costa all'utente ogni nuova pratica ed
ogni suo aggiornamento o modifica"
, si segnala come le SCIA
possono essere presentate alla pubblica amministrazione
direttamente dalle imprese o da loro delegati e non solamente dai
CAA operanti sul territorio, e pertanto il costo è variabile in
relazione al servizio prestato dallo stesso delegato.
Presidente
- Grazie. Ha chiesto la parola, per la
replica, il collega Chatrian; ne ha la facoltà.
Chatrian (ALPE) -
Grazie Presidente.
Abbiamo veramente tanta difficoltà a rispondere alle sue
affermazioni, Assessore Testolin. Lei ha citato gli articoli di
legge, che noi conoscevamo. Nell'illustrare l'iniziativa, pensavamo
di nuovo di aver dato una possibilità a lei, quanto meno di
esprimere una sua forte preoccupazione, dato che la scelta che
avete messo in campo è una scelta dannosa per l'allevatore e per
gli agricoltori. L'obbligo di inoltro in via telematica delle SCIA
sarebbe comunque stato rispettato mantenendo attiva la funzione
presso l'Ufficio anagrafe: uno, perfettamente in grado di ricevere
e trasmettere in via telematica le istanze degli agricoltori,
funzione che esercitava regolarmente fino al 15 giugno; due:
dotato, come dicevo poc'anzi, di personale con buona conoscenza del
settore e soprattutto delle sue problematiche; terzo: senza spese
per l'agricoltore e l'allevatore, Assessore Testolin!; quarto: in
grado di assegnare subito il codice ministeriale che lo Sportello
unico non può rilasciare.
Allora, non scherziamo, non prendiamo in giro per favore la
categoria già in difficoltà, ma quanto meno provate a modificare
questo impianto che, comunque, per due motivi, andrà a chiedere
comunque agli allevatori e agli agricoltori di sborsare, di pagare
delle prestazioni che fino a ieri non pagavano; due...e le cito una
sua intervista, sempre del luglio 2013:
"posso dire di essermi
reso conto che l'Assessorato dispone di tante professionalità e di
potenzialità che possono e devono essere adeguatamente valorizzate;
sono sicuro che con l'entusiasmo e la volontà di tutti si potranno
dare delle belle risposte"
...queste erano le sue affermazioni,
Assessore Testolin, e questa è la conseguenza delle sue prime
affermazioni del mese di luglio.
Terza considerazione, sempre nel mese di luglio, un esempio che
fece:
"tanti moduli da compilare, ci può stare che per i
contributi europei ci siano tanti adempimenti e tanti moduli da
compilare, ma per le questioni che riguardano il quotidiano dei
nostri agricoltori e allevatori sarà opportuno riuscire a snellire
e a sburocratizzare per dar loro comunque delle risposte
puntuali"
. Ecco, la via che state seguendo è proprio il
contrario delle sue affermazioni del mese di luglio. Noi le diamo
una mano, come gruppo di ALPE, Assessore Testolin, le diamo una
mano, le porgiamo anche delle soluzioni, ma la soluzione che lei
sta portando avanti va in senso opposto agli allevatori e agli
agricoltori. Faccio un esempio, così può essere utile, magari anche
al Presidente Rollandin, dato che probabilmente gli è sfuggita
questa scivolata di non mantenere all'interno dell'Amministrazione
regionale questo servizio gratuito, efficiente e che dava delle
risposte...si è scelto di passare la palla a terzi, senza tenere
conto dei disagi e soprattutto dei costi aggiuntivi, come dicevo
poc'anzi. È vero che gli allevatori, come diceva l'Assessore,
potrebbero trasmettere direttamente, da casa loro, le SCIA, è vero,
è vero, ma di fatto ricorrono tutti a terzi per evitare di
sbagliare e bloccare la pratica di autorizzazione. Per cause non
chiare, Assessore Testolin, però quasi ogni SCIA presentata a terzi
o ai CAA incappa in qualche difficoltà, e lei sicuramente ne è a
conoscenza, per cui l'allevatore viene invitato a recarsi presso
gli uffici del Dipartimento agricoltura per risolvere i problemi.
Non abbiamo ancora finito: paradossalmente, anche in caso di
riuscita al primo tentativo, cosa fa l'agricoltore o l'allevatore?
È comunque costretto a recarsi presso gli uffici zootecnici per
farsi rilasciar il codice di autorizzazione ministeriale, per poi
tornare ai CAA o a terzi e perfezionare l'istanza. Ma non abbiamo
ancora finito: senza contare che, prima di presentarsi a terzi o ai
CAA, deve aver già consultato il veterinario competente - poi non
spiego questo mestiere a chi è del mestiere - in materia di
benessere animale i cui uffici sono situati a Quart, altrimenti il
rischio di bocciatura è quasi assicurato. Questo è un esempio,
Assessore Testolin!
Ecco, non ci citi più gli articoli di legge, che conosciamo,
altrimenti non avremmo mai presentato tale iniziativa. L'obiettivo
di ALPE, il nostro obiettivo, è di darle nuovamente una mano.
Cerchiamo di creare delle condizioni migliori per gli agricoltori e
per gli allevatori, non è una guerra tra poveri, qui; qui è una
guerra che...altro che "meno burocrazia", altro che
"semplificazioni"...qui andiamo a complicare probabilmente le cose
che funzionavano, probabilmente le cose che funzionavano anche
molto bene, e forse da parte della politica c'era solo un bisogno
di accompagnare il processo e, a quel punto, delineare dando delle
risposte puntuali. Ecco, così non va, Assessore Testolin, questo è
un esempio lampante, non stiamo neanche parlando di meno risorse,
meno soldi, del PSR...stiamo parlando di semplici processi. Ecco,
smettetela di prendere in giro questo settore! Grazie.
Si dà atto che dalle ore 11,04 riassume la presidenza il
Presidente Emily Rini.
Rini (Président)
- Point 12 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK