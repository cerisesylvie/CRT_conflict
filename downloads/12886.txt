Consiglio Regionale della Valle d'Aosta - Oggetto del Consiglio n. 3842 del 21 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3842 del 21 ottobre 1992 - Resoconto
OGGETTO N. 3842/IX Necessità di potenziare l'organico dei
servizi della Soprintendenza antichità e belle arti.
(Interpellanza)
Presidente
Do lettura dell'interpellanza presentata dai
consiglieri Limonet e Lanièce, iscritta al punto 18 dell'ordine del
giorno.
Interpellanza Considerato che con la legge regionale n° 19
del 29 maggio 1992 si è approvata la pianta organica, nella quale
si è previsto l'inserimento di diverse unità al servizio della
Soprintendenza alle Antichità e Belle Arti, "Ufficio Tutela
Paesaggio";
considerato anche che nel frattempo il geom. Mezzo si è dimesso,
per aver raggiunto i limiti di età di servizio, e che ancora non è
stato sostituito;
constatato che il servizio della Soprintendenza, non per
negligenza, ma per la grossa mole di lavoro e per la mancanza di
personale, non riesce a dare le risposte ai progetti prima di sei
mesi dopo la loro presentazione;
evidenziato il grosso disagio dei cittadini che per ogni
progetto o variante di fabbricato devono attendere tutto il tempo
sopracitato;
i sottoscritti consiglieri regionali della Democrazia
Cristiana
interpellano
la Giunta regionale per sapere:
1) quando intende indire i concorsi, per procedere quanto prima
all'assegnazione dei posti vacanti;
2) quali provvedimenti intende adottare nel frattempo e in
futuro, per sopperire a questa situazione di disagio sia del
servizio della Soprintendenza che dei cittadini interessati.
Presidente Ha chiesto la parola il Consigliere Limonet; ne ha
facoltà.
Limonet (DC)
Con questa interpellanza abbiamo voluto
sollevare l'annoso problema che assilla la Soprintendenza e la
popolazione valdostana.
Ricordo ai consiglieri che con la legge regionale n. 19 del 29
maggio 1992 è stata approvata la pianta organica, con la quale è
stato previsto l'inserimento di diverse unità - mi sembra che siano
sei fra dirigenti e coadiutori - al servizio della Soprintendenza
alle antichità e belle arti e più precisamente all'Ufficio tutela
del paesaggio.
Ricordo anche che nel frattempo il geom. Mezzo si è dimesso per
aver raggiunto i limiti di età di servizio e che ancora non è stato
sostituito e che pertanto il Servizio della Soprintendenza, non per
negligenza, ma per la mole di lavoro e per la mancanza di personale
non riesce a dare risposte ai progetti prima di sei mesi dalla loro
presentazione.
Risulta evidente e giustificato pertanto il grave disagio dei
cittadini che per ogni progetto, tanto per una costruzione
ex
novo
quanto per la ristrutturazione di un fabbricato già
esistente, devono attendere il tempo sopra indicato.
Pensate inoltre alle persone cui viene data una risposta
negativa, che devono rifare il progetto, ripresentarlo al Comune e
alla Soprintendenza, e poi devono attendere altri sei mesi,
perdendo soldi, vista la continua levitazione dei prezzi, ma
soprattutto perdono tempo e in certi casi addirittura la
possibilità di eseguire l'opera.
Infatti, in più d'una occasione è successo che nel frattempo
sono cambiati gli strumenti urbanistici ed i terreni edificabili
sono diventati inedificabili, per cui il cittadino non ha più
potuto realizzare l'opera progettata.
Per tutti questi motivi noi vorremmo sapere dalla Giunta quando
intende indire i concorsi per procedere all'assegnazione dei posti
vacanti e, poiché tale procedura richiederà tempi tecnici piuttosto
lunghi, quali provvedimenti intende eventualmente adottare
nell'immediato futuro, per ovviare a tale situazione di disagio sia
del servizio della Soprintendenza che di tutta la popolazione
valdostana.
Presidente
Ha chiesto la parola l'Assessore al
turismo, sport e beni culturali, Voyat; ne ha facoltà.
Voyat (UV)
Il Consigliere Limonet ha fatto bene a dire
che si tratta di un problema annoso. Non posso promettere che sarà
risolto in breve tempo, ma certamente ci auguriamo di poterlo
risolvere al più presto.
E' vero che la pianta organica è stata approvata nel mese di
maggio, però solo nel mese di luglio è stata approvata la
distribuzione dei posti fra i vari servizi, dopodiché è stato
possibile indire i concorsi.
Pertanto il 9 ottobre 1992 la Giunta regionale ha approvato i
concorsi per geometri, ragionieri, segretari e per il livello dei
coadiutori.
Questi concorsi però non sono sufficienti, perché bisognerà
bandire e poi espletare un ulteriore concorso, per un vicedirigente
e per un posto di ottavo livello, per sostituire le due persone che
sono andate in pensione, tant'è che l'ufficio funziona solo con
quattro dipendenti invece che con sei. Si prevede che a lungo
termine, tramite la legge sul piano paesaggistico e territoriale,
alcune competenze possano essere delegate ai comuni, così che non
sia più necessario chiedere sempre l'intervento della
Soprintendenza alle antichità e beni culturali.
Sono state esaminate anche alcune soluzioni temporanee, tra cui
quella di operare tramite l'articolo 7, ma questa procedura non è
stata ritenuta funzionale in quanto, secondo gli addetti, non solo
non darebbe risultati efficaci, perché ci vorrebbe troppo tempo per
preparare le persone, ma inoltre farebbe perdere molto tempo anche
agli stessi addetti.
Al più presto verrà sottoposta alla Giunta regionale la proposta
di una migliore organizzazione del lavoro, comprendente, come ho
già detto al collega Limonet, la richiesta ai comuni di inviare
solo i progetti che possono essere approvati dai comuni. Questa
proposta dovrebbe ridurre del 12 per cento le pratiche.
Tenendo conto che nel 1991 sono state esaminate 5.000 pratiche e
che ai primi di ottobre di quest'anno erano già 7.000, ecco che una
riduzione del 12 per cento rappresenta già un buon risultato.
Pertanto, potenziando l'ufficio e cercando di filtrare di più le
pratiche con l'ausilio dei comuni, si può sperare di arrivare al
più presto a rispondere in tempi medi di tre o quattro mesi.
Presidente
Ha chiesto la parola il Consigliere
Limonet; ne ha facoltà.
Limonet (DC)
Ringrazio l'Assessore per le risposte
e prendo atto con soddisfazione dell'avvio di alcune procedure per
l'espletamento dei concorsi.
L'Assessore Voyat dice che la legge sui PTP potrebbe alleggerire
in parte il lavoro nel settore urbanistico, però io ritengo che
questo sia un discorso a lunga scadenza, perché prima che la legge
diventi operante ci vorranno ancora sette od otto mesi, come ho già
ribadito poco fa parlando con l'Assessore Nicco.
Se posso suggerire una soluzione innovativa, che dovrebbe
aiutarci ad uscire dai soliti schemi, credo che per risolvere la
situazione bisognerebbe dare un segnale forte e fare delle scelte
forti. Pertanto, chiedo alla Giunta se non sarebbe il caso di
concentrare per un certo periodo di tempo attorno a questo problema
almeno una parte del personale addetto al PTP, che è già dotato di
grande esperienza in campo urbanistico.
Questa proposta potrebbe forse preoccupare un po' l'Assessore
Nicco, ma potrebbe anche essere interpretata come una nuova
strategia della Giunta. Ovviamente una soluzione di questo genere
potrebbe ritardare di qualche mese il PTP, ma poiché l'abbiamo già
aspettato tanto, credo che quand'anche lo dovessimo attendere per
un altro po' di tempo non ce ne dovrebbe derivare un grave
danno.
Presidente
Terminano qui i lavori della seduta
pomeridiana del Consiglio, che riprenderanno domani mattina alle
ore 9,15. Raccomando la puntualità.
La seduta è sciolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK