Consiglio Regionale della Valle d'Aosta - Oggetto del Consiglio n. 3098 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Servizio civile
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3098 del 7 novembre 2007 - Resoconto
OGGETTO N. 3098/XII - Disegno di legge: "Disposizioni in
materia di servizio civile in Valle d'Aosta". (Approvazione di un
ordine del giorno)
Articolo 1
(Oggetto)
1. La presente legge istituisce il servizio civile nella
Regione autonoma Valle d'Aosta/Vallée d'Aoste. In particolare,
detta disposizioni per:
a) l'attuazione della normativa statale vigente in materia di
servizio civile nazionale;
b) l'attuazione, lo sviluppo e la valorizzazione del servizio
civile regionale, anche in ambiti e a soggetti diversi da quelli
previsti dal servizio civile nazionale.
Articolo 2
(Finalità)
1. Finalità della presente legge è la diffusione nella
società valdostana del servizio civile e dei principi di libertà,
responsabilità e solidarietà cui esso si ispira, al fine di
promuovere il sentimento di appartenenza alla comunità valdostana,
italiana ed europea.
2. In particolare, la presente legge si prefigge di:
a) attuare, promuovere e sviluppare il servizio civile in
ambito regionale, in quanto risorsa della comunità valdostana nei
servizi alla persona e alla collettività e nelle aree di specifico
interesse, quali la tutela, la valorizzazione e la fruizione del
patrimonio artistico, culturale e ambientale, la protezione civile,
l'educazione e promozione culturale, l'educazione alla pratica
sportiva ed altri settori individuati dalla Giunta regionale
nell'ambito delle materie di competenza della Regione;
b) valorizzare le forme di cittadinanza attiva orientate allo
svolgimento di concrete attività di solidarietà e di servizio alla
comunità;
c) offrire ai volontari impegnati nel servizio civile
un'opportunità di arricchimento culturale e professionale, al fine
di incrementarne le capacità e le possibilità di accesso al mercato
del lavoro;
d) valorizzare e sostenere le capacità operative del sistema
delle autonomie locali e delle organizzazioni del terzo settore,
promuovendone e favorendone la collaborazione, e valorizzare le
potenzialità delle organizzazioni del terzo settore di operare in
segmenti di mercato non efficacemente coperti dalle imprese
lucrative.
Articolo 3
(Funzioni della Regione)
1. La Regione esercita le funzioni ad essa assegnate dalla
normativa statale vigente in materia di servizio civile
nazionale.
2. La Regione esercita le funzioni relative al sistema del
servizio civile regionale ed in particolare:
a) svolge le attività di programmazione e di gestione di cui
agli articoli 7 e 8;
b) cura la gestione dell'Albo regionale di cui all'articolo
4;
c) cura la selezione e l'approvazione dei progetti di cui
all'articolo 6;
d) promuove le attività formative connesse al servizio civile
regionale e stipula gli accordi finalizzati alla concessione dei
benefici e riconoscimenti di cui all'articolo 9;
e) svolge le attività di monitoraggio, controllo e
valutazione;
f) effettua, anche avvalendosi di soggetti esterni, le
attività di promozione, assistenza tecnica e comunicazione;
g) promuove i progetti sperimentali di servizio civile di cui
all'articolo 11.
Articolo 4
(Albo regionale del servizio civile)
1. È istituito, presso la struttura regionale competente,
l'Albo regionale del servizio civile, diviso in due sezioni, in
coerenza con l'articolo 1, nel quale sono iscritti gli enti e le
organizzazioni pubbliche e private che attuano progetti o sono
coinvolti in attività collegate al servizio civile nel territorio
regionale.
2. Il dirigente della struttura regionale competente provvede
a definire le procedure per l'iscrizione e le modalità di tenuta e
aggiornamento dell'Albo.
Articolo 5
(Soggetti ammessi al servizio civile regionale)
1. Possono svolgere il servizio civile regionale i soggetti
che, alla data di presentazione della domanda:
a) siano in età compresa fra diciotto e trenta anni, ovvero
trentacinque anni se diversamente abili;
b) siano residenti in Valle d'Aosta o ivi domiciliati per
motivi di studio o di lavoro.
2. La durata complessiva del servizio civile regionale non
può eccedere i dodici mesi, ferma restando la possibilità di
articolare detta durata su un arco temporale maggiore, comunque non
eccedente i ventiquattro mesi in relazione alla tipologia dei
progetti di cui all'articolo 6.
Articolo 6
(Progetti di servizio civile regionale)
1. Il servizio civile regionale è prestato nell'ambito di
progetti concernenti i settori di cui all'articolo 2, comma 2,
lettera a), presentati dai soggetti iscritti nell'Albo regionale di
cui all'articolo 4, sulla base dei criteri stabiliti dal Documento
di programmazione triennale del servizio civile di cui all'articolo
7.
Articolo 7
(Programmazione)
1. Il Consiglio regionale, su proposta della Giunta
regionale, sentiti il Consiglio permanente degli enti locali e la
Consulta regionale di cui all'articolo 10, approva il Documento di
programmazione triennale del servizio civile, di seguito denominato
Documento. Il Documento, in relazione alle finalità della presente
legge:
a) descrive il contesto socio-economico di
riferimento;
b) definisce le priorità in ordine ai settori di cui
all'articolo 2, comma 2, lettera a);
c) indica le modalità di raccordo con gli altri strumenti di
programmazione regionale;
d) definisce le modalità per la presentazione, la selezione,
l'approvazione, il monitoraggio e il controllo dei progetti di cui
all'articolo 6;
e) individua le modalità di concessione dei benefici e dei
riconoscimenti di cui all'articolo 9;
f) definisce le azioni di formazione, promozione, assistenza
tecnica e comunicazione;
g) individua il quadro di riferimento e le modalità di
ripartizione delle risorse destinate al servizio civile dal
bilancio regionale e dalle altre fonti di finanziamento rese
disponibili.
2. Il Documento conserva validità sino all'approvazione del
nuovo Documento triennale.
Articolo 8
(Gestione)
1. La Giunta regionale, entro il 31 dicembre di ogni anno,
sentita la Consulta regionale di cui all'articolo 10, approva il
programma operativo annuale del servizio civile regionale
che:
a) specifica le azioni, le risorse, le modalità e i tempi per
la realizzazione degli obiettivi e delle linee programmatiche
indicati nel Documento di cui all'articolo 7;
b) individua la capacità di impiego complessiva dei soggetti
nell'ambito dei progetti di cui all'articolo 6.
2. La struttura regionale competente assicura le attività
organizzative e gestionali necessarie per l'indizione dei bandi, la
raccolta, la valutazione, l'approvazione e il monitoraggio dei
progetti di cui all'articolo 6, e le altre attività inerenti
all'attuazione della presente legge.
Articolo 9
(Benefici e riconoscimenti)
1. La Regione stipula convenzioni con l'Università della
Valle d'Aosta/Université de la Vallée d'Aoste e con altri soggetti
per il riconoscimento dei crediti formativi derivanti dallo
svolgimento del servizio civile regionale e dalla partecipazione
alle attività formative ad esso connesse.
2. La Regione stipula convenzioni con le associazioni
imprenditoriali, con le associazioni di rappresentanza delle
organizzazioni del terzo settore e con altri enti senza finalità di
lucro al fine di favorire l'accesso al mercato del lavoro dei
soggetti che hanno svolto il servizio civile regionale.
3. Nei pubblici concorsi e nelle selezioni pubbliche banditi
dalla Regione, dagli enti locali e dagli altri enti appartenenti al
comparto unico regionale, il periodo di servizio civile regionale
effettivamente prestato è valutato con gli stessi criteri e
modalità del servizio prestato presso enti pubblici.
4. L'attività svolta nell'ambito dei progetti di cui
all'articolo 6 non determina l'instaurazione di un rapporto di
lavoro. Ai volontari del servizio civile regionale compete un
assegno, di natura non retributiva, la cui misura è determinata nel
Documento di cui all'articolo 7.
5. Ai volontari del servizio civile regionale è garantita la
copertura assicurativa per i rischi contro gli infortuni e la
responsabilità civile, relativamente ai danni subiti o cagionati
nell'espletamento del servizio. Ai volontari è inoltre garantita, a
cura delle strutture del servizio sanitario regionale e senza oneri
per gli interessati, l'erogazione delle prestazioni sanitarie
propedeutiche o connesse all'espletamento delle attività di
servizio civile.
6. A favore dei soggetti impiegati nel servizio civile
regionale, la Regione e gli enti locali possono riconoscere, con le
modalità stabilite nel Documento di cui all'articolo 7,
agevolazioni nella fruizione di servizi e altri benefici.
7. I benefici e le agevolazioni previsti dal presente
articolo sono estesi anche ai soggetti che partecipano ai progetti
sperimentali di cui all'articolo 11.
Articolo 10
(Consulta regionale per il servizio civile)
1. È istituita la Consulta regionale per il servizio civile,
di seguito denominata Consulta, quale organo consultivo della
Giunta regionale nella materia oggetto della presente legge. La
Consulta, che ha durata quinquennale, ha il compito di formulare
proposte e pareri in ordine al servizio civile regionale, con
particolare riferimento alla proposta di Documento di cui
all'articolo 7 e di programma operativo annuale di cui all'articolo
8.
2. La Consulta, costituita con deliberazione della Giunta
regionale, è composta da:
a) il Presidente della Regione, che la presiede, o suo
delegato;
b) l'assessore regionale competente in materia di politiche
sociali, o suo delegato;
c) il dirigente della struttura regionale competente;
d) un rappresentante dell'Università della Valle
d'Aosta/Université de la Vallée d'Aoste;
e) un rappresentante della Sovrintendenza regionale agli
Studi;
f) un rappresentante del Consiglio permanente degli enti
locali;
g) due rappresentanti degli enti di servizio civile, diversi
dagli enti pubblici, iscritti all'Albo regionale;
h) tre rappresentanti delle organizzazioni del terzo settore,
ovvero di promozione sociale, volontariato e imprese sociali,
operanti nel territorio regionale.
i) un rappresentante del Comitato regionale del CONI.
3. Contestualmente alla designazione dei propri
rappresentanti, gli enti di cui al comma 2, lettere da d) a i),
individuano i relativi supplenti.
4. Le modalità di funzionamento della Consulta sono stabilite
dalla Giunta regionale.
5. I componenti della Consulta esercitano la loro funzione a
titolo gratuito.
Articolo 11
(Progetti sperimentali)
1. Nell'ambito del Documento di cui all'articolo 7, la
Regione predispone le attività necessarie alla realizzazione di
progetti sperimentali di servizio civile in Valle d'Aosta,
autonomamente finanziati, anche rivolti a settori e soggetti
diversi da quelli di cui, rispettivamente, agli articoli 2, comma
2, lettera a), e 5, comma 1.
Articolo 12
(Disposizioni finanziarie)
1. L'onere complessivo derivante dall'applicazione della
presente legge è determinato in euro 300.000 annui a decorrere
dall'anno 2007.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio 2007/2009
nell'obiettivo programmatico 2.2.4.08. (Attività culturali -
Promozione culturale, sportiva e sociale).
3. Al finanziamento dell'onere di cui al comma 1, si provvede
mediante l'utilizzo per pari importo degli stanziamenti iscritti
nell'obiettivo programmatico 3.1. (Fondi globali), al capitolo
69000 (Fondo globale per il finanziamento di spese correnti) per
annui euro 300.000 per gli anni 2007, 2008 e 2009 a valere
sull'apposito accantonamento previsto al punto A.1. dell'allegato
n. 1 ai bilanci stessi.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président
- Je rappelle que les rapporteurs sont les
collègues Lanièce et Ottoz.
La parole au rapporteur, Conseiller Ottoz.
Ottoz (GM)
- Vorrei prima sapere, per una questione di
Regolamento, siccome sarà presentato un ordine del giorno e un
emendamento firmato dai 2 relatori al primo emendamento del gruppo
"Arcobaleno", se ciò va fatto prima dell'inizio della relazione o
prima della conclusione della discussione generale.
Presidente
- Lo presenti dopo la relazione.
Ottoz (GM)
- La relazione la farà il collega Lanièce,
illustrerò poi l'ordine del giorno, mi limito a ringraziare tutti
quelli che hanno collaborato per la predisposizione di questa
legge, in particolare gli uffici della Giunta per una serie di
emendamenti che sono stati inseriti per mettere a punto un testo di
Commissione; per non tediare l'aula, la mia relazione datela per
acquisita, la sua relazione verrà letta dal collega Lanièce, primo
relatore.
Presidente
- La parola al relatore, Vicepresidente
Lanièce.
Lanièce (SA)
- Il servizio civile è definito dalla
sentenza della Corte costituzionale n. 228 del 16 luglio 2004 come
forma alternativa di assolvimento del dovere di difesa della Patria
di cui all'articolo 52 della Costituzione: una difesa civile che
deve essere letta alla luce del principio di solidarietà richiamato
dalla stessa Costituzione italiana. La competenza del servizio
civile nazionale è dello Stato, in via esclusiva, ma le Regioni e
le Province autonome hanno la facoltà di istituire servizi civili
distinti da quello nazionale. Pertanto con il disegno di legge n.
174 andiamo a definire proprio gli ambiti e le modalità in cui si
concretizza in Valle l'impegno volontario dei nostri giovani. Con
il servizio civile volontario si definisce un nuovo patto tra le
Istituzioni e i giovani, un accordo che li impegna in compiti utili
alla società, dando loro un'opportunità di crescita individuale.
Infatti esso costituisce un'importante occasione di crescita
personale per i giovani che decidono di dedicare un periodo della
loro vita ad un impegno solidaristico, ma anche un'opportunità di
educazione alla cittadinanza attiva, oltre che un prezioso
strumento di aiuto per le fasce più deboli della società. Allo
stesso tempo, permette di aggiungere un'esperienza qualificante al
bagaglio di conoscenze, spendibile poi nella vita lavorativa,
assicurando una prima, seppur minima, autonomia economica ai
giovani volontari.
Con questo disegno di legge la Regione persegue 2 obiettivi
distinti. In primo luogo dà attuazione sul territorio valdostano al
servizio civile nazionale. In secondo luogo istituisce un servizio
civile regionale, con caratteristiche proprie, finalizzato alla
diffusione nella società valdostana del servizio civile e dei
principi di libertà, responsabilità e solidarietà che ne
costituiscono il fondamento. Le finalità perseguite nel testo sono
quelle di attuare, promuovere e sviluppare, in ambito regionale, il
servizio civile, considerato strumento prioritario per esaltare
ulteriormente la propensione alla cittadinanza attiva e al
volontariato della Comunità valdostana, risorse vitali non solo nei
tradizionali ambiti di intervento dei servizi alla persona, ma
anche in altri settori di interesse regionale quali ad esempio: la
protezione civile; la tutela, la valorizzazione e la fruizione del
patrimonio artistico, culturale e ambientale; l'educazione e la
promozione culturale; l'educazione alla pratica sportiva. Inoltre
il servizio civile rappresenta anche uno strumento per valorizzare
le capacità operative degli enti locali e delle organizzazioni del
terzo settore.
Attraverso il servizio civile i giovani possono sentirsi
protagonisti e artefici di azioni volte al bene comune, adempiendo
in questo modo ai doveri inderogabili di solidarietà di cui
all'articolo 2 della Costituzione e concorrendo a svolgere, secondo
le proprie possibilità e le proprie scelte, un'attività o una
funzione che concorra al progresso materiale o spirituale della
società. Un servizio civile che, se svolto con attenzione e
correttezza, è un'importante scuola di educazione, capace di
riaffermare i valori costituzionali e di favorire l'impegno sociale
attraverso un rapporto che costruisce legami forti con la
collettività e sviluppa forme di cooperazione tra gli individui.
Infatti il servizio civile rappresenta per molti giovani il primo
momento di confronto con gli altri in una dimensione non sempre di
scambio, un momento in cui sono chiamati ad agire con gli altri con
coscienziosa responsabilità, consapevoli di avere a disposizione
un'occasione importante di crescita personale, ma anche consci di
partecipare ad un'esperienza che li mette in accordo con i doveri
costituzionali di solidarietà: ed è proprio attraverso la
realizzazione di questi principi che possiamo parlare di cittadini.
Si può quindi legittimamente affermare che così facendo si stanno
preparando le giovani generazioni ad assumere il carico dello
sviluppo equo della società in cui vivono, abbandonando
l'individualismo in favore di un'azione partecipata e collettiva,
con la consapevolezza di avere una grande opportunità per
realizzare quei principi di giustizia sociale, pace e solidarietà
che contraddistinguono l'essenza del servizio civile.
Il disegno di legge n. 174 si compone di 12 articoli. Nel primo
articolo si definisce l'oggetto della legge che consiste, da una
parte, nell'attuazione della normativa statale e, dall'altra,
nell'attuazione, nello sviluppo e nella valorizzazione del servizio
civile regionale.
Le finalità della legge, espresse dall'articolo 2, mirano a
diffondere nella società valdostana il servizio civile ed i
principi di libertà, responsabilità e solidarietà ai quali il
servizio si ispira. In tal senso, spiega bene l'articolo, si
promuove il sentimento di appartenenza alla Comunità valdostana,
italiana ed europea. Vorrei aggiungere a questa specifica
illustrazione dei contenuti della legge e delle sue finalità
espresse dall'articolo 2, ancora alcune considerazioni personali
che, credo, ne rafforzino il contenuto. La Comunità valdostana sa
esprimere i principi della libertà, della responsabilità e della
solidarietà: infatti, quando ancora esisteva in Italia la leva
militare obbligatoria, molti giovani - ed io fra questi - scelsero
l'alternativa del servizio civile, come obiettore di coscienza, che
in qualche modo anticipò nello spirito il servizio civile che
istituiamo e regolamentiamo oggi. La storia della Valle d'Aosta ci
ricorda non pochi esempi di "servizio civile" antesignano: penso
alle "corvées", ma anche al servizio che i "soldats de la neige"
assicuravano ai viandanti che affrontavano i nostri percorsi e
valichi alpini. Leggo, quindi, continuità, positiva continuità tra
questa legge e quella che potremmo definire una nostra tradizione
nell'ambito della responsabilità e della solidarietà che interpreto
- personalmente - come i pilastri per far sì che la libertà sia
davvero possibile, possibile per tutti. Mi permetto anche di
affermare che il riferimento, espresso nell'articolo 2, al
sentimento di appartenenza alla Comunità valdostana ed europea in
realtà vada anche oltre, giungendo a comprendere il principio
dell'unità del genere umano e quindi della necessità che a tutti
siano garantiti i diritti umani fondamentali. Ecco l'ottica, ancor
più ampia, nella quale io leggo i punti a), b), c) e d)
dell'articolo 2 della legge, laddove il servizio civile è
considerato "una risorsa della comunità" anche all'interno di
problematiche come la protezione, la tutela del patrimonio
artistico, la promozione della cultura... o laddove si evidenzia
che la legge vuole valorizzare forme di "cittadinanza attiva" che
si traducano poi in servizi alla collettività, o dove si sottolinea
come il servizio civile costituisca una "opportunità" per quanti lo
scelgano vivendo - nel contempo - una significativa esperienza
umana ed un momento di arricchimento professionale, foriero perfino
di un più concreto accesso al mercato del lavoro; o dove, infine,
si mette in corretta luce il ruolo delle comunità locali e del
terzo settore.
Il testo fissa all'articolo 3 le funzioni della Regione: mi pare
necessario evidenziare come la Regione si attribuisca compiti di
programmazione, gestione amministrativa, promozione delle attività
formative, monitoraggio, valutazione, assistenza tecnica,
comunicazione, dando così linfa e forte supporto istituzionale al
servizio civile.
Il disegno di legge istituisce, all'articolo 4, l'Albo regionale
del servizio civile, diviso in 2 sezioni: una per il servizio
civile nazionale e l'altra per quello regionale.
All'articolo 5 vengono indicati i soggetti ammessi al servizio
civile regionale, mettendo in evidenza che la durata complessiva
del servizio civile regionale, da loro svolto, non può eccedere i
12 mesi.
All'articolo 6 si sottolinea come i progetti si attuino in
riferimento al Documento di programmazione triennale in materia di
servizio civile sul territorio regionale, individuato dall'articolo
7, mentre l'articolo 8 fissa le disposizioni in ordine alla
gestione.
L'articolo 9 stabilisce i benefici e i riconoscimenti destinati
ai volontari che svolgono il servizio civile: si tratta, tra
l'altro, di riconoscimenti di crediti formativi, di facilitazioni
nell'accesso al mercato del lavoro, di assegnazione di un assegno
di natura non retributiva, oltre - ovviamente - alla copertura
assicurativa e all'erogazione delle prestazioni sanitarie
propedeutiche o connesse all'espletamento delle attività di
servizio civile.
L'articolo 10 disciplina la Consulta regionale per il servizio
civile, organo consultivo della Giunta regionale, indicandone i
compiti e la sua composizione.
L'articolo 11 prevede che, nell'ambito del Documento di
programmazione triennale di cui all'articolo 7, si provveda a
definire anche le attività necessarie per realizzare progetti
sperimentali. Ovviamente la legge dispone anche le inevitabili ed
indispensabili disposizioni finanziarie, indicate all'articolo
12.
In conclusione, questo disegno di legge è importante perché
promuove il servizio civile sul nostro territorio. È un'occasione
straordinaria di investimento sul protagonismo dei giovani,
un'opportunità che la Regione autonoma Valle d'Aosta ha voluto
cogliere appieno investendo 300.000 euro annui, nella convinzione
che il servizio civile regionale debba costituire un valore
aggiunto rispetto a quello nazionale.
Président
- Je peux déclarer ouverte la discussion
générale. Je rappelle qu'il y a un ordre du jour des collègues
Ottoz et Lanièce, qu'ont été déposés des amendements: un amendement
du Président Caveri, 3 amendements du groupe "Arcobaleno" et un
sub-amendement du collègue Ottoz.
La parole à la Conseillère Squarzino Secondina.
Squarzino (Arc-VA)
- J'attendais la relation de M. Ottoz,
je n'ai pas compris, je fais mon intervention alors.
Il servizio civile è un'opportunità - è chiaro che la mia
relazione sarà molto più stringata rispetto alla relazione completa
del relatore Lanièce, ma volevo che il nostro pensiero fosse
esplicitato in questa sede - un'opportunità data ai giovani di
sperimentare per un breve periodo della loro vita la possibilità di
cimentarsi con alcune realtà sociali del Paese, di provare cosa
vuol dire mettersi al servizio di persone, di comunità
collaborando, specie con organismi del terzo settore, per offrire i
servizi che integrano come qualità di rapporto, di relazioni umane
i servizi pubblici, che arricchiscono di umanità e di gratuità
alcuni contesti sociali perlopiù poco considerati. È un'opportunità
offerta a livello nazionale con la legge n. 64/2001, ulteriormente
modificata regolamentando in modo diverso questo servizio civile,
demandando alle Regioni sia alcuni compiti di raccordo con lo Stato
per quanto riguarda il servizio civile nazionale, sia la
possibilità di istituire un servizio civile a livello regionale,
naturalmente rispettando i principi di solidarietà e di assunzione
di responsabilità. Con tale legge si intendono realizzare queste 2
finalità. Un servizio civile regionale può presentare una serie di
opportunità positive, possibilità di enti che, non avendo un
respiro nazionale, non possono concorrere a progetti di
volontariato civile presentanti a livello nazionale; ancora:
possibilità di mettere in campo progetti più aderenti alle realtà
locali, più legati al territorio, più integrati con i servizi che
vengono erogati o supportati a livello locale da ONG, da
associazioni di volontariato, dal terzo settore o dagli stessi enti
pubblici.
Vi sono per contro alcuni elementi di criticità che abbiamo
fatto presente nel corso dell'esame della legge in Commissione. Vi
è, a nostro avviso, il rischio che si pensi a questo servizio come
"tappabuchi" laddove il servizio pubblico o privato non riesce a
rispondere alle esigenze degli utenti. Qui credo si tratti di fare
anche un grosso lavoro a livello di cultura del servizio civile, in
modo da non utilizzarlo come un "tappabuchi"; vi è il richio che a
fronte di un problema che l'ente pubblico non riesce a risolvere,
si ricorre al servizio civile come "tappabuchi". Credo che il
servizio civile non vada utilizzato solo ed esclusivamente come un
"tappabuchi", altrimenti sarebbe un diminuire il valore che anche
il relatore Lanièce ha così ben evidenziato.
Vi è anche il rischio - qui l'ho sottolineato, ma non siamo
riusciti ad individuare degli strumenti per limitare questo
rischio, ma penso che all'interno della consulta, laddove si
evidenziano le linee che devono ispirare il servizio civile, si
possa trovare qualche modalità di superarlo - che si crei una
frattura fra i volontari del servizio civile regionale e quelli del
servizio civile nazionale. Ritengo che sarebbe utile che tutti i
giovani che hanno deciso di mettere del tempo a disposizione della
collettività, che lo mettano a disposizione di un progetto che ha
il "cappello" nazionale o di un progetto che ha il "cappello"
regionale, dovrebbero avere la possibilità di confrontarsi e di
verificare le varie esperienze, in modo che le loro esperienze
reciproche possano arricchire gli uni e gli altri.
Intravedo anche il rischio che si scambi il servizio civile come
un gradino per le assunzioni negli uffici pubblici, visto che il
loro servizio è equiparato al servizio reso all'interno del settore
pubblico. Spero però che a questi rischi - ma ogni novità porta con
sé degli aspetti positivi, ma anche delle eventuali ricadute forse
non sempre controllabili sul contesto - si possa rimediare
lavorando con 2 grossi strumenti: con la Consulta e all'interno del
consiglio regionale laddove è chiamato ad approvare un documento di
programmazione triennale che indica le priorità dei settori in cui
convogliare i progetti, che indica le modalità di monitoraggio, di
controllo dei progetti e che detta le linee politiche che devono
ispirare il servizio civile regionale, ad esempio penso che possa
essere prevista una stessa retribuzione per tutti i volontari del
servizio civile regionale perché non mi sembra neanche giusto che
alcuni siano considerati di più e altri di meno. In questo senso
credo che sarebbe utile avere le stesse retribuzioni per tutti,
come avviene a livello nazionale.
Vi è poi l'altro problema di vedere riconosciuti tutti i
contributi previdenziali, per questo problema mi sembra che
l'ordine del giorno presentato a firma dei 2 relatori possa portare
un'indicazione positiva, nel senso che la stessa Commissione aveva
individuato, su suggerimento della collega Fontana, la necessità di
intervenire in tale settore.
Credo anche che la consulta possa essere un momento grande di
discussione e di confronto, quello che ci lascia perplessi - ma su
questo interverrà il collega Venturella - è il fatto che ancora una
volta sia il Presidente della Regione a presiedere il tutto, quando
potrebbe demandare fin da subito nella legge ad una persona, ad
esempio l'Assessore...
(interruzione del Presidente della Regione, fuori
microfono)
Venturella
(fuori microfono)
- ... il Presidente
della Regione deve servire per governare non per presiedere...
Caveri
(fuori microfono)
-
...
dell'elezione diretta... trasformandolo in un piccolo duce...
Squarzino (Arc-VA)
- ... qui stiamo parlando del fatto
che il Presidente della Regione diventa come il prezzemolo che è
messo su tanti organismi collegiali. Vede, Presidente, l'elezione
diretta del Presidente e della Giunta contestuale ha un significato
per governare, non ha niente a che fare con chi va a presiedere i
vari organismi. Non è che al Presidente della Regione eletto vada
affidata la presidenza della "Finbard" o dell'università, o via
dicendo, ma credo che questo nuovo metodo di nominare il Governo
consenta di separare nettamente chi governa da chi indica con le
leggi le linee del governo. Chiudo questa parentesi che non volevo
fare, ma, visto che il Presidente Caveri ha interloquito con me
fuori microfono, mi sembrava giusto rendere contezza di quanto qui
è stato detto.
Si tratta di una legge che consideriamo positiva, vi è un
elemento che forse è sfuggito anche al nostro gruppo quando abbiamo
pensato ad alcuni emendamenti, ossia non viene messa
sufficientemente in luce la questione della pace, come d'altra
parte è esplicitato nella legge istitutiva del servizio civile
nazionale, in cui si dice che il servizio civile nazionale è
finalizzato a promuovere la solidarietà, la cooperazione
internazionale... "a servizio della persona e all'educazione alla
pace fra i popoli". Ritengo che, anche se nella legge regionale non
è indicata tale finalità, dato che tutta la legge regionale attua
anche una normativa nazionale e si ispira a questa per quanto
riguarda le finalità del servizio, credo sia implicito anche che
tale elemento sia considerato. D'altra parte la presenza
all'interno della consulta di soggetti che sono interessati a tali
elementi culturali, per esempio i rappresentanti del terzo settore
di promozione sociale... chiaramente sono soggetti che fanno della
solidarietà e della pace il loro valore fondante, credo che la loro
presenza possa essere garanzia in tal senso. É stato inserito... in
modo nuovo probabilmente tale concetto di sport che non era
presente a livello nazionale, ma tutti gli altri valori che sono
individuati come finalità della legge a livello nazionale sono
anche assunti dalla nostra legge a livello regionale.
Presidente
- Non ho altri colleghi che intervengono,
dichiaro chiusa la discussione generale.
La parola al Presidente della Regione, Caveri.
Caveri (UV)
- Vorrei intanto ricordare alla collega
Squarzino che uno studio fatto alcuni anni fa ha dimostrato che
sono i grandi dittatori della storia ad aver usato il termine
"pace" nei loro discorsi dal punto di vista quantitativo. Ci tengo
a ricordarlo perché Stalin, Hitler e tutta la compagnia cantante,
sono quelli che, essendo dei guerrafondai, avevano bisogno di
parlare della pace, i popoli pacifici come quello valdostano non
hanno bisogno di mettere che sono per i valori della pace nelle
proprie leggi perché è la loro storia, non aggressiva, aperta e
sorridente, a dimostrarlo, per cui credo che la scelta di non
mettere quella parte sia stata voluta.
Ringrazio i relatori Lanièce e Ottoz e vorrei dire che questa
legge è sicuramente originale ed interessante rispetto al panorama
della legislazione regionale che anche in altre Regioni ha
regolamentato il servizio civile. Il servizio civile nasce
sostanzialmente dalle ceneri di 2 fenomeni tipicamente
ottocenteschi, da un lato, e novecenteschi, dall'altro, vale a dire
la leva obbligatoria che ha forgiato generazioni di uomini in Valle
d'Aosta e poi l'obiezione di coscienza da cui sorge il servizio
civile, che ha finito per essere sostitutivo di entrambi dopo
l'abolizione della leva obbligatoria. L'interrogativo che all'epoca
ci si è posti a livello nazionale era soprattutto come supplire al
venir meno degli obiettori di coscienza, che nel tempo alimentavano
una parte importante dell'associazionismo, che poteva contare sulla
presenza di giovani che implementavano, con le loro energie, il
lavoro di queste associazioni.
Il servizio civile nazionale è una grande incompiuta e lo è
sopratutto per la scarsità di finanziamenti che vengono dati e
anche per la pletora eccessiva, ripetitiva e maniacale di platea di
associazioni e di organizzazioni che possono drenare dal servizio
civile, ragion per cui siamo di fronte ad un'organizzazione
assolutamente minoritaria e minuscola, senza un disegno che
uniformi le scelte del servizio civile nazionale, tanto che noi
stessi e la Corte costituzionale abbiamo vinto quando ci si è
trovati di fronte, da parte del Governo, a un'interpretazione
assolutamente astrusa del servizio civile nazionale che privava la
nostra Regione della possibilità di avere dei giovani provenienti
dalle fila del servizio civile nazionale in strutture come la
Protezione civile, i vigili del fuoco, il Corpo forestale
regionale.
Oggi abbiamo di fronte a noi un problema generazionale, credo
che sarebbe ridicolo magnificare o cantare le lodi del servizio
militare obbligatorio. È vero però che il servizio militare
obbligatorio creava nelle generazioni passate, soprattutto quelle
che per loro fortuna non hanno nel servizio militare obbligatorio
dovuto poi sorbirsi gli orrori delle guerre mondiali, una forma di
servizio nei confronti del proprio Paese che con il venir meno
della leva obbligatoria è caduto. Pensiamo a cosa ha significato in
Valle quel sistema di osmosi fra le forze armate, in particolare
gli Alpini, e dopo il congedo la grande organizzazione capillare
dell'Associazione nazionale alpini, destinata nel tempo a
scomparire. Il giorno dell'inaugurazione di "Villa Brezzi"
nell'apprezzare assolutamente il ruolo enorme che nella nostra
società giocano le sezioni locali degli Alpini commentavamo, anche
con il Comandante attuale del Centro addestramento alpini, come
questo fenomeno fra 15-20-25 anni non ci sarà più, perché sono
pochissimi i giovani valdostani che aderiscono come volontari alle
forze armate anche per la circostanza non banale che oggi una
carriera militare, come già avveniva in passato, ma in maniera
ancora più accentuata per la Valle d'Aosta, obbliga ad un
cambiamento periodico di sedi, che è incompatibile con quella
residenzialità che oggi è una giusta aspirazione di molti
giovani.
Il servizio civile come concepito va a chiudere un disegno di
cui fa parte anche nella legge della simbolistica il cosiddetto
"rendez-vous citoyens", che abbiamo spostato per ragioni
organizzative all'inizio del prossimo anno e che vedrà coinvolti
tutti i giovani diciottenni in una logica di formazione civica e di
riflessione attorno ai temi della cittadinanza. Questo servizio
civile non è - rassicuro la collega Squarzino - nelle intenzioni
del legislatore, quindi dei proponenti del Governo regionale e del
legislatore per eccellenza che approva le leggi, ossia il Consiglio
regionale... credo non vi sia da parte di nessuno di noi l'idea
balzana di immaginare che questo servizio sia una specie di
parcheggio, una specie di cassa integrazione per i giovani
valdostani; si tratta, se saremo capaci di costruire un disegno
complessivo nell'organizzazione del servizio civile, d'immaginare
che rientri nella logica di cittadinanza attiva, nella logica di
cittadinanza consapevole, un periodo pur breve della propria vita a
disposizione della comunità nel declinare molto vasto delle diverse
potenzialità che si trovano all'interno della legge a servizio
della Comunità valdostana.
Credo che in fondo sia molto difficile a priori definire la
legge come una legge buona o una legge cattiva. Questa è una legge
efficace dal punto di vista della costruzione legislativa, ma starà
al complesso della società civile della Regione fare in modo che il
servizio civile sia avvertito dai giovani della Valle come
un'opportunità non solo a caccia di un maggior punteggio per un
concorso pubblico o di crediti formativi per l'università, ma sia
considerato un'opportunità che diamo loro per meglio conoscere
alcuni segmenti della società valdostana. Per i giovani può essere
un contatto con le generazioni più anziane nelle microcomunità, può
essere un conoscere meglio il nostro territorio a servizio del
Corpo forestale, può essere un periodo di volontariato nel settore
sanitario o della protezione civile, può essere un aiuto al mondo
che risponde al volontariato, il terzo settore. Sono delle
opportunità avvincenti che creano con una legislazione originale
una prospettiva molto interessante per le giovani generazioni.
Dovendo, in questo momento, approfittare per un commento
rispetto all'ordine del giorno presentato dai relatori, è
assolutamente accettabile. Dovremo vedere come, rispetto al tema
della previdenza, che sia previdenza obbligatoria o complementare,
nell'ambito delle competenze regionali... definire la struttura
migliore, quindi è giusto l'impegno al Governo per risolvere tale
questione.
Ovviamente - mi pronuncio già qui sugli emendamenti - uno è un
emendamento punitivo della figura del Presidente della Regione che
prescinde dal povero Caveri, ma la logica del servizio civile è una
logica interassessorile, quindi è ovvio che non si può immaginare
che sia un Assessore o un altro ad occupare tale ruolo, ma è
legittimo in questo caso che sia la figura del Presidente della
Regione. Bene è tornare al testo originario... si toglie
nell'intero articolato dell'articolo 9 la parola
"regionale"
e si torna al testo originario, che era nelle previsioni della
proposta come studiata dall'ottima dott.ssa Fanizzi: effettivamente
migliore perché evita che si abbiano delle disparità fra chi svolge
servizio civile nazionale e servizio civile regionale.
Ringrazio tutti i colleghi e sono convinto che l'approvazione
della legge segni anche nell'applicazione puntuale del programma di
questa maggioranza un punto a favore. Sarà interessante, per chi lo
vorrà fare, già alla fine di questo anno, verificare che oltre il
90% dei contenuti del programma sono stati raggiunti.
Président
- La parole au Conseiller Bortot.
Bortot (Arc-VA)
- Volevo dire alcune cose, non ripetere
quello che ha detto la collega Squarzino Secondina e neppure
anticipare quello che dirà il collega Venturella...
Marguerettaz (UV)
- ... perché volete parlare tutti e
3...
Vicquéry (UV)
- ... se parlassimo tutti noi qui...
Bortot (Arc-VA)
- ... ben venga, vorrebbe dire che non ci
sarebbe una maggioranza cosiddetta "bulgara" qui dentro, pensate
che bel dibattito! "Bulgara" inteso ex Unione sovietica... a parte
che da come trattiamo i cittadini... bon... Voglio parlare
seriamente di esperienze personali legate alla legge che andiamo ad
approvare. In sostanza il servizio civile è una cosa seria, è nato
nei primi anni '60 con gli obiettori di coscienza che hanno pagato
andando anche in galera a Gaeta, poi è successo che questo
fenomeno, per alcuni versi, invece di dare un'opportunità ai
giovani di non fare il servizio militare e di fare il servizio
civile, per alcuni è diventato un modo per imboscarsi all'interno
di qualche ente o istituzione. So di cosa parlo, perché ero
Presidente de "Lo Pan ner" per via indiretta avevamo dei ragazzi
che venivano a fare il servizio civile e con alcuni di questi
ragazzi ho dovuto litigare, perché pensavano che il servizio civile
fosse un modo per imboscarsi, passare qualche mese "grattandosi" e
facendo niente. La raccomandazione allora che voglio fare al
Governo, a cui farà capo la legge, o al Consiglio, se verranno
accettati i nostri emendamenti, è di stare attenti agli enti che si
accrediteranno, perché è giusto che abbiamo gli enti in dimensione
regionale che si accreditano per far fare il servizio civile ai
nostri giovani nella nostra regione, ma bisogna da una parte
verificare chi si accredita e soprattutto prevedere una normativa
che segua sia l'ente che riceve i giovani, sia i giovani che
andranno a svolgere il servizio civile. Vi è il rischio che, per
responsabilità di qualcuno con poca coscienza civica, tutta la
legge e il servizio che andiamo a fare siano squalificati e passi
la logica fra i giovani del "ma sì andiamo lì che, tutto sommato,
la "sfanghiamo" a poco prezzo, guadagniamo due lire e poi abbiamo
anche le certificazioni e i crediti formativi per poi andare in
questo o quel comparto". Stare molto attenti agli enti che si
accrediteranno e soprattutto seguire il percorso di questi giovani
presso tali enti, in modo che se vi sono degli opportunismi,
vengano disincentivati e non diventino il punto di riferimento per
gli altri. È un po' come il bullismo a scuola, dove chi studia
viene preso in giro, se non menato dai compagni di scuola; dobbiamo
evitare che la legge venga squalificata in questo modo.
Président
- Je mets en discussion l'ordre du jour.
La parole au Conseiller Ottoz.
Ottoz (GM)
- Come è stato chiarito dal Presidente, il
problema è che, mentre per il servizio civile nazionale lo Stato si
fa carico degli oneri contributivi perché ne ha la facoltà, si
tratta di un settore nel quale non abbiamo competenza e quindi non
potevamo prevedere nella legge una norma identica a quella del
servizio civile nazionale. Tenuto conto che è opportuno che questi
giovani e anche non giovani possano beneficiare della copertura
contributiva e assicurativa sul lavoro, l'ordine del giorno pone
all'attenzione del Governo regionale il problema, invitandolo ad
affrontarlo assieme agli enti e alle realtà che si attiveranno nel
settore del servizio civile, in modo che questi prestatori di
servizio civile regionale possano godere, nell'ambito del progetto,
di tale copertura. È una cosa molto semplice, sul quale si è
trovato l'accordo generale della Commissione e del Governo.
Si dà atto che dalle ore 19,31 presiede il Vicepresidente
Lanièce.
Presidente
- Pongo in votazione l'ordine del giorno che
recita:
Ordine del giorno
Considerato che, ai sensi del comma 4 dell'art. 9 della legge
6 marzo 2001, n. 64, "il periodo di servizio civile è riconosciuto
valido, a tutti gli effetti, per l'inquadramento economico e per la
determinazione dell'anzianità lavorativa ai fini del trattamento
previdenziale del settore pubblico e privato";
Preso atto che in materia previdenziale la Regione non ha
competenze proprie che consentano di introdurre analoga norma nel
d.l. n. 174, istitutivo del servizio civile regionale in Valle
d'Aosta;
Ritenuto opportuno che anche i soggetti che prestano servizio
civile regionale possano beneficiare di copertura
previdenziale,
il Consiglio
invita
la Giunta regionale ad identificare, con gli enti e
organizzazioni pubbliche e private che attivano progetti o attività
di servizio civile regionale, le modalità che possano garantire
forme di copertura previdenziale in favore dei soggetti che
prestano tale servizio in Valle d'Aosta.
F.to: Ottoz - Lanièce
Consiglieri presenti, votanti e favorevoli: 29
Il Consiglio approva all'unanimità.
Presidente
- Passiamo all'esame dell'articolato. Sono
stati presentati 3 emendamenti da parte del gruppo "Arcobaleno", un
sub-emendamento da parte dei colleghi Ottoz e Lanièce
relativo all'emendamento n. 1 presentato dal gruppo
"Arcobaleno" e un emendamento del Presidente Caveri; si esamina il
nuovo testo della III Commissione.
La parola al Consigliere Segretario Venturella sull'articolo
1.
Venturella (Arc-VA)
- Dato che il collega Ottoz ha
presentato un sub-emendamento che riguarda l'articolo 9 nella sua
interezza, su cui concordiamo, ritiriamo l'emendamento n. 1.
Presidente
- L'emendamento n. 1 del gruppo "Arcobaleno" è
ritirato; ne do lettura per il verbale:
Emendamento
Al comma 3 dell'articolo 9 la parola "regionale" è
soppressa.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 9 vi è il sub-emendamento
presentato dai colleghi Ottoz e Lanièce.
La parola al Consigliere Ottoz.
Ottoz (GM)
- L'articolo 9 prevede una serie di benefici e
riconoscimenti sul successivo inserimento nel mondo del lavoro,
oppure crediti per l'università per chi ha prestato il servizio
civile regionale. Siccome questa legge in parte applica la
normativa nazionale per la parte che la normativa nazionale affida
alla Regione come applicazione, in parte innova istituendo il
servizio civile regionale, l'attribuire tali vantaggi solo al
servizio civile regionale avrebbe penalizzato ingiustamente i
prestatori del servizio civile nazionale. Togliendo la parola
"regionale"
, automaticamente questi benefici, le convenzioni
con l'università e la facilità di inserimento degli accordi con i
datori di lavoro e i vantaggi nei pubblici concorsi sono uguali per
tutti: sia per quelli che prestano servizio civile nazionale, sia
per quelli che prestano servizio civile regionale; questo è il
senso dell'emendamento.
Presidente
- Pongo in votazione il sub-emendamento
presentato dai colleghi Ottoz e Lanièce, che recita:
Emendamento
L'emendamento n. 1 presentato dal gruppo "Arcobaleno" è
sostituito dal seguente:
Ai commi 1, 2 e 3 dell'art. 9 l'espressione "servizio civile
regionale" è sostituita dall'espressione "servizio civile".
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 9 nel testo
così emendato:
Articolo 9
(Benefici e riconoscimenti)
1. La Regione stipula convenzioni con l'Università della
Valle d'Aosta/Université de la Vallée d'Aoste e con altri soggetti
per il riconoscimento dei crediti formativi derivanti dallo
svolgimento del servizio civile e dalla partecipazione alle
attività formative ad esso connesse.
2. La Regione stipula convenzioni con le associazioni
imprenditoriali, con le associazioni di rappresentanza delle
organizzazioni del terzo settore e con altri enti senza finalità di
lucro al fine di favorire l'accesso al mercato del lavoro dei
soggetti che hanno svolto il servizio civile.
3. Nei pubblici concorsi e nelle selezioni pubbliche banditi
dalla Regione, dagli enti locali e dagli altri enti appartenenti al
comparto unico regionale, il periodo di servizio civile
effettivamente prestato è valutato con gli stessi criteri e
modalità del servizio prestato presso enti pubblici.
4. L'attività svolta nell'ambito dei progetti di cui
all'articolo 6 non determina l'instaurazione di un rapporto di
lavoro. Ai volontari del servizio civile regionale compete un
assegno, di natura non retributiva, la cui misura è determinata nel
Documento di cui all'articolo 7.
5. Ai volontari del servizio civile regionale è garantita la
copertura assicurativa per i rischi contro gli infortuni e la
responsabilità civile, relativamente ai danni subiti o cagionati
nell'espletamento del servizio. Ai volontari è inoltre garantita, a
cura delle strutture del servizio sanitario regionale e senza oneri
per gli interessati, l'erogazione delle prestazioni sanitarie
propedeutiche o connesse all'espletamento delle attività di
servizio civile.
6. A favore dei soggetti impiegati nel servizio civile
regionale, la Regione e gli enti locali possono riconoscere, con le
modalità stabilite nel Documento di cui all'articolo 7,
agevolazioni nella fruizione di servizi e altri benefici.
7. I benefici e le agevolazioni previsti dal presente
articolo sono estesi anche ai soggetti che partecipano ai progetti
sperimentali di cui all'articolo 11.
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 10 vi sono gli emendamenti n. 2
e n. 3 presentati dal gruppo "Arcobaleno".
La parola al Consigliere Segretario Venturella.
Venturella (Arc-VA)
- Contrariamente a quello che pensa
il nostro Presidente, questo non è un emendamento punitivo; è
perché noi, dato che le vogliamo bene, non vogliamo farla
affaticare, perché ho fatto una piccola ricerca su tutti i Comitati
che lei presiede, che adesso vado a leggere: il primo è il Comitato
per le celebrazioni del "IX Centenario della morte di Sant'Anselmo
da Aosta"; il Comitato per la cooperazione dello sviluppo e la
solidarietà internazionale; il Consiglio per le politiche del
lavoro; il Comitato tecnico-consultivo per la disciplina sulla
polizia locale, disposizioni in materia di polizia di sicurezza; il
Comitato per le celebrazioni del "60° Anniversario della
liberazione e dell'autonomia della Valle d'Aosta"; il Comitato
paritetico per i servizi camerali; il Comitato regionale di
controllo dei flussi di traffico lungo gli assi internazionali; la
Consulta permanente per la salvaguardia della lingua e della
cultura walser; il Comitato esecutivo per la norma per l'adozione e
per l'applicazione del Programma di plurilinguismo europeo "Pax
Linguis"; il Comitato di direzione e redazione della rivista di
informazione sull'attività degli organi e degli uffici della
Regione - questo è naturale che lo debba presiedere... -; le
Commissioni giudicatrici dei concorsi per il conferimento delle
farmacie nel territorio della Valle d'Aosta; vi è qualche comitato
incerto, poi se mi potrà rispondere... Il Comitato sulle nuove
disposizioni in materia di procedimento amministrativo e diritto di
accesso ai documenti amministrativi... questo comitato lo presiede
oppure no? Sulle riunioni per il Consiglio permanente degli enti
locali... lei lo presiede oppure no? Gli accordi di programma
sempre sulla legge n. 54... almeno quello lo deve presiedere. Vi è
poi tutto il resto, Comitato Università... e forse presiede la
Giunta, ossia tutto questo era "a latere", poi vi sono tutte le
funzioni, che giustamente sono in capo al Presidente della Regione,
tra queste quella di presiedere la Giunta. Era proprio quindi per
sgravare il già gravosissimo compito di presiedere la Giunta che
abbiamo presentato questi emendamenti, per alleggerire il suo già
enorme carico di lavoro quotidiano.
Presidente
- La parola al Presidente della Regione,
Caveri.
Caveri (UV)
- Se fossi la collega Squarzino, le darei un
voto abbastanza negativo, collega Venturella, perché, come
opportunamente segnalato dal collega Salzone, lei ha dimenticato i
compiti più importanti del Presidente della Regione, di cui le
fornirò un elenco, perché ha elencato una serie di bagattelle, poi
il compito è negativo perché una serie di Comitati che lei ha
evocato sono stati abrogati da alcune leggi regionali. Al di là
dello scherzo, difendo il fatto che a presiedere questa Consulta
regionale sia il Presidente della Regione, perché attualmente il
servizio civile nazionale è incardinato presso la Presidenza della
Regione e in prospettiva il servizio civile regionale va
incardinato presso la Presidenza della Regione. È del tutto
evidente che, nel momento in cui si dice che il Presidente della
Regione o un suo delegato lo presiede, questo significa che non vi
è nessun problema ad immaginare che esista qualcuno della struttura
della Presidenza della Regione che ordinariamente riunisca tale
consulta, senza bisogno che vi sia il Presidente. Lei ha parlato
delle politiche del lavoro, ma per le politiche del lavoro è stato
delegato il collega Viérin...
Frassy
(fuori microfono)
- ... grande
soddisfazione...
Caveri (UV)
- ... grande sfottò... non capisco, vi
facesse così schifo entrare in maggioranza! Non vi ho mai visti
così aperti, così partecipativi... fa veramente schifo!
Sul Presidente della Regione, mi consenta, come direbbe il
Presidente per antonomasia: ogni tanto siete come Totò e Peppino,
siete qui a dire che il Presidente della Regione assume troppi
poteri e ogni sera, nei comizi, andate a spiegare le ragioni per le
quali il Presidente della Regione, già così orrendamente pieno di
potere, dovrebbe essere anche eletto dal popolo. Sulla base della
mia piccola esperienza alla Conferenza dei Presidenti, sbattersene
totalmente dell'Assemblea regionale, nel senso che, quando il
Consiglio regionale del Piemonte, o della Lombardia, o della Emilia
Romagna vanno ad uno scontro con il Presidente della Regione,
questo alza il dito e li manda tutti a casa, perché c'è stata
l'elezione diretta; qui invece vi è un meccanismo democratico che
consente, di fronte ad un impazzimento del Presidente, a questa
Assemblea di sfiduciarlo. Siete contraddittori allora! Perché nel
vostro DNA vi sono dei germi che non sono presenti nel movimento
politico a cui appartengo, che è sempre stato proporzionalista,
perché il proporzionale è l'unico meccanismo che consente di avere
una rappresentanza democratica accanto alle assemblee e il
Presidente deve andarsi a cercare la maggioranza nell'Assemblea
regionale. Secondo me, quindi gli emendamenti vanno respinti.
Presidente
- La parola al Consigliere Segretario
Venturella.
Venturella (Arc-VA)
- Ci pare molto interessante che
tutto un Consiglio sia, come dice il collega Lattanzi, dedicato al
referendum... non solo... Era solo che non vorrei fare ancora
alzare il tono di voce al Presidente Caveri, ma vede, crediamo che
un conto sia governare, un altro presiedere tutto e il contrario di
tutto.
Secondo: si è - come verificato anche per il caso della sua
fantasiosa interpretazione della legge sul referendum propositivo -
forse dimenticato di citare che anche nelle proposte di legge di
iniziativa referendaria, quelle che il 18 novembre andremo a
votare, esiste la possibilità che il Presidente della Regione sia
sfiduciato da una mozione di sfiducia.
Presidente
- Pongo in votazione l'emendamento n. 2 del
gruppo "Arcobaleno", che recita:
Emendamento
La lettera a) del comma 2 dell'articolo 10 è
soppressa.
Consiglieri presenti e votanti: 29
Favorevoli: 4
Contrari: 25
Il Consiglio non approva.
Presidente
- Decade di conseguenza l'emendamento n. 3 del
gruppo "Arcobaleno", che era collegato con l'emendamento n. 2 e che
leggo per opportuna memoria:
Emendamento
Alla lettera b) del comma 2 dell'articolo 10 dopo le parole
"o suo delegato" sono inserite le parole "che la presiede".
Pongo in votazione l'articolo 10:
Consiglieri presenti: 30
Votanti e favorevoli: 26
Astenuti: 4 (Bortot, Fontana Carmela, Squarzino Secondina,
Venturella)
Il Consiglio approva.
Presidente
- Pongo in votazione l'articolo 11:
Consiglieri presenti, votanti e favorevoli: 30
Il Consiglio approva all'unanimità.
Presidente
- All'articolo 12 vi è l'emendamento del
Presidente Caveri, che recita:
Emendamento
L'articolo 12 è così sostituito:
"Articolo 12
(Disposizioni finanziarie)
1. L'onere derivante dall'applicazione della presente legge è
determinato in euro 300.000 annui a decorrere dal 2007.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione sia per l'anno finanziario 2007 e
di quello pluriennale per il triennio 2007/2009 sia per l'anno
finanziario 2008 e di quello pluriennale per il triennio 2008/2010,
nell'obiettivo programmatico 2.2.4.08. (Attività culturali -
Promozione culturale, sportiva e sociale).
3. Al finanziamento dell'onere di cui al comma 1 si
provvede:
a) con riferimento agli anni 2007, 2008 e 2009 dei bilanci
per l'anno finanziario 2007 e per il triennio 2007/2009, mediante
l'utilizzo delle risorse iscritte nello stato di previsione della
spesa nell'obiettivo programmatico 3.1. (Fondi globali), al
capitolo 69000 (Fondo globale per il finanziamento di spese
correnti), per annui euro 300.000 a valere sull'apposito
accantonamento previsto al punto A.1. dell'allegato n. 1 ai bilanci
stessi;
b) con riferimento agli anni 2008, 2009 e 2010 dei bilanci
per l'anno finanziario 2008 e per il triennio 2008/2010, mediante
l'utilizzo delle risorse iscritte nello stato di previsione della
spesa nell'obiettivo programmatico 3.1. (Fondi globali), al
capitolo 69000 (Fondo globale per il finanziamento di spese
correnti), per annui euro 300.000 a valere sull'apposito
accantonamento previsto al punto A.2. dell'allegato n. 1 ai bilanci
stessi.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.".
Lo pongo in votazione:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 28
Il Consiglio approva all'unanimità.
Presidente
- Vista l'ora, dichiaro conclusi i lavori
dell'odierna seduta del Consiglio, i lavori riprenderanno domani
mattina alle ore 9,00 con la discussione del disegno di legge n.
181, inerente la disciplina della professione di maestro di sci e
delle scuole di sci in Valle d'Aosta.
La seduta è tolta.
---
La séance se termine à 19 heures 52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK