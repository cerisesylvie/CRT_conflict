Consiglio Regionale della Valle d'Aosta - Oggetto del Consiglio n. 2679 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2679 del 25 luglio 2023 - Resoconto
OGGETTO N. 2679/XVI - Interpellanza: "Programmazione degli
ulteriori interventi di manutenzione al ponte di Issogne
finalizzati alla completa riapertura al traffico".
Bertin (Presidente) -
Punto n. 52. Illustra
l'interpellanza il consigliere Ganis.
Ganis (LEGA VDA) -
Sarò brevissimo. Quest'iniziativa è
finalizzata a conoscere lo stato attuale del ponte di Issogne dopo
gli interventi di manutenzione eseguiti e il continuo monitoraggio
della struttura. Ricordo che in data 17 novembre 2021 il transito
del ponte era stato limitato ai mezzi inferiori alle 3,5
tonnellate, una limitazione dovuta a delle problematiche
strutturali del ponte, legate all'azione del tempo, e alla vetustà
dell'opera ma anche dovuta a una verifica e ispezione dei 327 ponti
situati nella nostra regione e che ha previsto anche una serie di
lavori di manutenzione. Oggi il ponte è limitato a 44 tonnellate e
presenta un restringimento sui due lati della carreggiata; la
struttura è monitorata da un sistema digitale di raccolta dati
utili a definire ulteriori interventi. È chiaro che questo
restringimento provoca una serie di difficoltà per tutti i veicoli
che transitano o attraversano il ponte.
In base a queste considerazioni, si interpella il Governo
regionale per conoscere lo stato attuale del ponte di Issogne dopo
il primo intervento di manutenzione e per sapere se i dati raccolti
finora siano serviti per programmare eventualmente ulteriori
interventi e quando si intende assicurare la completa riapertura al
traffico del ponte.
Presidente -
Risponde l'assessore Sapinet.
Sapinet (UV) -
Grazie collega Ganis dell'iniziativa, che
ci permette di fare il punto su questo intervento.
Proprio sulla base delle risultanze dell'attività di verifica,
monitoraggio e indagine strutturale sul ponte di Issogne, sulla
strada regionale n. 4, già oggetto di una precedente iniziativa,
come lei correttamente in premessa ha ricordato, alla fine dello
scorso anno il ponte in questione è stato interessato da un
intervento di manutenzione per un importo complessivo di circa 130
mila euro, della durata di venti giorni, che ha consentito di
innalzare la portata dello stesso da 3,5 tonnellate a 44
tonnellate, come già correttamente ha ricordato. Quest'intervento
ha permesso di ripristinare il naturale e diretto percorso anche ai
mezzi pesanti, al trasporto pubblico verso il comune di Issogne, ma
con i limiti citati.
A partire dall'ultimazione dei lavori sopracitati il ponte è
monitorato mediante un sistema di controllo continuo digitale, come
ha ricordato anche lei, con gestione remota dei dati per
spostamenti, deformazioni e carichi ad oggi non sono state
segnalate delle anomalie relative alla transitabilità del
manufatto.
Con riferimento ai dati acquisiti, non risulta necessario
eseguire un ulteriore intervento sul ponte nel breve periodo ma, al
fine di mantenere le condizioni attuali di esercizio dell'opera,
come ricordato nelle premesse, risulta tuttavia soggetto a
limitazione sia relativamente ai carichi massimi transitabili,
quindi delle 44 tonnellate, sia rispetto al restringimento
imposto.
Si evidenzia che, tenuto conto della tipologia della struttura
del ponte: tre arcate con archi in calcestruzzo armato e porzione
intermedia dell'impalcato appoggiato su selle Gerber, risulta
necessario effettuare il monitoraggio della stessa per tutta la
durata dell'anno 2023, al fine di conoscere nel dettaglio il
comportamento del manufatto. Si prevede poi - quindi nel 2024 -
l'affido della progettazione sulla base dei dati acquisiti nel
corrente anno dal sistema di monitoraggio installato sul ponte al
fine di individuare gli interventi necessari ad assicurare la piena
funzionalità del manufatto senza limitazioni e conseguentemente la
stima degli investimenti e dei tempi.
Io colgo l'occasione anche per ricordare l'importante lavoro
svolto dalla competente struttura regionale, che, nonostante le
criticità di personale, sta conducendo una rilevante azione
finalizzata al censimento e all'ispezione dei 327 ponti e viadotti
presenti nella rete viaria regionale.
Presidente -
Replica il consigliere Ganis.
Ganis (LEGA VDA) -
Grazie anche a lei, Assessore, per la
risposta e aver fatto così un po' di chiarezza sulla riapertura del
ponte di Issogne. Vorrei ricordare anch'io che queste attività
ispettive hanno un ruolo importante, cioè quello di stabilire il
livello di sicurezza dell'opera, anche in ricordo della tragedia
dopo il crollo del ponte Morandi, che è ancora indelebile. È
evidente che quest'attività, se prolungata nel tempo, purtroppo può
provocare una serie di problemi al flusso veicolare o a tutti i
cittadini che lo attraversano ogni giorno. È proprio per queste
ragioni che la nostra interpellanza è finalizzata o era finalizzata
a conoscere lo stato attuale del ponte e quando verrà riaperto.
Ricordo che anche in questo caso quest'iniziativa è stata postata
sui
social
ma poi discussa in Consiglio; questo per
informare magari ulteriormente i cittadini.
Detto questo, ci auguriamo che il ponte riapra il prima
possibile e in piena sicurezza. Il 2024 sarà un punto di partenza.
Grazie Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK