Consiglio Regionale della Valle d'Aosta - Oggetto del Consiglio n. 93 del 25 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 93 del 25 febbraio 1981 - Resoconto
OGGETTO N. 93/81 - DISAGI DERIVANTI DALLA CHIUSURA DELLA
FARMACIA DELL'EX OSPEDALE MAURIZIANO. (Interpellanza)
Presidente
- Do lettura dell'interpellanza del
Consigliere De Grandis.
INTERPELLANZA
CONSTATATO
che la farmacia dell'ex Ospedale Mauriziano
è chiusa da oltre un anno e mezzo;
CONSIDERATO il disagio che questo fatto arreca alla
popolazione residente nella zona in quanto costretta a recarsi
presso farmacie molto più lontane;
INTERPELLA
l'Assessore alla Sanità per conoscere quali iniziative
intende assumere per ovviare al lamentato inconveniente e se non
ritiene opportuno, almeno in via transitoria, affidare la gestione
della farmacia dell'ex Ospedale Mauriziano alla Azienda
Farmaceutica Municipale del Comune di Aosta.
Presidente
- Il Consigliere De Grandis intende illustrare
l'interpellanza? Ne ha facoltà.
De Grandis (PRI)
- La farmacia del Mauriziano è chiusa
ormai da due anni; si tratta di un presidio che serviva tutto un
settore che oggi è costretto a rivolgersi ad altre farmacie
dislocate in zone diverse della città. Mi sembra allora che,
arrivati al punto di definire una convenzione con l'Ordine
Mauriziano per il trasferimento dell'ospedale alla Regione, sia il
caso di affrontare anche il problema della riapertura della
farmacia, per ridare alla popolazione un servizio di cui ha
bisogno.
Vorrei soprattutto che si avessero presenti le disposizioni
della legge 833, e precisamente gli artt. 65 e 66 che prevedono il
passaggio all'Unità Sanitaria Locale e al Comune dei beni
appartenenti all'Ordine Mauriziano, di cui fa parte anche la
farmacia, affinché il presidio stesso venga affidato all'Azienda
Farmaceutica Municipale. La quale è non solo in grado di gestire
questo tipo di servizio, ma ha dimostrato nel corso degli anni,
gestendo altre tre farmacie nella città di Aosta, di essere
perfettamente all'altezza di fornire un servizio impeccabile alla
popolazione e nello stesso tempo di essere una delle poche aziende
municipalizzate d'Italia che vantano di essere in attivo. Mi pare
che il bilancio del 1979 abbia addirittura un attivo di 104 milioni
per la gestione delle tre farmacie; senza contare che la stessa
azienda ha investito parecchi milioni per la ristrutturazione della
farmacia di Corso Battaglione Aosta e per il trasferimento di
quella di Corso Ivrea in via Monte Emilius; sono spese di
investimento notevoli, che superano i 100 milioni e che l'azienda
ha sostenuto con i propri introiti. Essa quindi unisce ad un
servizio pubblico estremamente importante anche la capacità
gestionale per non gravare sulla finanza pubblica.
Questo affidamento all'Azienda Farmaceutica Municipale dovrebbe
a mio avviso avvenire al di fuori delle normative che in base alla
legge 475 prevedono l'alternanza per le nuove farmacie, secondo la
quale una farmacia va all'azienda municipalizzata, una va a
concorso tra i privati. Qui si tratta, secondo il mio parere, e, mi
pare, con una corretta interpretazione degli artt. 65 e 66 della
legge 833, del trasferimento di un bene, che quindi è ovviamente
destinato ad essere gestito dall'Unità Sanitaria Locale e
specificatamente dall'Azienda Municipale Farmaceutica, che è
strettamente collegata e coordinata poi dall'Unità Sanitaria
Locale.
Vorrei su questo punto, anche nelle more della ratifica
dell'accordo tra la Regione e l'Ordine Mauriziano, un preciso
impegno dall'Assessore che le cose si risolveranno in questo e non
in altri modi, ad esempio mettendo a concorso quel tipo di
farmacia, che secondo me dovrebbe essere sottratto a questa logica
e a questo sistema.
Presidente
- Risponde l'Assessore Rollandin, ne ha
facoltà.
Rollandin (UV)
- I disagi legati alla chiusura della
farmacia dell'ospedale, soprattutto per quanto riguarda il servizio
che veniva prestato per gli esterni, sono dovuti - l'abbiamo già
richiamato in altre occasioni - alla questione gestionale che ci ha
visti impegnati in una vertenza con il Mauriziano, che speriamo
trovi finalmente una conclusione. Inoltre va tenuto conto che la
farmacia era inserita in uno di quei presidi che erano propri del
Mauriziano, e come tale andava gestita essenzialmente per quanto
riguardava la parte interna. Ora, nel momento in cui si è cercato
all'interno dell'ospedale un impegno per la distribuzione del
farmaco che superasse quella della semplice consegna della
confezione e fosse diretta alla verifica dell'importanza delle
nuove tecniche soprattutto riguardo alla monodose e quindi riguardo
alla necessità di risparmio e di somministrazione più oculata, in
quanto c'è il coinvolgimento del farmacista che non è più solo un
dispensatore di confezioni, ma è direttamente interessato alla
posologia e quindi coinvolto nel discorso medico accanto al malato,
si è arrivati a una situazione di organico che ha precluso
l'apertura verso l'esterno. Teniamo anche conto che, come
dislocazione definitiva, nel progetto di ristrutturazione
dell'ospedale la farmacia è sita nel contesto del corpo centrale,
il che obbligherebbe il cliente esterno ad entrare all'interno
dell'ospedale. Tutti questi problemi hanno fatto sì che per questo
periodo ci fosse una momentanea chiusura della farmacia.
Il problema della riapertura e quindi del coinvolgimento degli
Enti locali che, in base alla legge 475 cui il collega De Grandis
si richiamava, sono cointeressati in questo servizio, oltre che
naturalmente nell'utenza, si stava dibattendo da un po' di tempo, e
pensiamo adesso di portarlo a soluzione. Desidero ricordare, che è
stato fatto ultimamente un concorso per l'assegnazione di una nuova
farmacia che dovrebbe esser sita in Viale Federico Chabod, e che a
questo proposito la stessa legge 475 pone dei vincoli legati sia
alla popolazione - i Comuni al di sotto dei 25.000 sono tenuti ad
avere una farmacia ogni 5.000 abitanti - sia alla distanza tra una
farmacia e l'altra; vincoli che naturalmente devono essere vagliati
e verificati.
Quanto disposto dagli artt. 65 e 66 della legge 833 per il
passaggio dei beni di enti alla futura Unità Sanitaria Locale non
può essere applicato in questo caso perché si tratta di un ente che
è al di fuori di quelli i cui beni - ad esempio quelli della Croce
Rossa - con decreto dovranno essere assegnati alla gestione
dell'Unità Sanitaria Locale. Inoltre la Municipalizzata non rientra
nel sistema dell'Unità Sanitaria Locale, ma mantiene una gestione a
parte e quindi non sarà gestita in futuro con le altre farmacie
nell'Unità Sanitaria Locale. A questo proposito ricordo che è
previsto dall'art. 3 della legge 475 il diritto di prelazione del
Comune quando ci sia da parte del medico provinciale la
dichiarazione - naturalmente dopo aver sentito gli organi
competenti - della chiusura di una farmacia all'interno di un
ospedale. Quindi questo diritto esiste e penso che vada tenuto
presente al momento in cui dovesse eventualmente presentarsi il
problema a cui accennava il collega De Grandis riguardo
all'assegnazione futura di una nuova farmacia, qualora appunto
venisse confermata definitivamente la chiusura al pubblico di
quella che attualmente è ubicata all'interno dell'ospedale.
Sono comunque due problemi separati: un conto è la gestione del
servizio farmaceutico che verrà fatta da parte dell'Unità Sanitaria
Locale; un conto è la gestione che deve essere portata avanti dalla
Municipalizzata.
Non sto a richiamare quanto diceva il collega sui buoni
risultati di questa gestione, sui quali concordo; io non sapevo la
cifra esatta dell'attivo, però sapevo che le cose andavano bene, e
negli incontri che si sono avuti per l'applicazione del Prontuario
farmaceutico e della convenzione i rapporti con i rappresentanti
della Municipalizzata sono sempre stati ottimi. Penso che la
fiducia in questo Ente possa essere totale, e noi, ripeto, pensiamo
di coinvolgere in prima persona il Comune, e per esso poi la
Municipalizzata, nella futura gestione di un'eventuale farmacia che
sia ubicata all'interno dell'ospedale.
Comunque, fino al momento in cui, come accennava già il
proponente, non sarà stata risolta la questione col Mauriziano e
non saranno stati definiti questi rapporti, anche l'assegnazione
non sarà possibile, perché non è l'Ente regione titolare di questo
servizio, che rimane ancora al Mauriziano; non so se ho reso l'idea
della complessità del problema e quindi delle cause della chiusura
forzata.
Devo dire tuttavia che il disagio per i cittadini rimane
circoscritto nell'ambito dei 200 metri, perché tale è la distanza
massima che essi devono percorrere in più per recarsi ad un'altra
farmacia.
So che adesso c'è la tendenza, giusta, ad avere il servizio
sempre più vicino, però, se pensiamo al disagio degli abitanti
delle frazioni dei nostri Comuni di montagna, penso che quello
della mancata apertura all'esterno di questa farmacia, sia
relativo, anche se va tenuto conto e pertanto deve essere applicato
quanto è previsto per legge per i Comuni che hanno una determinata
popolazione.
Penso quindi di poter assicurare al Consigliere De Grandis che
quanto è previsto e quanto sollecitava verrà tenuto nel debito
conto al momento della futura assegnazione, una volta risolti i
problemi a cui accennavo prima.
Se il collega desidera avere altre delucidazioni, potrò fornirne
ulteriori in separata sede.
Presidente
- Il Consigliere De Grandis ha facoltà di
parlare.
De Grandis (PRI)
- Mi sta sostanzialmente bene quanto ha
detto l'Assessore, anche perché conosco i grossi problemi che ci
sono stati fino a oggi per poter risolvere questa questione.
Direi tuttavia che, pur essendo distinte l'Unità Sanitaria
Locale e l'Azienda farmaceutica, nulla vieta che fra i due enti si
crei una collaborazione fattiva, che vada a vantaggio della
collettività. Ed è in questa direzione che vorrei insistere, perché
ritengo che l'Unità Sanitaria Locale, che nasce oggi con le chiare
ed imprescindibili difficoltà che accompagnano la nascita di ogni
nuovo organismo, trarrebbe un vantaggio da non sottovalutare dal
poter disporre, almeno per un settore di attività, di un ente già
funzionante in maniera senz'altro ottimale.
Venendo al problema della località ove è ubicata la farmacia, è
vero che dalla farmacia dell'ospedale a quella oggi del Dott.
Chenal corrono duecento metri, però bisogna anche calcolare quanti
metri corrono fra questa agli abitanti che sono a monte della Via
Parigi e della Via Ginevra per valutare questo tipo di distanza. E
ce ne sono: tutta la zona di Via Chabod si appoggia sulla farmacia
dell'ospedale come più vicina. Ma, a prescindere da questo, è
evidente che, se nei villaggi ci sono delle difficoltà obiettive
per il numero di abitanti che non consente l'apertura di farmacie,
laddove nella città questa è possibile - perché il numero per la
nostra città è di una farmacia ogni 4.000 abitanti - è evidente che
ubicare in maniera intelligente e funzionale questi presidi rientra
negli impegni che la Regione deve assumersi.
Vorrei anche porre l'accento su un altro fatto: l'azienda
potrebbe, proprio in un presidio farmaceutico come quello che è
nell'ospedale, assolvere non solo a una funzione di collegamento
con il medesimo che è fondamentale proprio per la questione del
farmaco dosato, come ricordava l'Assessore, ma anche approfittare
di un presidio così collocato per tenerlo aperto 24 ore su 24, come
avviene per almeno una farmacia in tutte le città d'Italia.
Noi non abbiamo questo tipo di servizio; le farmacie
naturalmente fanno dei turni che hanno i limiti dei turni e fra
l'altro costringono il cittadino che abbia necessità di medicinali
ad informarsi attraverso una routine più o meno lunga, su qual è la
farmacia che presta servizio in quel momento. E tutto questo è
fonte di disagio. L'utilità di una farmacia aperta 24 ore su 24 - e
l'azienda è in grado di fornire questo tipo di servizio - è un
altro fattore che dobbiamo tenere secondo me nella dovuta
considerazione.
Mi riservo di chiedere in separata sede all'Assessore tutta
un'altra serie di chiarimenti spiccioli, che non credo possano
interessare il Consiglio, perché ritengo fra l'altro che
l'assegnazione di questa farmacia debba uscire dall'attribuzione
per legge del presidio farmaceutico in maniera alternata ai privati
e all'ente municipalizzato; vale a dire che questa dovrebbe essere
un'assegnazione che arriva ex lege e non in funzione di questo tipo
di alternanza.
La farmacia di Viale Chabod è stata messa a concorso, è stata
vinta, verrà aperta; verrà aperta rispettando le distanze e tenendo
presente che verrà aperta anche quella dell'ospedale; la prossima
che dovrà essere aperta andrà all'azienda farmaceutica
indipendentemente da quella dell'ospedale, a mio avviso, perché
quello è un passaggio che dovrebbe avvenire, per legge, in maniera
automatica.
Presidente
- Poiché un oggetto di argomento analogo agli
oggetti n. 11 e n. 12 è iscritto all'ordine del giorno al punto 20,
le interpellanze saranno illustrate prima della trattazione
dell'oggetto n. 20, e quindi la discussione avverrà
congiuntamente.
Pertanto passiamo alla trattazione dell'oggetto n. 14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK