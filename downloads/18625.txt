Consiglio Regionale della Valle d'Aosta - Oggetto del Consiglio n. 1731 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 1731 del 20 dicembre 2000 - Resoconto
OGGETTO N. 1731/XI Ruolo dell’Assessorato
all’industria, artigianato ed energia in relazione
alla prossima istituzione della Camera di commercio.
(Interrogazione)
Interrogazione Preso atto della dichiarazione rilasciata
dall’Assessore regionale alle finanze in merito
all'istituzione entro il corrente anno della Camera di Commercio
anche nella nostra Regione;
Constatato che detta istituzione a carattere locale può
comportare il definitivo superamento
dell’Assessorato all’Industria e
Artigianato;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) se ritiene superato il ruolo svolto
dall’Assessorato all’Industria e
Artigianato a cui era stato delegato fino ad oggi a svolgere anche
il ruolo della Camera di Commercio;
2) i tempi entro i quali intende procedere all'istituzione della
nuova struttura.
F.to: Beneforti
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
La questione della riforma del
sistema camerale in Valle d’Aosta era stata già
oggetto nella passata legislatura di una discussione
approfondita.
Nella passata legislatura il Consiglio regionale aveva votato
nel 1998 un ordine del giorno in cui si diceva testualmente che il
Consiglio esprime la volontà che sia la prossima legislatura, cioè
questa, a porre in essere tutte le azioni tese a razionalizzare,
ridefinire, riqualificare il sistema e a creare in tempi
ragionevolmente rapidi un organismo in grado di dare
rappresentatività e governo autonomo agli operatori economici.
Questo è stato poi ripreso nel programma
dell’attuale maggioranza in cui si prevede che
attraverso un adeguato strumento di autonoma rappresentanza le
associazioni economiche e i liberi professionisti della Regione
potranno svolgere un ruolo di supporto e promozione degli interessi
generali che attengono alle imprese e alle libere attività
professionali e che per realizzare questo si procederà attraverso i
principi del federalismo anche nel settore economico volto a
ridurre il ruolo di gestione dell’Amministrazione
regionale riconducendo la sua azione alle attività di indirizzo,
programmazione, coordinamento, valutazione e controllo.
Questo è quanto si sta facendo, quindi non si sta facendo altro
che realizzare il programma di maggioranza. Questo programma non
prevede, come è scritto nella premessa dell'interrogazione, il
superamento dell’Assessorato
dell’industria. Qualora si addivenga a un accordo
nel corso del confronto aperto con le organizzazioni
imprenditoriali e le organizzazioni sindacali
nell’ambito del patto per lo sviluppo, indubbiamente
le funzioni dell’Assessorato muteranno, ma
sicuramente non verrà soppresso.
Quindi posso tranquillizzare, semmai abbia avuto qualche
preoccupazione in merito, il Consigliere Beneforti anche perché le
questioni legate all’assistenza delle imprese, al
servizio contingentamento, alle questioni
dell’energia, alle attività produttive e zona
franca, alle attività promozionali e alle attività delle imprese
artigiane continueranno ad operare.
Per quanto riguarda i servizi camerali, potrà cambiare il ruolo
dell’Assessorato che sarà prevalentemente in questo
caso un ruolo di indirizzo e non di gestione.
Vorrei ricordare come nel Consiglio di metà novembre proprio
un'interpellanza del Consigliere Beneforti metteva in evidenza la
necessità di portare avanti con azioni concrete il patto per lo
sviluppo sottoscritto con le organizzazioni sindacali e
imprenditoriali. Proprio uno dei punti di tale patto riguarda la
riforma dei servizi camerali ed è quanto si sta facendo.
La Giunta ha predisposto una bozza, che nel mese di gennaio
verrà portata in discussione al tavolo del patto dello sviluppo e
di conseguenza si darà in questo caso attuazione a un impegno di
concertazione con le forze sociali e imprenditoriali.
Il confronto inizierà a gennaio e ci auguriamo che sia il più
rapido possibile tenuto conto del fatto che per quanto riguarda le
funzioni camerali si tratta di andare a definire un ente e una
struttura che progressivamente assumerà maggiori funzioni, tenuto
conto del fatto che le funzioni camerali per ben 54 anni in Valle
d’Aosta sono state svolte dalla Regione. Sarà quindi
un processo graduale e concordato con le organizzazioni sociali e
imprenditoriali interessate.
Président
La parole au Conseiller Beneforti.
Beneforti (PVA-cU)
Prendo atto della risposta
dell’Assessore, ma dal mio punto di vista non posso
essere soddisfatto. Già un anno fa esprimemmo in questa sede il
nostro parere contrario all'istituzione della camera di commercio o
di un organismo autonomo così come lo ha chiamato oggi
l’Assessore.
Non pensavamo, come non pensiamo oggi, di essere ascoltati.
Purtroppo ha prevalso il peso delle aziende commerciali, ha
prevalso il peso delle aziende artigiane, ha prevalso il peso degli
industriali e delle loro associazioni di categoria, che hanno
chiesto a gran voce l’istituzione della camera di
commercio anche in Valle d’Aosta. Lo hanno chiesto
come se in questi 55 anni di vita dello Statuto speciale non fosse
stato fatto niente nei loro confronti.
Hanno detto, almeno così ho letto, che vogliono assumersi le
loro responsabilità ritenendo la camera di commercio un organo
fondamentale di supporto e promozione degli interessi generali
delle imprese.
Vedremo cosa sapranno fare, vedremo quale sviluppo, rilancio e
assistenza sapranno dare alle attività economiche, artigiane,
industriali, commerciali e turistiche sia agli effetti produttivi,
sia agli effetti occupazionali. Comunque io resto del mio parere
che è quello di restituire all’Assessorato regionale
il ruolo che gli compete.
Per noi l’istituzione della camera di commercio
vuol dire solo cedere ad una rivendicazione di parte e non rendere
il "sistema Valle d’Aosta" più competitivo come si
vuol far credere; vuol dire creare un ulteriore carrozzone, la cui
gestione è affidata alle categorie che l’hanno
rivendicata; vuol dire dichiarare anche se non la definitiva
soppressione quanto meno il ridimensionamento
dell’Assessorato competente già abbondantemente
smembrato; vuol dire dimostrare l’incapacità della
Giunta e anche del Consiglio regionale di difendere e tutelare la
propria autonomia, oltre alle prerogative che gli provengono dallo
Statuto speciale; vuol dire, infine, mettere in atto un'operazione
puramente partitica e di movimenti sul piano clientelare ed
elettorale perché questo alla fine è lo scopo per il quale viene ad
istituirsi in Valle d’Aosta la camera di commercio o
l’organismo autonomo così come lo ha chiamato
l’Assessore.
Accreditare infine nell'opinione pubblica e fra gli operatori
dei settori interessati che la camera di commercio sarà il
toccasana di tutti i mali, vuol dire illudere il prossimo e mentire
sapendo di mentire. Comunque, come dicevo prima, chi vivrà
vedrà.
Vedremo quale ruolo giocherà questo nuovo organismo che è stato
richiesto a gran voce da parte delle categorie e degli operatori
economici interessati. Stiamo attenti perché gli interessi degli
operatori economici non coincidono, e finora non sono mai coincisi
del tutto, con gli interessi dell'intera Valle
d’Aosta.
Quando si creano nuovi enti ed istituzioni mai dobbiamo guardare
i riflessi che possono avere sull'intera Valle
d’Aosta indipendentemente dal fatto che la loro
istituzione faccia parte o meno del programma di maggioranza. Ciò
che è buono viene accettato, ma ciò che non è accettabile non può
essere portato avanti se non è nell’interesse
generale della collettività valdostana. Mi sembra che questo
provvedimento, se sarà preso, sia un attentato allo Statuto
speciale, perché vuol dire rivedere in negativo una prerogativa che
avevamo e che forse non abbiamo saputo sfruttare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK