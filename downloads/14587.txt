Consiglio Regionale della Valle d'Aosta - Oggetto del Consiglio n. 546 del 7 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula
Oggetto del Consiglio n. 546 del 7 aprile 1999 - Resoconto
SÉANCE DU 7 AVRIL 1999 (APRÈS-MIDI)
OGGETTO N. 546/XI Approvazione dei programmi di interventi dei
cantieri dipendenti dal Dipartimento risorse naturali, dalla
Direzione forestazione, dalla Direzione del Corpo forestale
valdostano e dal Servizio gestione risorse naturali per l'anno
1999.
Deliberazione Il Consiglio
Richiamata la legge regionale 27 luglio 1989, n. 44, concernente
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall'art. 3 della suddetta legge
il Dipartimento Risorse Naturali, la Direzione Forestazione, la
Direzione del Corpo Forestale Valdostano, il Servizio Gestione
Risorse Naturali, hanno predisposto gli allegati programmi degli
interventi per lavori da eseguirsi in economia diretta per l'anno
1999;
Precisato che i lavori elencati nella proposta di programmi
comportano l'occupazione complessiva di n. 836 addetti
idraulico-forestali con contratto di lavoro sia a tempo determinato
che indeterminato e che risultano così suddivisi:
Direzione Forestazione
- addetti agli interventi di forestazione, sentierazione e alte
vie n. 292
- addetti agli interventi di manutenzione vivai forestali e
alberi monumentali n. 43
- addetti agli interventi Mont Avic, FRIO, FOSPI, n. 163
- addetti rilievi piani di assestamento forestale n. 190
- impiegati n. 35
Direzione del Corpo Forestale Valdostano
- addetti alla gestione fauna selvatica e edilizia forestale n.
22
- addetti agli interventi antincendio boschivo n. 1
- impiegati n. 8
Servizio Gestione Risorse Naturali
- addetti agli interventi del verde pubblico e
sistemazione ambientale zone umide n. 56
- addetti agli interventi di manutenzione giardini alpini e
castelli n. 9
- impiegati n. 4
Dipartimento Risorse Naturali
- impiegati n. 13;
Preso atto che la programmazione dei lavori, a causa del loro
carattere prevalentemente stagionale e della loro tipologia è da
ritenersi comunque in via previsionale e potrebbe subire nel corso
dell'anno delle variazioni;
Visto il regolamento regionale 28 marzo 1994, n. 2 come
modificato dal regolamento regionale 5 dicembre 1995, n. 8;
Richiamato il provvedimento dirigenziale n. 384 in data
08.02.1999 concernente un primo impegno di spesa per il pagamento
degli oneri retributivi, contributivi, previdenziali e
dell'accantonamento del trattamento di fine rapporto agli addetti
idraulico-forestali, per il primo trimestre 1999;
Richiamata la deliberazione di Giunta regionale n. 2 in data 11
gennaio 1999 concernente l'approvazione del bilancio di gestione
per l'anno 1999 e per il triennio 1999/2001, con attribuzione alle
strutture dirigenziali di quote di bilancio e degli obiettivi
gestionali correlati nonché la circolare applicativa n. 4 del
29.01.1999;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto l'art. 1, comma 1, lettera t) della legge regionale 7
dicembre 1979, n. 66, in ordine alla competenza del Consiglio
regionale;
Visto il parere favorevole rilasciato dal Coordinatore del
Dipartimento Risorse naturali dell'Assessorato Agricoltura e
Risorse Naturali ai sensi del combinato disposto degli articoli 13,
comma 1, lettera e) e 59, comma 2 della legge regionale 23 ottobre
1995, n. 45, sulla legittimità della presente deliberazione;
Visto il parere della III Commissione consiliare permanente;
Delibera
1) di approvare i programmi degli interventi per lavori da
eseguirsi in economia diretta per l'anno 1999 redatto dal
Dipartimento Risorse Naturali, dalla Direzione Forestazione, dalla
Direzione del Corpo Forestale Valdostano e dal Servizio Gestione
Risorse Naturali, come da allegati alla presente deliberazione,
dando atto che per il pagamento delle retribuzioni agli addetti
forestali si provvede con provvedimento dirigenziale sui seguenti
capitoli di spesa:
- 38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali";
- 39700 "Spese per retribuzioni al personale addetto alla cura e
alla manutenzione straordinaria degli alberi monumentali e dei
castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (contratti collettivi di lavoro)";
- 38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
- 50150 "Spese per la costruzione di infrastrutture tecniche per
il parco Mont Avic";
- 64901 "Spese per la realizzazione di opere volte a promuovere
lo sviluppo alpinistico ed escursionistico";
- 65920 "Spese per il restauro e manutenzione di beni mobili e
immobili di interesse artistico e storico (comprende interventi
rilevanti ai fini IVA) (fondi impegnati con deliberazione della
Giunta regionale n. 4606/1997);
- 39670 "Spese per manutenzione ordinaria del verde pubblico,
delle aree e dei percorsi attrezzati e delle aree naturali";
- 39660 "Spese per interventi di insediamento del verde
pubblico, delle aree e dei percorsi attrezzati e per il recupero
ambientale di aree degradate";
2) di approvare l'esecuzione dei lavori suddetti in
amministrazione diretta, a cura e sotto la direzione del
Dipartimento Risorse Naturali, della Direzione Forestazione, della
Direzione del Corpo Forestale Valdostano e del Servizio Gestione
Risorse Naturali con l'impiego di addetti forestali assunti con
rapporto di natura privatistica regolato dal Contratto Collettivo
Nazionale di Lavoro, dal Contratto Integrativo di Lavoro (C.I.L.) e
ai sensi della legge regionale 27 luglio 1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni ai programmi degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta.
Allegato
(Omissis)
Président La parole à l'Assesseur à l'agriculture et aux
ressources naturelles, Perrin.
Perrin (UV) Questo programma è redatto in base alla legge
regionale del 27 luglio 1989 n. 44 che prevede che la Regione,
attraverso l'Assessorato dell'agricoltura e risorse naturali
organizzi cantieri di lavoro per l'esecuzione diretta di tutta una
serie di interventi che poi andrò ad elencare.
I servizi dell'Assessorato provvedono a redigere dei piani
annuali nei quali sono indicati la specificazione degli interventi,
la loro localizzazione, per ogni squadra viene previsto il numero
delle maestranze presumibile e la loro qualificazione come la
durata presunta degli interventi e la spesa prevista.
Questi piani di intervento vengono redatti sulla scorta di
indicazioni che emergono da studi e ricerche effettuate dai servizi
competenti e integrati generalmente da segnalazioni di
amministrazioni e strutture pubbliche e private della Regione.
Questi piani sono concordati con le organizzazioni sindacali che
esprimono un proprio parere.
Per quest'anno abbiamo predisposto una proposta di programma che
comporta l'occupazione complessiva di 836 addetti
idraulico-forestali con contratto di lavoro sia a tempo determinato
che indeterminato e sono divisi nel modo seguente secondo le
diverse direzioni:
Direzione forestazione
- addetti agli interventi di forestazione, sentierazione e alte
vie n. 292
- addetti agli interventi di manutenzione vivai forestali e
alberi monumentali n. 43
- addetti agli interventi Mont Avic, FRIO, FOSPI n. 163
- addetti ai rilievi piani di assestamento forestale n. 190 (i
piani economici),
- impiegati n. 35
Direzione del Corpo forestale valdostano
- addetti alla gestione fauna selvatica e edilizia forestale n.
22
- 1 addetto agli interventi antincendio boschivo
- impiegati n. 8.
Servizio gestione risorse naturali
- addetti agli interventi del verde pubblico e sistemazione
ambientale zone umide n. 56
- addetti agli interventi di manutenzione giardini alpini e
castelli n. 9
- impiegati n. 4.
Nel Dipartimento risorse naturali che dirige e cura tutta
l'organizzazione abbiamo 13 impiegati che coordinano il lavoro.
Quanto al prospetto finanziario, per gli interventi di
forestazione, sentierazione, alte vie, assestamento forestale,
manutenzione e vivai forestali, alberi monumentali, è prevista una
spesa di 16,282 miliardi; per gli interventi di sistemazione
ambientale delle aree degradate, zone umide e verde pubblico, aree
adiacenti edifici storici, aree attrezzate e giardini alpini, sono
previsti 2,56 miliardi; per gli interventi relativi alla gestione
della fauna selvatica, antincendio boschivo ed edilizia forestale,
1,35 miliardi, per un totale generale distribuito sui vari capitoli
di competenza di 20,192 miliardi.
Il numero totale dei cantieri forestali è di 95, le ore
complessive di lavoro pari a 803.760 ore.
L'obiettivo che la Giunta si è posto è quello di mantenere in
questa fase l'occupazione che è già assodata nei cantieri forestali
ed è l'obiettivo che è stato raggiunto perché tutti coloro che
lavoravano nella Forestale sia a tempo determinato che
indeterminato negli anni passati saranno riassunti per
quest'esercizio. Non sono previste nuove assunzioni al momento e
credo che quest'obiettivo sia veramente importante anche per il
mantenimento occupazionale della Valle se consideriamo che questi
836 addetti sono distribuiti su tutto il territorio della Regione,
quindi vanno a dare delle risposte occupazionali anche in zone di
media montagna dove è difficile reperire del lavoro perché lontani
generalmente dai centri di lavoro più importanti.
Dobbiamo inoltre dire che in questi anni c'è stato un grosso
aumento della professionalità degli addetti ai vari cantieri che si
sono specializzati nelle varie operazioni, nelle sentierazioni e in
tutto il settore della forestazione, nelle culture vivaistiche,
nella gestione delle aree verdi.
Questo è tutto, se ci sono delle domande, risponderò.
Président La discussion est ouverte. La parole au Vice-président
Viérin Marco.
Viérin M. (Aut) Questa delibera è arrivata in fretta e furia in
commissione, il collega Lanièce - di cui scuso l'assenza perché sta
poco bene - non ha voluto partecipare alla votazione della
commissione proprio perché la proposta è arrivata solo alcune ore
prima.
Un argomento così importante come giustamente ha detto
l'Assessore per vari fattori, però anche complesso perché è un
argomento sul quale bisognerebbe capire alcune cose ed onestamente
il prospetto che ci è stato dato è un prospetto un po' ripetitivo,
che non entra nel merito onde permetterci di saperne qualcosa di
più.
Faccio alcune domande all'Assessore per essere più chiaro.
Innanzitutto una cosa che noi Autonomisti non riusciamo a capire è
questa. C'è un elenco di cantieri, in totale 95, e poi ci sono
altre tabelle che suddividono questi cantieri per altri fattori,
però un fattore molto importante che non compare in questi elenchi
è da quanto tempo esistono alcuni cantieri.
Ci sono cantieri nuovi che sono iniziati quest'anno o l'anno
scorso, quindi uno capisce che magari ci vogliono due o tre anni,
però a naso mi sembra che ci siano anche dei cantieri che sono in
piedi da più di 8-10 anni come località, come sito. Giustamente
l'Assessore mi dice che questi cantieri sono stati creati ed
individuati grazie a studi e ricerche dei servizi competenti oppure
tramite segnalazioni che sono pervenute da enti locali, comunità
montane, comuni e così via, che poi gli uffici hanno valutato, però
sarebbe importante capire in queste località da quanto tempo è in
atto questo cantiere. Perché se finanziamo, ad esempio, per 10-12
anni lo stesso cantiere nello stesso sito, è chiaro che lì si è
cercato di fare un'opera che ha un certo rilievo dilazionata nel
tempo.
Per carità, a volte si può anche concordare che questo sia
avvenuto o avvenga perché non c'erano altre modalità per poter
realizzare quest'intervento che magari era un intervento oltretutto
impellente, in altri casi magari andremo a scoprire che sono anche
delle forzature e forse conveniva fare un ragionamento diverso per
finanziare quel tipo di intervento. Questo non ci è permesso di
capire, quindi chiederei all'Assessore se è possibile avere un
prospetto un domani - non lo chiediamo oggi - per sapere in base ai
cantieri e in base all'obiettivo di questi cantieri da quanti anni
si sono insediati in quel tale sito.
Altre due o tre domande più dirette: vediamo negli allegati sul
discorso forestazione ben 16.000 più 3.000 ore, quasi 20.000 ore,
destinate al garage di Plan Félinaz, officina, garage e magazzino;
presumo che sia il complessivo che serve per tutti i cantieri. Era
solo per avere questa conferma.
Poi volevo sapere cosa si intende quando si parla di tagli
colturali visto che è utilizzato almeno per il 50 percento dei
cantieri e capire se non si potrebbe definire meglio questa
dicitura perché utilizzare questa dicitura quasi ovunque mi sembra
che non possa permetterci di capire se poi alla fine si nasconde
tutto sotto questa voce.
Terza domanda. Mi dice l'Assessore che sull'antincendio boschivo
sono destinati 1 operaio e 8 impiegati; vorrei capire che finalità
ha questo servizio antincendio boschivo visto il rapporto di 8
impiegati e 1 operaio.
Queste sono tre domande più pertinenti al contenuto
dell'allegato alla delibera mentre la prima domanda era di
carattere generale per poter fare un ragionamento un po' più
allargato sul tempo di quello che è quest'investimento e di quello
che comporta quest'investimento in termini di risultati.
Président La parole au Conseiller Lattanzi.
Lattanzi (FI) A nome del gruppo, vista la complessità della
delibera e il suo peso, vorrei alcuni chiarimenti da parte
dell'Assessore.
Non ribadirò alcuni passaggi che ha già fatto Viérin che saranno
utili anche per noi nei chiarimenti dell'Assessore per concentrarmi
su altri aspetti della delibera relativi alle assunzioni del
personale.
Per una questione di velocità di calcolo, visto che le tabelle
non riportano i totali e le percentuali, sarebbe interessante
sapere intanto i criteri di assunzione perché si parla di
riassumere tutto il personale sia a tempo determinato che a tempo
indeterminato; ci chiediamo qual era la funzione di riassumere
quelli a tempo indeterminato: dovrebbero essere già assunti, non
dovrebbe esserci stata la
sospensione…
(interruzione dell'Assessore Perrin, fuori microfono)
… una continuità, un rinnovo di
contratto.
Per quanto riguarda invece quelli a tempo indeterminato quali
sono i criteri di riassunzione e poi c'era ancora una
domanda… no,
niente… sì, le assunzioni avvenivano
attraverso chiamata diretta o quali criteri venivano seguiti sia
per quelli a tempo determinato che per quelli a tempo
indeterminato, ma per questi credo che ci sia la continuità di
rapporto. Se può chiarirci meglio l'Assessore, perché viene
specificato nella delibera che è per proseguire un rapporto, e
questo dovrebbe essere scontato.
Président La parole à la Conseillère Squarzino Secondina.
Squarzino (PVA-cU) Per fare alcune domande. Intanto condivido
l'osservazione fatta dal Consigliere Viérin circa i tempi con cui è
stato presentato questo documento all'esame della commissione e
anche il fatto che è stato inserito nell'ordine del giorno
aggiuntivo. Vorrei capire qual è l'urgenza di quest'atto
amministrativo, da quanto tempo l'assessorato lavora su questi
progetti, quando ha chiesto i vari progetti agli enti locali e
quando sono arrivati. Vorrei quindi capire perché un atto così
importante è stato discusso in commissione di corsa senza che si
abbia avuto il tempo di esaminarlo con attenzione.
Vorrei poi capire chi definisce le tipologie progettuali del
ripristino dei sentieri. Non ho qui l'elenco dei cantieri dell'anno
scorso e di due anni fa, quindi non so se il sentiero cui mi
riferisco fa parte dell'elenco dei sentieri che vengono finanziati
con questo tipo di intervento, ma chi di voi ha avuto l'occasione
di andare verso la Conca di By e fa ancora a piedi come la
sottoscritta il tragitto Glacier-Conca di By per andare al Rifugio
Amianthe (perché non ho né alpeggi né amici a cui chiedere di fare
11 o 12 chilometri in macchina, per cui la sottoscritta che si fa a
piedi per andare al Rifugio Amianthe il tragitto da Glacier fino a
By) non può che rimanere esterrefatto nel vedere quel sentiero
ricostruito.
Credevo che fosse la strada di accesso a una villa monumentale
perché era tutta lastricata bene per terra, anche l'alzata del
gradino, le curve erano proprio come quelle delle scale a
chiocciola. Vorrei capire chi ha in mano la tipologia progettuale
di questi sentieri; ho visto altri sentieri, non tutti sono fatti
così, però vorrei capire se questa è la nuova linea progettuale
adottata dall'Amministrazione.
Vorrei riprendere alcune osservazioni che erano già emerse nella
passata legislatura ogni volta che si affrontava questo problema.
Ricordo che erano state fatte alcune ipotesi in questo senso poi
non approfondite. È proprio essenziale che sia la Regione ad avere
la diretta competenza rispetto a questo tipo di lavori?
Mi sembra che, per quanto riguarda i lavori socialmente utili,
di pubblica utilità, la Regione abbia fatto un'operazione
interessante ovvero ha iniziato lei e poi ha affidato ad altre
agenzie esterne perché, in un'ottica di razionalizzazione delle
risorse che ci sono e anche nella necessità di dare alla Regione il
suo ruolo essenziale che è quello di essere preposta ai servizi
istituzionali, la domanda è: fa parte dei servizi istituzionali
della Regione, è suo compito quello di provvedere direttamente ad
assumere il personale precario da assegnare a questi vari cantieri?
Non sarebbe più opportuno pensare ad un modo diverso di fare
gestire questi cantieri, non dico dall'oggi al domani, ma come
obiettivo da raggiungere come uno dei punti qualificanti
dell'operato dell'Assessore all'agricoltura?
Non sono in grado di dare una risposta ma, visto che qualcuno
prima ricordava che si spendono 100 milioni per predisporre un
disegno di legge, forse anche senza spendere tanti soldi così, ma
ricorrendo alle risorse interne all'assessorato, si può individuare
una proposta che faccia gestire questi tipi di servizi ad esempio a
delle cooperative o a delle imprese sociali, comunque a strutture
esterne alla Regione? Non credo che sia compito della Regione
assumere ogni anno 700-800-900 persone per un periodo
determinato.
Ringrazio l'Assessore se mi risponde.
Président Si personne ne demande la parole, je ferme la
discussion générale. La parole à l'Assesseur à l'agriculture et aux
ressources naturelles, Perrin.
Perrin (UV) Innanzitutto sui tempi, sinceramente mi scuso con i
consiglieri e con la commissione per i tempi stretti. È vero che la
redazione di questo piano ha in premessa tutta una serie di
concertazioni con i comuni, con le nostre stazioni forestali e
quindi è un grosso lavoro di coordinamento degli elementi per poter
poi procedere a realizzare il programma; d'altro canto ormai la
primavera è arrivata, abbiamo la necessità di partire sul campo e
quindi c'era quest'urgenza, se vogliamo, perché il prossimo
Consiglio è fra 15 giorni ed io ho cercato di accorciare i tempi
proprio per dare la possibilità ai cantieri di partire dopo Pasqua.
Questa è la motivazione essenziale della fretta pur nel rispetto
dei tempi.
Viérin mi dice che ci sono cantieri che sono installati per
tanti anni nello stesso comune, ma non credo che questo risponda al
vero; i cantieri generalmente rispondono a delle esigenze delle
amministrazioni comunali, puntualmente recepite, soprattutto per
quello che riguarda i tagli colturali.
Si tratta di lavori eseguiti nel bosco, è il tradizionale lavoro
della Forestale, cioè il taglio delle piante che non servono,
intervento che permette di dare nuovo vigore alla foresta,
togliendo quelle piante che possono nuocere anche alla salute della
foresta. Questi tagli soddisfano in parte anche le richieste di
focatico che pervengono ai comuni; per una parte vengono preparati
e messi a disposizione dei singoli richiedenti.
Per quanto riguarda le manutenzioni, sono tutte eseguite nei
garage; queste manutenzioni servono a tutti i cantieri, si tratta
di una organizzazione notevole.
Per quanto riguarda l'antincendio boschivo, quest'unità non deve
impressionare perché ci sono delle squadre che sono comunque
preparate per gli interventi antincendio. È chiaro che non
rimangono sempre lì a disposizione, ferme; sono squadre che fanno
altri lavori e che nei momenti di necessità possono essere
recuperate per intervenire sugli incendi boschivi. C'è comunque
sempre una presenza garantita per il pronto intervento e quindi un
sistema di richiamare le squadre che sono preparate a questo
compito.
Per quanto riguarda il discorso contrattuale, dicevo prima che
questo piano è esaminato dai sindacati che hanno espresso parere
favorevole.
Per quanto riguarda gli operai a tempo indeterminato è chiaro
che questi continuano il loro rapporto di lavoro; praticamente
questi fanno il loro periodo di ferie e nel periodo invernale
vengono utilizzati con delle squadre specializzate ad esempio nella
pulizia della processionaria, parassita delle nostre foreste,
quindi nei periodi di morta vengono utilizzati per dei lavori
particolari. È stata fissata comunque una priorità che è quella
della riassunzione di chi già lavorava; quest'anno non avendo
previsto l'allargamento dell'insieme, abbiamo riassunto - si tratta
comunque di riassunzioni fatte in base al contratto - tutte le
persone che lavoravano già negli scorsi anni.
Quanto alle tipologie di progettazioni, per rispondere alla
Consigliera Squarzino, una parte dei sentieri realizzati, come
dice, lei con delle rifiniture molto appropriate, sono generalmente
i sentieri che venivano fatti con i progetti ex FRIO e i progetti
FOSPI, quindi c'era una progettazione esterna molto accurata.
Anche questi progetti sono presentati dai comuni o dalle
comunità montane, quindi la progettazione è affidata direttamente
dagli enti locali, mentre la realizzazione per una parte è eseguita
dalle nostre squadre, per l'altra parte è direttamente appaltata a
delle ditte specializzate. C'è una progettazione particolareggiata,
che è inerente ai progetti FRIO, mentre le squadre generalmente
fanno soprattutto manutenzioni, il che significa pulizia,
ripristino di muri per i quali è richiesta una certa
professionalità, praticamente si ripristinano i sentieri e le
mulattiere come erano in origine...
(interruzione della Consigliera Squarzino Secondina, fuori
microfono)
… probabilmente è una tipologia
molto più accurata consona a dei siti particolari perché ci sono
anche siti che meritano un'attenzione particolare.
Una domanda interessante che fa la Consigliera Squarzino è se
questo è di competenza della Regione.
È vero che dovremo dare anche delle risposte alternative, oggi
però ci troviamo a garantire una quantità di posti di lavori
distribuiti su tutto il territorio della Valle e questo è molto
importante.
Le squadre della Forestale in questi anni hanno acquisito
notevole professionalità proprio perché nei diversi interventi si
sono specializzate; chi è specializzato nella sentieristica, chi è
specializzato nelle aree verdi, cioè abbiamo a disposizione del
personale che ha una certa preparazione e una certa
specializzazione.
Credo che la Forestale da un ammortizzatore sociale qual era è
passata ad avere una certa efficacia sul territorio, a dare degli
ottimi risultati anche per il tipo di organizzazione dei cantieri
che sono molto funzionali perché sono strutturati in modo molto
organico, basti pensare al discorso della messa in sicurezza
eccetera quindi, prima di smantellare una struttura che funziona e
che dà dei risultati, è chiaro che dobbiamo riflettere un attimo,
non è detto che non si debba pian piano arrivare a dar spazio alle
iniziative private o a cooperative in grado di fare questo tipo di
lavoro, però propenderei per un passaggio graduale.
Non andiamo a distruggere una struttura che è costata
notevolmente anche all'amministrazione in termini di preparazione
delle persone e i cui risultati sono il frutto di tutto il lavoro
che abbiamo fatto in questi anni.
Président La parole au Vice-président Viérin Marco pour
déclaration d'intention.
Viérin M. (Aut) L'Assessore all'inizio del suo intervento non
dico che abbia ammesso le sue colpe, ma è comunque una cosa
positiva che abbia chiesto scusa ai consiglieri di questo ritardo
nel presentare la documentazione. È importante perché mi sembra che
sia il primo Assessore di questa Giunta che dica questo però,
Assessore, deve capire che se noi concordiamo che andava fatto un
regalo pasquale a molti Valdostani che aspettano di poter lavorare
per mantenere le proprie famiglie, nello stesso tempo l'inverno è
stato lungo, quindi si poteva anche cercare di arrivare almeno una
settimana prima.
Venendo al concreto, quando l'Assessore afferma che non è poi
così fondato quello che il Consigliere Marco Viérin ha detto, cioè
che si rischia di avere dei cantieri che si ripetono nel tempo e
negli anni, ma che risulta all'Assessore che questi cantieri
vengono aperti sulle richieste degli enti locali come ho menzionato
anch'io all'inizio, devo obiettargli che non mi risulta che sia
proprio così.
La mia domanda - e presumo che lei non l'abbia capita - era di
questo tenore: se ci sono dei siti dove il lavoro che deve essere
lì fatto si sviluppa su 2-3-4-5 annualità, sarebbe bene fare una
colonna per dirlo. Prendo una località a caso; se Etroubles,
ripristino sentieri, qui riportato con il numero 0.23, è un
cantiere che è iniziato l'anno scorso e questo lavoro è una
prosecuzione di quello realizzato lo scorso anno per arrivare a
chiudere in 2-3 anni la richiesta fatta dall'ente locale o il
problema verificato dai servizi dell'assessorato, sarebbe opportuno
segnalarlo perché potremmo anche accorgerci che ci può essere
qualche cantiere che magari è lì da 8 anni, si sposta di 50 metri,
ma è sempre lì, pertanto ci si potrebbe chiedere: ho lavorato 8
anni con un cantiere su quella zona e dopo 8 anni che risultato ho
avuto?
Era questa la motivazione della mia domanda per invitare l'anno
prossimo ad aggiungere una colonna per segnalare che i cantieri in
quella zona sono presenti da più anni. Poi può esserci la necessità
perché ci possono essere delle zone che sono talmente grosse che
non si può fare un intervento in uno o due anni per cui la si è
divisa in lotti e in 5 anni si completa l'intervento.
Sul discorso dell'antincendio, la domanda è perché non si è
visto niente dei lavori in economia diretta che vengono oggi
presentati dalla Giunta, lavori che potrebbero interessare piste
antincendio o opere di questo tipo. So perfettamente che la Giunta
ha scelto non da oggi, ma da tempo che questi lavori siano
effettuati tramite appalti, quindi non in maniera diretta, però
avrei preferito che l'Assessore - in questo senso la mia domanda
era un po' a trabocchetto - avesse risposto se gli 8 impiegati
c'erano anche per controllare e verificare certi lavori di quel
tipo.
La mia premura su quest'argomento - e accenno all'Assessore che
presenterò in futuro un'interpellanza al riguardo - è per capire
qual è la situazione delle piste antincendio in Valle d'Aosta
perché ho segnalazione da vari comuni che da più anni hanno
sollevato certe questioni e ad oggi non hanno ancora nessuna
risposta. Se questi 8 impiegati servono anche per fare un controllo
di questo tipo, mi può stare anche bene, altrimenti il discorso di
8 impiegati e di 1 operaio non mi quadra troppo bene.
Su questo provvedimento, proprio per il discorso del tempo e
perché alcune perplessità le abbiamo, ci asterremo.
Président La parole au Conseiller Frassy pour déclaration
d'intention.
Frassy (FI) Abbiamo ascoltato le spiegazioni dell'Assessore,
sicuramente sono le spiegazioni di un Assessore che si trova per il
primo anno ad affrontare questa problematica. Se questa può essere
un'attenuante alle risposte dell'Assessore, difficilmente possono
essere considerate come attenuanti la tempistica e le modalità con
cui la maggioranza e la Giunta, che ha già un suo meccanismo
rodato, è arrivata in Consiglio con questo tipo di atto.
È un atto che riteniamo di routine, anche questo è un atto che
risale a una legge del 1989 fatta probabilmente con una filosofia
diversa anche all'interno del movimento dell'Union Valdôtaine che
forse oggi lo avrebbe fatto in maniera diversa o forse è solo un
nostro auspicio.
Sicuramente è una deliberazione di routine che a noi non piace,
che non ci è mai piaciuta e che ribadiamo in questa sede come sia
uno di quei pessimi esempi di quel centralismo regionale che viene
giustamente avversato a livello politico anche da parte dell'Union
Valdôtaine nei confronti dello Stato italiano, ma che poi viene
spesso praticato nella gestione corrente e quotidiana di quella che
è l'economia, di quella che è la legislazione, di quelle che sono
le risoluzioni operative a livello di amministrazione.
Penso che ci sia già un solo dato, matematico, numerico, che
debba far riflettere; la Regione Lombardia ha un organico di circa
3.000 dipendenti, la Regione Valle d'Aosta ha un organico stimato
intorno ai 2.600-2.800 dipendenti. A questi 2.600-2.800 dipendenti
si sommano tutta una serie di situazioni collaterali, ma ben
definite: il Casinò, non apriamo la parentesi, ne abbiamo parlato e
sicuramente ne riparleremo, e poi si apre il grosso comparto della
forestazione.
Anche qui non mettiamo in discussione l'utilità di gestire, di
seguire, di intervenire sul territorio regionale; mettiamo però in
discussione la metodologia con cui si pretende di intervenire non
solo sul territorio regionale, ma di controllare il patrimonio non
faunistico, non boschivo, ma il patrimonio umano ed elettorale di
questa Regione.
Non dimentichiamo che qui più che di forestazione, riferito ai
meccanismi della silvicoltura, si parla di forestazione che si
concretizza nelle assunzioni di maggio, ogni anno, perché poi i
meccanismi sono questi. Noi questo tipo di approccio non lo
condividiamo, di conseguenza esprimiamo un giudizio negativo alla
delibera così come è stata impostata.
L'Assessore ha avuto delle difficoltà, riteniamo,
nell'illustrare questo meccanismo; ci auguriamo che abbia anche
delle difficoltà nel gestirlo affinché il prossimo anno possa
venire in questo Consiglio ad illustrare una deliberazione diversa
con tempi diversi e con meccanismi diversi.
Cosa vuol dire: noi abbiamo ritenuto che sia importante
confermare le 836 assunzioni? Secondo noi vuol dire relativamente
poco anche perché il diritto al lavoro, che è un diritto che
riteniamo sacrosanto, non deve essere confuso con quello che è il
privilegio del lavoro; in questa Regione troppo spesso in certe
situazioni - e questa è una di quelle situazioni più plateali - il
diritto al lavoro si tramuta nel privilegio del lavoro, privilegio
per quelli che hanno scoperto le strade, vorrei dire i sentieri in
questo caso che consentono di accedere a certi sbocchi.
E qui voglio fare un'altra riflessione. Ha parlato l'Assessore
di ammortizzatori sociali; attenzione perché gli ammortizzatori
sociali sono altra cosa, e se vogliamo fare una riflessione di tipo
sociale sull'utilità e opportunità di questo tipo di meccanismo,
penso che sia altamente immorale questo meccanismo e non immorale
nel senso che molte volte viene dato della politica o delle scelte
che fa la politica, ma immorale perché riteniamo difficilmente
comprensibile la scelta di assumere - senza tra l'altro certezze
certe, bisticcio di parole che vuole essere però significativo
perché alcune certezze a certe condizioni ci possono essere -
giovani che non sanno ancora cosa fare da grandi e che pensano che
il loro futuro possa passare attraverso ingaggi significativi dal
punto di vista della retribuzione economica a fronte di un impegno
molte volte non altrettanto significativo per il lavoro che viene
richiesto soprattutto per la durata del lavoro stesso.
Questa è una delle tante storture del sistema regionale che
droga il mercato dell'economia in questa Regione e che contribuisce
a creare una situazione di disoccupazione fittizia dovuta alle
condizioni che la Regione, in quanto maggior datore di lavoro, pone
sul mercato del lavoro.
Penso che tutti questi siano elementi per poter dire
responsabilmente che questa è una pessima deliberazione
nell'impostazione e nella gestione. Siamo convinti che ci siano
fior fiori di imprese, che peraltro lavorano a ranghi ridotti e con
molte difficoltà e stenti, che potrebbero benissimo gestire con
costi minori e con risultati maggiori tutta la problematica della
forestazione.
La Regione dovrebbe gestire, anche in questo caso, l'aspetto
della programmazione e dell'ispezione sul territorio con ispettori
forestali; il fatto invece di arrivare ad ipotizzare un meccanismo
di controllo totale anche a livello di esecuzione pensiamo che
svilisca il compito dell'istituzione regionale anche se
probabilmente rende da un punto di vista politico, nel senso che
alludevo prima all'inizio del mio intervento.
Président Je soumets au vote l'objet n° 26.2:
Conseillers présents: 29
Votants: 24
Pour: 21
Contre: 3
Abstentions: 5 (Beneforti, Curtaz, Marguerettaz, Squarzino
Secondina, Viérin M.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK