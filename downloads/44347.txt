Consiglio Regionale della Valle d'Aosta - Oggetto del Consiglio n. 1391 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1391 del 23 marzo 2022 - Resoconto
OGGETTO N. 1391/XVI - Interrogazione: "Notizie in merito alla
gestione dei servizi di trasporto pubblico delle persone e delle
merci sulla linea Buisson-Chamois mediante teleferica e
funivia".
Bertin (Presidente) -
Punto n. 14. Risponde l'assessore
Bertschy.
Bertschy (AV-VdA Unie) -
Rispondo alle tre domande.
"Quale sia ad oggi lo stato dell'interlocuzione tra
l'Amministrazione regionale e il Comune di Chamois": come avevamo
avuto modo di dire, è stato costituito un tavolo di lavoro dopo le
iniziative della scorsa estate-autunno, che, rispetto alle
osservazioni che erano state fatte in Consiglio comunale, ha
realizzato una serie di interventi, in particolare il tavolo di
lavoro ha sviluppato un accordo che si chiama accordo di
cooperazione in base all'articolo 5 del comma 6 del decreto
legislativo n. 50/2016. Nell'accordo di cooperazione si è dato
sviluppo analizzando le osservazioni che erano state fatte da parte
del Consiglio comunale e soprattutto si è concretizzato l'obiettivo
politico che Amministrazione comunale e Amministrazione regionale
vogliono sviluppare: mantenere il servizio pubblico cercando di
gestirlo al meglio facendo una sinergia con una parte dei servizi
che sono già gestiti attraverso la società
in house
del
Comune, la teleferica e cercando di ottimizzare, in un'ottica di
programmazione futura, la gestione dei due servizi. L'accordo di
cooperazione ha l'obiettivo di creare nel medio periodo una
sinergia e soprattutto di permettere a Comune e Regione di
garantire la cosa più importante che è il servizio pubblico a
disposizione della popolazione e soprattutto dell'attività
economica attraverso l'erogazione anche del servizio commerciale
che ne deriva. In questo momento il tavolo tecnico ha proposto
dapprima la valutazione di questi progetti, il Consiglio comunale
si è espresso sulla base di una bozza per capire la volontà
rispetto all'obiettivo e alla fine dello scorso anno, attraverso il
primo disegno di legge, il n. 37/2021 all'articolo 1, abbiamo dato
corso alle disposizioni finanziarie che verranno integrate con il
disegno di legge che è stato presentato negli scorsi giorni e che
sarà discusso anche nella II Commissione.
"Se siano state stimate le differenze tra costo di gestione
dell'impianto da parte dell'Amministrazione regionale e quello da
parte del Comune, nonché se sia stato stimato l'ammontare del
canone da applicare a futura gestione", essendo passati non più a
una gestione con canone ma a un accordo di cooperazione, non si
tratta tanto di un canone ma di un apporto finanziario che verrà
dato a disposizione dell'Amministrazione regionale come sta facendo
ad oggi, come si sta facendo, tra l'altro, sulla base del modello
che viene applicato sull'Aosta/Pila e sulla Champoluc/Crest dove
anche lì abbiamo il finanziamento da parte dell'Amministrazione
regionale. L'apporto finanziario è stimato attraverso il disegno di
legge ma sarà verificato a rendiconto e il ruolo di vigilanza che
l'Amministrazione regionale manterrà sull'accordo ci permetterà di
creare le condizioni a uguale esercizio per fare in modo che le
risorse siano utilizzate al meglio, cercando di garantire quello
che deve essere l'obiettivo principale: il servizio pubblico a
disposizione. Su quest'accordo gravano, da un lato, delle
incertezze, a partire dall'aumento del costo dell'energia e anche
sulla parte dei ricavi, perché ci sono in questo periodo tutta una
serie di cose che sono cambiate: da una parte, ci sarà un aumento
dei costi rispetto ai costi di contratto del personale; dall'altra,
però ci sarà un recupero di risorse per quello che riguarda
l'attività che in particolare il dirigente e gli uffici andranno a
recuperare rispetto alla situazione attuale. È stato incaricato per
questo un commercialista per fare la stima di tutto quello che è ad
oggi all'interno della gestione; la cosa più importante sarà
cercare - l'attività di vigilanza è molto importante per questo -
di ottimizzare al meglio l'attività dei servizi per far sì che
l'aumento del costo personale ma che porta anche a condizioni
contrattuali differenti, possa creare una giusta sinergia per dare
il massimo risultato di gestione. Prima di fare una valutazione
finale, bisognerà avere almeno uno o due anni di gestione per avere
tutte le informazioni necessarie all'organizzazione che verrà messa
in campo.
Infine "se sia stato definito il futuro del personale ad oggi in
forza presso l'impianto in termini contrattuali e stipendiali delle
relative mansioni", il personale oggi in forza seguirà percorsi
differenti in funzione del contratto in essere. L'Amministrazione
regionale ha lavorato con spirito di venire incontro alle esigenze
del personale e di tutelare il bagaglio di conoscenze ed esperienze
accumulate. Preziosa è la gestione in sicurezza della funivia
attraverso incontri con le organizzazioni sindacali dapprima
informali e poi formali che hanno fornito utili suggerimenti e che
abbiamo portato al tavolo cercando di portare avanti le esigenze
che sono state espresse. Al momento attuale si prevede che i
lavoratori a tempo indeterminato potranno scegliere se transitare
mediante comando temporaneo, presumibilmente i due anni ma
prorogabili, presso la Chamois Servizi, oppure se restare in
Amministrazione regionale. Per poter scegliere cosa fare, saranno
indicate al momento della scelta tutte le posizioni disponibili in
Amministrazione regionale ovviamente per i profili di riferimento.
Il trattamento economico è quello attuale, tuttavia è corretto
segnalare che la Chamois Servizi potrà integrare come da articolo
23bis, comma 7, del decreto legislativo n. 165/2001: "nel caso di
assegnazione temporanea presso imprese private i predetti
protocolli possono prevedere l'eventuale attribuzione di un
compenso aggiuntivo con onere a carico delle imprese medesime".
Potrà essere dato quindi un compenso aggiuntivo per rendere
omogenea la posizione lavorativa in termini anche stipendiali di
lavoratori che avranno per un periodo una contrattualistica
diversa. I lavoratori a tempo determinato cesseranno con questa
gestione ma avranno la possibilità poi di partecipare alle chiamate
pubbliche che avverranno per selezioni da parte della Chamois
Servizi che verranno fatte quando l'accordo si completerà.
L'esperienza che hanno maturato in questo periodo nella qualità di
agente, manovratore e caposervizio dovrà essere opportunamente
valorizzata anche al fine di continuare a dare la massima qualità
dei servizi nella gestione della funivia.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Vede, Assessore, delle tre domande
mi concentro in realtà su quella centrale. La ringrazio della
specificazione relativamente al discorso del canone, che permette
di capire un po' meglio quella che sarà la tipologia di rapporto
almeno finanziario con la nuova gestione.
Sicuramente la prossima audizione in II Commissione sul disegno
di legge n. 53 permetterà di fare degli approfondimenti e anche
delle maggiori valutazioni sulla vicenda e le spiego perché. Quello
che non riesco tanto a capire, e in realtà dalla sua risposta in
parte intravedo, è questo aspetto: viene fatto tutto questo ma alla
fine il servizio costa più o meno all'Amministrazione regionale,
ovvero al Comune? Tra l'altro, è notizia di stampa l'amministratore
unico della
in house
del Comune, della Chamois Servizi, se
non erro, si è nel frattempo dimesso, quindi questa è sicuramente
non una notizia positivissima ma si sa, a volte capita, e bisognerà
magari capire il perché.
Io quello che voglio capire, anzi, vorrei capire, pardon, non
vorrei incorrere in nessuna Commissione speciale di inchiesta sulle
affermazioni, è una domanda molto semplice, ovvero alla fine, al di
là del periodo chiamiamolo di
start-up
di uno o due anni, ci
costa più o meno questa gestione? Perché se alla fine
l'esternalizzazione, quindi il cambiamento di rapporto gestore
della Regione porta a una spesa finale maggiore nell'andare a
riconoscere al nuovo gestore costi sul modello dell'Aosta-Pila o
Crest, secondo me, sono delle valutazioni che bisogna farsi e anche
delle conseguenze che bisogna farsi. Sono andato, tra l'altro, a
rileggermi quello che ci eravamo già detti il 23 settembre 2021 in
un'interpellanza, se non erro, dove appunto sia lei che io facevamo
tutta una serie di valutazioni e grosso modo, laddove si parlava
del costo e più o meno si parlava del milione, con tutta una serie
di distinguo, ovviamente il personale ha il peso maggiore, bisogna,
secondo me, fare un approfondimento sui numeri, ma sicuramente la
II Commissione potrà avere delle specifiche in più a partire
appunto dal disegno di legge che lei annunciava e che ovviamente ha
un impatto finanziario e a fronte del quale potremo andare a fare
maggiori approfondimenti.
Detto questo, io mi auguro che alla fine, come già dicevo a
settembre, i conti almeno vadano a pareggio, altrimenti mi troverei
in difficoltà a comprendere perché si cambia una gestione se poi
alla fine l'apporto che l'ente pubblico deve fare costa di più.
Questo è un mistero che mi rimane a seguito di quest'interrogazione
e che spero possa trovare una risposta prima del biennio che si
prospettava per andare a fare una stima finale.
Mi auguro che le stime siano fatte più a pronti per capire e
prendere le decisioni perché, ripeto, sulla vicenda e su questi
numeri io ho grossi dubbi soprattutto anche a fronte dell'esame
della documentazione che c'è stata data a fronte della
presentazione del disegno di legge della Giunta regionale. Comunque
rimandiamo l'approfondimento alla II Commissione e poi tireremo le
dovute conseguenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK