Consiglio Regionale della Valle d'Aosta - Oggetto del Consiglio n. 2977 del 20 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2977 del 20 settembre 2007 - Resoconto
OGGETTO N. 2977/XII - Discussione congiunta: "Relazione
annuale al Consiglio regionale sull'andamento della gestione della
Casinò de la Vallée S.p.a." e "bilancio al 31 dicembre 2006 della
Gestione straordinaria in liquidazione".
Président
- Est-ce que le Conseil partage si l'on fait
une discussion des 2 arguments conjointe, avec votation séparée, le
Gouvernement est d'accord?
La parole au Président de la Région, Caveri.
Caveri (UV)
- Presidente e colleghi, è già curioso che
questo bilancio qui transiti, fatto abbastanza irrituale per una
s.p.a. pubblica: mai quando ero in Parlamento ho visto nell'aula di
Montecitorio i bilanci "Enel", "Poste", "Ferrovie dello Stato" o
per dire "Alitalia", per cui in effetti questo passaggio cessa ogni
aspetto tecnico, essendo peraltro il 2006 contabilmente e
civilmente archiviato. Tale discussione dunque finisce per essere
in modo "nudo e crudo" una discussione politica, anche se
ovviamente nelle repliche con l'Assessore Marguerettaz saremo a
disposizione per annotazioni e risposte anche di tipo tecnico.
Questo significa naturalmente che non ci sarà da parte mia una
riproposizione magari resa più scintillante dall'utilizzo di
artifizi retorici, non ci sarà da parte mia una reinterpretazione
della relazione sulla gestione che è qui presentata e che è
sottoscritta dal Consiglio di amministrazione della "Casinò". Sono
certo e sicuro che i colleghi hanno potuto analizzare in maniera
puntuale e approfondita tutto quanto risulta dalla situazione al 31
dicembre 2006, non solo nell'aridità dei dati che qui ci sono
sottoposti, ma anche nella parte più propriamente prosaica
dell'insieme delle spiegazioni che ci arrivano come un messaggio in
bottiglia rispetto ad un anno che ormai è trascorso per quel che
riguarda il 2006.
La fotografia del 2006, già un po' ingiallita dal tempo
trascorso per un tema che resta sempre in prima pagina, dunque
restituisce un'azienda afflitta ancora da una serie di evidenti
criticità, riflesse nel conto economico e nell'ampiezza dei ritagli
di stampa, anch'essi un po' ingialliti, che restituiscono anch'essi
ad esempio contrasti periodici nel "CdA", dichiarazioni
personalistiche non condivisibili e anche alla fine del 2006 un
lungo sciopero su un fatto specifico, su cui peraltro c'è già stata
una prima conferma della Magistratura. Si oscilla nel dibattito fra
il proclama di chi dice: "via la politica dal casinò" in una logica
di assoluta autonomia della S.p.a., benché pubblica e poi invece
magari da parte dei medesimi soggetti vi è una pressante richiesta
alla politica di una presenza maggiore, più forte nei processi
aziendali. Esiste in questa annotazione un'evidente
contraddittorietà perché non esiste una possibilità di interpretare
in contemporanea una linea contraddittoria di tale genere. Certo è
che in tale azienda vi sono delle vicende che devono essere lette
in controluce, devono continuare ad essere interpretate. Questa è
un'azienda ritmata da meccanismi anomali, pensiamo al paradosso
difficilissimo da spiegare all'opinione pubblica, di mance che
crescono più il banco ci rimette, un'azienda legata a prassi
inesistenti nella contrattazione scritta - se uno prende il
contratto di lavoro, i regolamenti, vede cosa capita nella
fattualità quotidiana, si rende conto che sono 2 mondi diversi -,
un'azienda resa bulimica da aumenti di personale nel passato e oggi
il processo è, per fortuna, in piena inversione, un'azienda
"ingessata" da problemi di scarsa mobilità, da reparti che talvolta
coltivano rivalità fra di loro, in un quadro nazionale di
"deregulation" del gioco con lo Stato biscazziere, con lo Stato
delle lotterie, del Gratta e vinci, delle "slot machine" inique per
le percentuali perdenti per i giocatori nei bar e di recente anche
nelle sale Bingo, un altro fallimento della ricopiatura del mondo
dei giochi spagnolo, una Repubblica basata sul gioco che ha
letteralmente accerchiato, pur senza apparentemente toccare i 4
casinò, le case da gioco italiane, i cui bilanci restano mondati da
fuochi fatui o artifizi per dopare il gioco, bilanci che restano
assai problematici.
Venerdì prossimo a Sanremo ci sarà un incontro fra le
amministrazioni titolari delle concessioni delle case da gioco,
vale a dire naturalmente la Regione Valle d'Aosta e i Comuni di
Venezia, Sanremo e Campione d'Italia, perché riteniamo che sia un
momento utile di riflessione congiunta anche da parte dei titolari
delle concessioni e non solo dei gestori delle case da gioco, anche
se in realtà, come sapete, oggi tutte e 4 le case da gioco sono
unificate, pur con degli "status" giuridici e societari diversi, da
4 gestioni di tipo pubblico. A questo proposito ricordo che abbiamo
fatto - e se la Commissione competente lo riterrà utile... - anche
quell'approfondimento giuridico sul tema di quali procedure si
renderebbero necessarie nel caso in cui in futuro la politica
decidesse - non è un argomento nell'agenda attuale - formule di una
qualche privatizzazione. Abbiamo chiesto al prof. Carlo Baldi,
nostro consulente dell'Università di Bologna in materia di diritto
comunitario, un approfondimento sul tema che ci fissa in maniera
molto chiara, zigzagando fra le vicende delle direttive comunitarie
in materia, soprattutto le direttive in materia di servizi e le
sentenze della Corte di giustizia in materia di gioco, quelle che
potrebbero essere le procedure - ma, lo ripeto, non è un argomento
all'attenzione del Governo regionale da qui alla fine legislatura,
ma è un tema che sicuramente agiterà la politica nella prossima
legislatura regionale - nel caso si decidessero formule di
privatizzazione... e non entro qui in espressioni di giudizi
personali, perché sarebbe del tutto inopportuno... dal punto di
vista degli impegni che avevamo assunto in quest'aula, di vedere
quali sarebbero state le procedure... oggi abbiamo con chiarezza
quelle che dovrebbero essere delle procedure di gara a livello
europeo e internazionale.
Il ruolo della Regione resta strategico, la quotidianità è la
banale soluzione di problemi concreti che si affacciano anche in
quest'autunno. Il disciplinare è finalmente sulla dirittura di
arrivo, oggi ci torneremo su una mozione; il regolamento del
personale è scisso dal disciplinare d'intesa con le organizzazioni
sindacali; il piano di sviluppo è assato oggi in una fusione
casinò-nuove proprietà compreso il Grand Hôtel Billia. Il disegno
si è profondamente modificato sia rispetto a quello che viene
chiamato il primo piano di sviluppo, quello che in realtà tutti
hanno visto, ma che non era mai approdato ufficialmente all'esame
degli organi del Consiglio regionale... ma le modifiche sono state
profonde e sostanziali anche rispetto a quei punti approvati nel
piano di sviluppo, l'unico adottato in questa legislatura, perché
quel piano di sviluppo serviva anche come argomento che convincesse
la proprietà dell'insieme di quelli che sono stati chiamati nel
tempo i beni dell'accerchiamento, serviva appunto anche con quella
cosa immaginifica che in realtà il Consiglio regionale non ha mai
fatto propria, vale a dire la costruzione di una parte alberghiera
sovrastante l'attuale casa da gioco, ebbene possiamo dire che,
rispetto a quel disegno, oggi ci troviamo di fronte ad elementi di
grandissima novità. Qualcuno ha fatto ieri dell'ironia sulla visita
del Governo regionale, venerdì scorso, in occasione della Giunta...
di una visita guidata di tutte le pertinenze; in realtà, eravamo
ben a conoscenza di cosa abbiamo acquistato, ma si trattava nel
confronto con la società che ha acquistato, vale a dire la "STV",
di avere alcuni punti di riferimento anche delle attività
immediatamente attuate. Devo dire - e ci torneremo più avanti -
che, per quel che riguarda il Billia, si è già di fronte a degli
interventi concreti per rendere funzionale, in attesa della
ristrutturazione sostanziale, l'albergo Grand Hôtel Billia.
Ora, attorno al documento in fase di elaborazione, ossia questo
documento di fusione fra le volontà della "Casinò s.p.a." e le
volontà dell'altra società partecipata pubblica, "STV", questa
sintesi di un piano di sviluppo, che io chiamerei un piano
industriale più che un piano di sviluppo, in quanto il piano di
sviluppo era - nella medesima scelta lessicale del termine
"sviluppo" - legato... e personalmente, essendo all'epoca
Parlamentare, avevo avuto anche la possibilità di comprendere i
disegni di un casinò nuovo, talvolta addirittura non localizzato
per ovvie ragioni di proprietà nella medesima area dell'attuale
casa da gioco... si può dire che quella pagina è una pagina chiusa.
Oggi si tratta di ottimizzare le proprietà regionali e di
immaginare uno sviluppo che non rappresenti in alcun modo una
penalizzazione. Quando parliamo di un "dimagrimento" della società,
di spazi fisici che non devono essere giganteschi, di una
flessibilità del lavoro che consenta con maggiore agevolezza di
poter aprire e chiudere i tavoli anche a seconda dei flussi che
ogni sera si verificano all'interno della casa da gioco, in effetti
non immaginiamo un disegno che penalizzi la casa da gioco. Non c'è
una logica minimalistica o riduttiva, o depressiva: è una logica di
un piano industriale che consenta di dimensionare la casa da gioco,
il numero di dipendenti, le attività che devono essere espletate
nel tempo, che tenga conto realisticamente del disegno del mercato,
senza immaginare che oggi ci si ritrovi in una logica di commissari
liquidatori che lentamente spengono la luce o diminuiscono il
flusso del gas, fino ad un'ineluttabile fine della casa da gioco.
Questo sarebbe sbagliato, già nella lettura della storia della casa
da gioco dal 1947 fino ad oggi vediamo degli andamenti che sono
sinusoidali, ossia non c'è sempre stata tale immagine smagliante di
una casa da gioco sempre in crescita o una specie di oasi
meravigliosa, che invece oggi si scontra con una realtà di
litigiosità o di conflitto. Se leggiamo la storia della casa da
gioco, ci rendiamo conto che, purtroppo, nel bene e nel male i
problemi nel rapporto con la politica, nel rapporto all'epoca con
gestori dalle caratteristiche privatistiche, nelle scelte che
dovevano essere effettuate... e io ricordo le polemiche che le
cronache dell'epoca riportano nel momento in cui si scelsero
addirittura i giochi americani... sembrava essere una discontinuità
priva di qualunque logica, mentre va detto che quella intuizione
risalente agli anni '80 aveva un significato profondo. Oggi
possiamo dire che, ad esempio, la scelta di mantenere i giochi
lavorati, che è stata una scelta politica significativa per il
mantenimento dei livelli occupazionali... deve essere oggi, nel
mantenimento di tale filosofia, ripensata nella misura in cui
saremo capaci di attrarre nuovi giocatori, perché questo è il
"busillis" di fronte al quale ci troviamo - la reazione che emerge
anche con chiarezza dagli studi effettuati per la casa da gioco
dall'"Eurisko" -, ossia riuscire a rendere attrattiva la casa da
gioco per le nuove generazioni. Infatti l'invecchiamento della
popolazione dei giocatori è un fenomeno esistente di cui dovremmo
discutere anche con le altre case da gioco italiane, con le quali
abbiamo una logica di concorrenzialità ma, visto che attorno alle
frontiere italiane sono nate dalla Slovenia alla Svizzera,
all'Austria, dei nuovi "competitors", si tratta di riflettere tutti
assieme sulle necessità e sulle cose da fare. È quindi sul nuovo
piano di sviluppo, o piano di ristrutturazione industriale, o come
decideremo di chiamarlo, che si gioca - al di là della chiusura
immediata del celebre "buco" - il futuro del casinò, dando al
complesso alberghiero, al "fitness", alle terme che devono essere
ristrutturate, dando all'utilizzo intelligente delle strutture che
abbiamo acquisito le novità necessarie per un rilancio auspicato,
anche con un approfondimento nella ricerca e nello sviluppo. Oggi
chi si ferma, chi non innova, chi non trova delle nuove "slot
machine", chi non apre tavoli con nuovi giochi, ossia chi non fa
della ricerca e degli approfondimenti ponendosi anche su un mercato
interessantissimo a livello mondiale e nazionale, chi si ferma
anche in questo caso è perduto. Questo è un tema che negli anni
passati ha avuto una sorta di eclisse, causata principalmente dal
fatto che si era concentrati opportunamente sulle difficoltà
gestionali quotidiane, difficoltà che non vengono attenuate da un
orizzonte così descritto nelle mie parole, ossia non è che noi alle
difficoltà attuali - come talvolta capita in alcune utopie o
religioni - contrapponiamo il migliore dei mondi possibili in un
futuro assai distante, per cui uno nella quotidianità vive male ed
è a disagio, però vede all'orizzonte un futuro talmente roseo da
essere quasi rassegnato delle difficoltà dell'oggi, sapendo che il
domani potrebbe essere in questa prospettiva immaginifica qualcosa
di straordinario; non credo si tratti di questo. Abbiamo di fronte
a noi nei prossimi mesi delle tappe, da cui si vedrà o non si vedrà
se queste prospettive sono realistiche o non sono realistiche. Fra
l'altro, nel dire questo ognuno di noi si assume la responsabilità,
perché sappiamo perfettamente quanto la casa da gioco abbia
nell'immaginario della collettività valdostana un'importanza che
forse va al di là dei numeri di fronte ai quali ci troviamo e non è
solamente una questione di "governance", se esistesse un uomo della
provvidenza, quest'uomo lo avremmo già valorizzato. Credo sia una
questione di sistema e una questione di prospettiva, purtroppo non
è risolvibile nell'immaginare che oggi esista una ricetta da
bacchetta magica immediata. Il passato non torna e i "laudatores
temporis acti" devono fare quello che anche questa assemblea, a mio
modestissimo avviso, dovrebbe fare, ossia "far piazza pulita" delle
tentazioni dietologiche, delle tentazioni molto legittime di capire
le ragioni pregresse per cui siamo qui ed oggi. Chiunque abbia in
mano il cerino della casa da gioco rischia di bruciarsi le dita o
di prendere fuoco e allora la tentazione è sempre quella di
ricostruire con esattezza i meccanismi assai complessi che hanno
portato all'oggi. Non c'è stata una maledizione improvvisa, non c'è
stato uno "Tzunami" o l'aviaria che di improvviso ha colpito la
casa da gioco. Siamo qui, ed oggi, per una serie di vicende
storiche che si sono sviluppate negli scorsi anni, di cui oggi
siamo eredi e naturalmente ce ne dobbiamo assumere la
responsabilità, perché, per quel che mi riguarda, ritengo che oggi,
in questa filosofia di guardare avanti, vi stia anche la
consapevolezza delle nostre responsabilità.
Concludo però - perché non vorrei dare alle mie parole delle
tinte fosche - la descrizione che ho fatto è una descrizione
realistica, ma intravedo oggi seri segni di cambiamento, che non
derivano esclusivamente, a mio avviso, dagli approfondimenti che,
in maniera silente e nascosta e umile da parte di molti soggetti,
sono stati fatti: di ricostruire l'insieme di necessità che
porteranno a questa nuova casa da gioco dei prossimi decenni,
questa nuova casa da gioco, ripeto questo termine che mi è caro,
ovvero il complesso della casa da gioco intesa come una casa da
gioco innescata in una zona turistica importante qual è il
comprensorio di Saint-Vincent. Intravedo anche un mutamento di
filosofia da parte delle stesse organizzazioni sindacali e mi
sentirei di dire da parte degli stessi lavoratori, che siano
lavoratori dei Francesi, che siano lavoratori degli Americani, che
siano i nostri controllori regionali. Mi pare che si sia passati -
e personalmente apprezzo moltissimo questo avvenimento - da una
logica di protesta probabilmente legittima, anche se talvolta con
dispiacere personale si è evidenziata in termini molto forti, anche
di grande contrapposizione e di polemica... si è passati da una
fase di protesta a una fase di proposta in documenti ufficiali, che
tendono da parte degli stessi lavoratori delle organizzazioni
sindacali a scardinare vecchi tabù e a proporre delle formule che
fino a poco tempo fa sarebbero state impensabili: penso ad alcune
proposte di mobilità, ad alcune proposte di figure di "croupier"
omnicomprensivi che non si dedicano esclusivamente a determinati
giochi; siamo di fronte a una rivoluzione che dobbiamo cogliere.
Dobbiamo quindi accompagnare da una parte tutte quelle necessità
infrastrutturali che devono accompagnarsi nel piano di sviluppo
anche ad una strategia aziendale, perché non è solo con le
infrastrutture e le nuove "slot machine", con i nuovi giochi che
risolviamo la questione, ma la questione va risolta anche con
un'acquisizione da parte del personale della necessità di essere
compartecipi non al "mugugno" quotidiano, non allo "scarica barile"
del tipo "la colpa è tua, è mia, è di quel reparto, è
dell'Assessore, è del Presidente, è della politica, è delle mancate
risposte", ma siamo passati oggi ad una fase propositiva che
considero di grandissima importanza e da cogliere. Per la prima
volta in una logica biunivoca, ossia noi verso la casa da gioco, la
casa da gioco verso di noi, esistono oggi sul tavolo una serie di
idee e di progettualità che daranno in prospettiva, rispetto ai
pessimismi, alle difficoltà, alle critiche che emergeranno nel
corso di questo dibattito, una serie di elementi di novità, di cui
non si può non tenere conto.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Per completare la presentazione dei 2
ordini del giorno, vorrei sinteticamente presentare i tratti
essenziali del bilancio al 31 dicembre 2006 della Gestione
straordinaria in liquidazione, che opportunamente viene trattata
insieme al bilancio della S.p.a., non tanto perché hanno delle
affinità dal punto di vista della gestione, ma dal punto di vista
della logica. La Gestione straordinaria è infatti dante causa
rispetto alla cessione di azienda, che la S.p.a. ha acquistato e
continuato. Il bilancio della Gestione straordinaria è un bilancio,
come vedrete dalla relazione, che dà contezza delle attività
giudiziarie, che oggi di fatto sono il 100% delle attività...
attività di liquidazione che ha realizzato tutto l'attivo e che
quindi non fa altro che gestire e seguire dal punto di vista
giudiziario le varie vicende.
Come la vostra lettura potrà facilmente evidenziare, vi sono 2
filoni importantissimi nell'ambito delle attività e del
contenzioso: il primo è relativo ai contenziosi con i dipendenti,
quindi questo sta a testimoniare quanto sia antica la litigiosità
nella casa da gioco. Abbiamo dei filoni e dei contenziosi
importantissimi con il personale dipendente per i trattamenti
previdenziali, per il TFR, con gli enti previdenziali per il
trattamento e le ritenute, quindi questo filone avrà dei riverberi
anche sull'attività della "Casinò S.p.a,", perché non è pensabile
che un contenzioso nato nella Gestione straordinaria non abbia
delle conseguenze sulla S.p.a.! I lavoratori sono gli stessi, i
contratti sono gli stessi, quindi seguiamo con grande attenzione
questo percorso, nella speranza che al termine di tale contenzioso
vi siano delle certezze che possano rasserenare gli animi e quale
che sarà la sentenza ultima dei giudicanti ne prenderemo atto.
L'altro filone del contenzioso è quello relativo al contenzioso
nato con "SAAV" e "SITAV" all'indomani della nascita della Gestione
straordinaria, quando la Gestione straordinaria subentrò
nell'attività di questi soggetti. Qui ovviamente troviamo
rappresentata la situazione del contenzioso al 31 dicembre 2006, ad
oggi già le situazioni si sono modificate, ma in contenziosi così
importanti non credo che la mia professionalità, ma credo, senza
voler mortificare, anche la vostra, debba essere quella di leggere
attentamente le carte e sentire quel che dicono gli avvocati per
poi...
(interruzione del Consigliere Lattanzi, fuori
microfono)
... Consigliere Lattanzi, posso riconoscere in lei degli alti
profili professionali, io le ricordo solo che le prime sentenze del
Tribunale di Aosta davano 15 miliardi di credito da parte di
Gestione straordinaria nei confronti di Léfèbvre e un altro
contenzioso che giudicava una compensazione sostanziale delle
parti. Consigliere Lattanzi, avrà modo di parlare, io con grande
pacatezza le dico - e le spiego perché - che le sentenze di appello
hanno modificato radicalmente quelle sentenze, per cui i 15
miliardi di credito sono spariti, il "pari e patta" è sparito,
essendoci una condanna nei confronti della Gestione straordinaria
di pagare 3,5-4 milioni con le spese per i vecchi contenziosi.
Ovviamente non sono chiusi tutti i contenziosi, quindi aspettiamo
con ansia anche le altre cause. Questo per dire che a suo tempo,
voglio anticipare un ragionamento, quando si acquistò il Billia,
uno dei temi che fu dibattuto in questo Consiglio fu: ma perché non
viene fatta la transazione anche sui contenziosi? Allora la
posizione della Regione era una posizione di credito per 6-7
milioni di euro e nell'ambito della transazione le proposte
dall'altra parte erano: "facciamo una transazione con un pagamento
da parte di Gestione straordinaria di qualche milione di lire".
Immaginatevi un dirigente pubblico che va a firmare una
deliberazione o un atto in cui si rinuncia a 7-8 milioni di euro...
allora questo tipo di discorso non vuol dire che non va curata e
seguita la possibilità di fare una transazione, ma, quando le
distanze sono così importanti, non c'è spazio. Fu allora che le
strade si divisero: da un lato, vi fu una trattativa per
l'acquisto; dall'altro, la coltivazione del contenzioso. Oggi
abbiamo uno scenario totalmente diverso: da una posizione a credito
siamo passati da una posizione a debito, ma la parola fine non è
scritta, perché, se è vero che abbiamo avuto ragione in primo
grado, è vero che abbiamo avuto una parziale ragione o un parziale
torto in appello, cosa accadrà in Cassazione? Rispetto a questa
situazione, sollecitiamo il liquidatore a un'attenta analisi di
tutte le vicende che sono oggi approdate nei vari tribunali ed
evidentemente cercheremo di coltivare tutte quelle possibilità che
possono portare la parola fine a tale liquidazione.
Oggi abbiamo un bilancio che ha un utile e volevo semplicemente
dare evidenza del fatto che questo utile è caratterizzato da dei
proventi straordinari derivanti dall'accertamento fiscale a cui era
stata sottoposta la Gestione straordinaria. Questo accertamento
fiscale aveva evidenziato una posizione irregolare, ma non di
evasione fiscale, in cui la Regione avrebbe dovuto pagare delle
imposte sugli spettacoli, mentre tali imposte erano state pagate
dalla Gestione straordinaria. Va da sé che questo tipo di
accertamento non aveva dato origine a nessuna sanzione, perché
comunque le imposte erano state pagate, ma aveva dato contezza di
una situazione dove la Gestione straordinaria, che ha una sua
autonomia, aveva pagato al posto della Regione, quindi
legittimamente la Gestione straordinaria ha preteso il rimborso di
quelle imposte pagate, ma che avrebbe dovuto pagare la Regione.
Così nell'ambito di questo accertamento fiscale sono emerse delle
non fatturazioni, quindi prestazioni non assoggettate ad IVA, che
sono rappresentate dai contributi per le manifestazioni e le
promozioni che la Regione riconosce al casinò. Questo contributo
che noi ritroviamo puntualmente nel disciplinare ancora oggi in
vigore, se da un lato nell'ambito della regolarizzazione IVA ha
comportato una sopravvenienza per la Gestione straordinaria, oggi
comporta un aggravio nei costi, perché il contributo, essendo
assoggettato ad IVA, porta ad un incremento del 20% dei versamenti
che la Regione fa a beneficio del casinò per le manifestazioni ed è
questa una delle motivazioni che ci sta portando a verificare come
può essere modificato il disciplinare, per evitare questo passaggio
che fa lievitare senza nessun beneficio i costi pubblici per il
sostegno delle manifestazioni inserite nell'ambito del calendario
casinò. Queste 2 voci importanti - l'imposta sugli spettacoli e
l'IVA - quindi hanno prodotto dei proventi straordinari tali da
avere un bilancio economico 2006 della Gestione straordinaria in
utile.
Nell'ambito di questa mia breve esposizione vorrei anche
segnalarvi un altro aspetto che ritengo sia particolarmente
importante, ovvero il costo della liquidazione che, da un lato, è
riconducibile alle spese legali che deve affrontare la Gestione
straordinaria per coltivare e per resistere a tutte le cause;
dall'altro, vi sono i compensi degli organi di liquidazione. A tal
proposito, per dare certezza dei costi della liquidazione, vi
ricordo un argomento che è già stato oggetto di dibattito
all'interno di quest'aula, la deliberazione che è stata adottata il
6 luglio 2007, in cui viene definito e determinato il compenso del
liquidatore stabilendo da quella data in avanti un compenso fisso
nella misura di 35.000 euro annui al liquidatore, in modo tale che
anche nel Consiglio regionale e nell'opinione pubblica non maturi
l'idea che questa liquidazione possa essere fonte di incertezze dal
punto di vista della quantificazione. Nell'ambito della stessa
deliberazione fu negoziato quello che il liquidatore pretendeva per
le sue prestazioni di liquidazione fino a tale data, ai sensi
ovviamente delle tariffe professionali, e
"nell'ambito delle
tariffe professionali..."
- così recitava la deliberazione di
Giunta di incarico -
"... si è trovato modo di trovare un
accordo per definire il passato"
.
Ad oggi ci troviamo con un bilancio della Gestione straordinaria
che è una proposta e una rendicontazione delle varie vicende
giudiziarie e contabili, vi è la possibilità di intravedere una
conclusione non breve dei vari contenziosi, perché, se aspettiamo
tutti i giudizi di Cassazione, non so quanti possano essere, e vi è
dall'altra parte un impegno da parte del liquidatore, che mi è
stato ricordato qualche giorno fa, di coltivare con attenzione
tutti i contenziosi nella logica della transazione: questo non so
se è fattibile o probabile, ma è sicuramente un'attività da
perseguire. Se vi fossero nell'ambito degli interventi delle
delucidazioni sulle poste contabili, piuttosto che sui vari
contenuti, nei limiti del possibile, sono a disposizione.
Président
- Je déclare ouverte la discussion
générale.
La parole au Conseiller Praduroux.
Praduroux (UV)
- La relazione annuale che stiamo
analizzando è stata presa in esame dalla IV Commissione consiliare
il giugno scorso. Per gli approfondimenti necessari i Commissari
hanno potuto sentire l'illustrazione dei dati contabili relativi al
2006 da parte dei componenti del Consiglio di amministrazione della
casa da gioco e anche dei revisori dei conti. L'obiettivo
dell'incontro era quello di avere utili chiarimenti e informazioni
in vista del dibattito in sede consiliare. Si è trattato quindi di
un incontro per meglio focalizzare le dinamiche economiche, che
sono alla base dei dati contabili presentati e riassunti nel
bilancio 2006 della casa da gioco. La riunione di Commissione aveva
una funzione preparatoria in vista dell'esame del bilancio che ora
stiamo compiendo, con la possibilità in questa sede consiliare di
allargare il campo delle osservazioni e delle analisi su un tema,
quello del casinò, che interessa tutti noi e che rimane centrale
per il sistema socio-economico non solo di Saint-Vincent, ma
dell'intera Regione. Va infatti ricordato anche in tale caso che la
casa da gioco, seppure con le difficoltà incontrate in questi anni,
rimane una risorsa importante non solo dal punto di vista
economico, ma anche sotto il profilo occupazionale e per quanto
riguarda la promozione dell'offerta turistica e del tempo libero,
oltre alle ricadute per l'indotto. Già nell'analisi di dati
precedenti a quelli contenuti nel bilancio 2006 abbiamo avuto modo
di sottolineare l'urgenza di "voltare pagina" e porre in atto
interventi ormai non più rinviabili per gettare le basi di un
rilancio della Casa da gioco di Saint-Vincent, interventi
strategici soprattutto se si considera che alcune delle cause che
sono alla base dei risultati non positivi permangono: mi riferisco
ad esempio alla congiuntura economica negativa, all'accresciuta
concorrenza e alle nuove opportunità di gioco diffuse in questi
ultimi anni in Italia anche da parte dello Stato, ma anche alle
agguerrite azioni messe in atto dalle case da gioco italiane e da
quelle estere, che gravitano su aree geografiche di confine
rappresentando così un ulteriore elemento di distrazione della
potenziale clientela. Proprio in rapporto ai risultati delle
concorrenti italiane, va considerato che le altre case da gioco
possono contare su un indotto, su presenze turistiche, su
iniziative coordinate e ancora su efficaci sinergie che mettono in
atto un sistema virtuoso, tale da contribuire in modo determinante
alla crescita in termini di presenze e in termini di incassi,
laddove la casa da gioco non è vista come unico elemento di traino,
ma una delle componenti di spicco dell'offerta turistica e del
tempo libero su un determinato territorio.
Sia nel corso delle audizioni in IV Commissione, sia "fra le
righe" della relazione di bilancio è emersa con evidenza la
necessità di passare all'azione valutando con realismo la
situazione attuale, gli interventi prioritari che devono
assolutamente avere la precedenza per completare la dotazione di
strutture e di servizi al passo con i tempi e con le mutate
esigenze del mercato per mettere in condizioni la casa da gioco di
combattere ad "armi pari" con le aziende concorrenti italiane ed
estere. Il Casinò di Saint-Vincent ha vissuto per molti anni
mantenendo una fisionomia, un'impostazione e caratteristiche che
non sono mutate rispetto al mercato del gioco, che invece è
cambiato radicalmente, e rispetto ai passi in avanti compiuti dalla
concorrenza per dare risposte immediate alle mutate esigenze della
clientela. Una situazione che in un recente passato ha dovuto fare
i conti con i periodi non facili, perché condizionati dai
contenziosi sviluppatisi nel tempo e poi risoltisi in maniera
favorevole per la Regione. È ora necessaria un'inversione di
tendenza, che si concretizzi a partire da investimenti sulle scelte
strategiche, ma anche su una maggiore flessibilità operativa. Un
primo passo è stato compiuto con una stretta osservanza del
contenimento dei costi, che ha consentito un miglioramento nella
situazione di bilancio, anche se non si è giunti al pareggio
contabile. Il passaggio successivo di questo cammino strategico sta
nel mettere in atto condizioni tali da favorire la crescita delle
presenze e quindi delle entrate.
La Regione ha acquisito il Grand Hôtel Billia, una struttura
importante che necessita di una rilevante serie di interventi di
ristrutturazione, una struttura che - unita al Centro congressi -
deve tornare a dare un contributo sinergico, determinante nel
contesto del casinò, ma anche della località di Saint-Vincent. A
ciò si devono aggiungere nuovi spazi nella casa da gioco, per
migliorare le condizioni di gioco con aree adatte ad accogliere i
giocatori e le novità che il mercato offre per incentivare le
occasioni di divertimento e di incontro. Il Piano di sviluppo del
Casinò di Saint-Vincent contiene soluzioni valide ed articolate
secondo un programma di priorità da rispettare e adeguate a
migliorare la situazione attuale, offrendo nuove prospettive di
rilancio di questa risorsa così importante per il sistema
socio-economico della Valle d'Aosta.
Président
- La parole au Vice-président Tibaldi.
Tibaldi (CdL)
- Grazie, Assessore Marguerettaz, per
essere rientrato in aula visto che comincia il dibattito, abbiamo
ascoltato la sua relazione come quella del Presidente, avremmo
anche noi qualche considerazione da farvi. L'esordio del Presidente
Caveri sull'argomento mi ha lasciato alquanto perplesso, perché
parla di irritualità di questo momento, un momento che sarebbe
opportuno che non vi fosse visto che si tratta di una s.p.a.
pubblica. Egli considera quindi questo fatto irrituale, perché il
Consiglio deve piegarsi suo malgrado su un argomento, che potrebbe
essere tranquillamente gestito e metabolizzato all'interno della
s.p.a. pubblica. Meno male che c'è questa irritualità, diciamo noi,
ed esiste grazie a un emendamento che il gruppo "Forza Italia"
allora presentò e che venne recepito da tutto il Consiglio nella
legge regionale n. 36/2001, altrimenti non avremmo neppure l'onore
di poter esaminare - almeno una volta all'anno - l'andamento, di un
esercizio annuale di una delle più importanti società pubbliche
della nostra Regione. Forse il Presidente - e qualcun altro insieme
a lui - preferirebbe che ai Consiglieri venissero messi i paraocchi
e i paraorecchie e alla stampa il bavaglio, perché non si deve
parlare, non si deve vedere! Non si dovrebbero elaborare pensieri
su fatti che non possono qualcuno preferirebbe nascondere,
sottacere: sono fatti della quotidianità valdostana, che riguardano
una s.p.a. che ha - o dovrebbe avere - una funzione importante nel
contesto socio-economico locale. Evviva allora l'irritualità,
Presidente Caveri, di questa norma della legge n. 36/2001, che ci
permette di soffermarci su tale argomento! È un argomento forse un
po' scomodo, lo sappiamo, perché costellato di notizie e
sfaccettature che rappresentano più ombre che luci, forse scomodo,
ma quanto mai necessario.
Se si deve tracciare un bilancio politico di questi 4 anni -
visto che il Presidente ha voluto sottolineare l'importanza del
momento politico, anche se la valutazione è ricca di risvolti
tecnici la valutazione, momento governato prima da Perrin e poi da
Caveri - è difficile dire quali siano le novità che sono
intervenute, se non quella dell'acquisizione del Grand Hôtel Billia
e delle sue pertinenze, peraltro già programmata anni prima. Non ci
sono novità di rilievo, se non un preoccupante e disgraziato
consolidamento di prassi politico-clientelari che si erano già
realizzate nel passato, che sono state gestite dalla medesima forza
politica e che si sono perpetuate infaustamente anche in questo
quadriennio, nonostante annunci che tendevano ad invertire il
"trend", ad abbandonare certe pratiche del passato e, di
conseguenza, ad entrare in una filosofia aziendale e quindi a
prospettare tempi migliori, per la casa da gioco, che non ha però
dato i risultati auspicati. Quali novità? Nessuna novità al di là
delle perdite continue: anche quest'anno si registra il consueto
deficit di esercizio che, seppure inferiore rispetto allo scorso
anno, ha una certa consistenza e comporta l'ennesimo intervento sul
capitale sociale da parte del socio pubblico, ovvero l'ennesima
messa della mano nel portafoglio per cercare di ripianare le
difficoltà finanziarie. A questa triste consuetudine si aggiunge
una sindrome depressiva anche giustificabile, che coinvolge non
solo l'azienda, ma i lavoratori, gli stessi dirigenti e il
Consiglio di amministrazione che non ha trovato neppure una linea
di sintonia sulle azioni da intraprendere. È una depressione che
emerge anche dalle dichiarazioni ridondanti fatte da organismi come
la Giunta regionale, come il Consiglio di amministrazione, oppure
organuli che sono stati inseriti attorno ad essi, per cercare di
dire o fare qualcosa. Ricordo la "task force", il Comitato
strategico, naturalmente tutta una serie di consulenti che vengono
nominati per cercare più per soddisfare la loro esigenza di essere
incaricati che non per individuare soluzioni concrete. Ci
piacerebbe sapere in questi 4 anni, visto che dobbiamo tracciare
anche un bilancio politico, quale significato e quale valenza hanno
oggi studi come quelli della "KPMG" o della "TBridge", che sono
costati fior di decine di migliaia di euro e che rimangono "lettera
morta" nei cassetti non solo dei Consiglieri regionali, ma
soprattutto degli amministratori regionali. Quali insegnamenti,
quali spunti, quali stimoli avete tratto dalle indicazioni fatte
anche una certa dovizia e meticolosità da parte degli esperti che
sono stati incaricati e pagati? Quali insegnamenti avete tratto dal
Comitato strategico, che avete voluto costruire per individuare una
"strategia" e che avete affidato alla guida del prof. Zandano: egli
ha avuto l'arduo compito di elaborare un documento, confessando
onestamente - queste sono le parole che ha detto in Commissione -
che non conosceva e non conosce tale azienda! A lui è stata
affidata l'ardua funzione di elaborare una strategia! Documento che
egli si è cimentato di redigere insieme ad alcuni colleghi e che è
stato immediatamente occultato, perché osava criticare la realtà
dei fatti, definendo la situazione insostenibile con il "CdA" in
stato di impotenza con gli amministratori regionali che avallano
ciò che sta succedendo.
Vorremmo allora sapere, parlando di questa superfetazione di
organi, organuli, incarichi, enti, mansioni che sono state
assegnate, a cosa serve la consulenza recentemente affidata al
dott. Baldi, un'altra che si aggiunge alla serie; che fine ha fatto
il piano di sviluppo approvato dal Consiglio inizialmente previsto
in 6 "step", poi ridotto a 2 "step" nel 2006, visto che anche qui
tutto un progetto che sembrava dover prendere corpo è stato tosto
abbandonato? Vorremmo poi sapere con questo piano, ora ridefinito
come "ristrutturazione industriale" - quindi si cambia la
denominazione -, cosa si vuole intendere, quale missione avrà e chi
dovrà dare sostanza a tali annunci che vengono fatti ogni giorno o
dalla sede regionale, o dal Grand Hôtel Billia, dove la Giunta si è
permessa solo recentemente di verificare la consistenza dei beni
patrimoniali acquistati. Il tempo passa, vi sono le stesse
consuetudini e modalità, gli stessi comportamenti e reincarici, ma,
di fatto, il tutto si traduce in costi, in prebende per qualcuno,
ma non si intravedono decisioni. Il Presidente ha detto: "intravedo
seri segni di cambiamento". Io le posso replicare che intravedo,
anzi constato una preoccupante e consolidata reiterazione di
comportamenti, che hanno condotto il casinò in una grave
depressione, che pare irreversibile.
Caveri citava meccanismi anomali, prassi inesistenti nella
contrattazione, aumenti di personale riferendosi al passato, ma
cosa è cambiato oggi? Oggi ci sono gli stessi incrementi di
personale, le stesse raccomandazioni clientelari del passato,
passano attraverso altre forme, altri nomi, attraverso società di
contorno. Ancora recentemente sono stati inseriti soggetti nuovi
nell'organico del casinò o attraverso la forma della consulenza o
dell'assunzione con contratto a tempo determinato Sono persone
anche di prima esperienza, abbiamo i nomi, i documenti d'ingaggio
ma non vorremmo creare ulteriori imbarazzi. Che cosa è cambiato
rispetto al passato, chiedo al Presidente Caveri, quando un
dipendente di un'azienda viene preso e trasferito, in barba al
regolamento delle assunzioni che avevamo introdotto nel 1997 e
modificato nel 1999? Qualcuno lo ha forse archiviato senza dircelo?
Vogliamo sapere anche con che criteri vengono affidate certe
mansioni a livello manageriale e certe procure generali. Vogliamo
sapere come vengono individuate le competenze a livello di
"marketing": ci risulta che un funzionario nominato nel febbraio
scorso e individuato quale esperto di "marketing" strategico sia
stato prima assunto e poi ha partecipato a spese del Casinò a un
primo corso di formazione avente per oggetto l'autoapprendimento
del "marketing" strategico. Ma questo è da "blob"!
Le menti eccelse del "CdA", o forse su suggerimento
dell'azionista pubblico, individuano in lui la persona giusta per
rilanciare da un punto di vista commerciale la casa da gioco", poi
lo mandano a fare un corso di formazione - o "work shop" come si
dice adesso - per l'autoapprendimento del mestiere che già dovrebbe
conoscere, a spese della casa da gioco. Ma chi volete prendere in
giro, Assessore Marguerettaz? Ma non la contate più a nessuno né
qui dentro, né fuori! I dati e i fatti sono sotto gli occhi di
tutti, di conseguenza questa timida autodenuncia delle disfunzioni
che ho sentito da parte del Presidente Caveri, ossia "diciamo le
cose come stanno, ma timidamente senza colpo ferire", ma questa
deve essere una pesante denuncia che la casta deve fare a sé stessa
e lo devono fare anche quelle persone che rientrano nello stesso
ambito, che avete nominato fiduciariamente all'interno di un "CdA"
che non ha prodotto nulla, se non una mole di polemiche che sono
state giustamente divulgate sui giornali per far capire di quale
livello professionale sono capaci queste persone, quando qualcuno
di loro viene in Commissione e afferma ingenuamente: "ma io non
conosco l'azienda, mi hanno messo qui...". Sappiamo che non è la
competenza, ma è l'appartenenza oggi che fa la differenza, ma sta
di fatto che costoro gestiscono - o dovrebbero saper gestire -
miliardi di vecchie lire! Forse per l'Assessore, che di economia
dovrebbe intendersene, va bene così e si può continuare con questo
"trend" disastroso che, oltre ad investire la casa da gioco, ha
propagato i suoi effetti su tutto l'indotto. Lei, Assessore, visto
che frequenta insieme al Presidente la nostra zona, faccia un giro
in quel di Saint-Vincent o, peggio, di Châtillon e si renda conto
quanta felicità pervade lo spirito degli operatori economici della
zona, che, abituati ai flussi di clientela di 10-15 anni fa, oggi
si trovano a fare i conti con le "briciole".
Queste sono le considerazioni che ci sentiamo di fare. Abbiamo
riassunto i nostri propositi in una risoluzione che sottoponiamo
all'attenzione del Consiglio, perché è giusto che il Consiglio
assuma decisioni e non faccia solo chiacchiere. D'altronde come
consuetudine abbiamo sempre proposto dei documenti politici in tale
contesto, documenti che sono stati sempre respinti, come quello che
auspicava la privatizzazione della gestione, ma questo è un tabù
che questa classe politica non vuole superare, perché si
tratterebbe di sottrarre una delle principali aziende valdostane al
controllo politico. Un documento, dicevo, che, partendo dalle
considerazioni fatte anche nella relazione di bilancio, dove viene
segnalato dagli stessi amministratori l'ulteriore calo degli
introiti che, seppure inferiore a quello dell'esercizio precedente
e a fronte di una struttura di costi fortemente rigida - quindi non
c'è stato alcun intervento strutturale sul controllo dei costi -,
ha richiesto l'ennesimo intervento sul capitale sociale, una
ricapitalizzazione che di fatto si è già verificata nella scorsa
primavera; inoltre c'è un'assenza d'innovazione nell'offerta della
clientela sul prodotto gioco e soprattutto su quello
dell'intrattenimento, quindi autoaccusa degli stessi amministratori
che avrebbero dovuto arrivare dimissionari anche in IV Commissione,
dicendo: "non siamo riusciti a far niente, anzi l'unica decisione
che abbiamo assunto il 22 dicembre scorso, oltre a chiedere
all'azionista di ricapitalizzare, è stata quella di aumentarci lo
stipendio!".
Terza cosa: un andamento delle presenze in decremento, dice la
relazione a pagina 8, precisando che rispetto ai concorrenti
italiani il "Casino de la Vallée" è l'unico a peggiorare il
risultato sugli ingressi: meno 22mila ingressi rispetto all'anno
precedente! Il quadro non è idilliaco, non potete mettervi solo una
mano sulla coscienza e dire: "la realtà è questa" e timidamente
fare un'autodenuncia. Queste sono disfunzioni che voi avete
generato e che voi continuate ad alimentare oggi. Voi avete
generato nel passato e voi oggi state continuando a supportare,
senza aver cambiato nulla, senza aver dato alcun segno tangibile di
cambiamento prima la "Giunta Perrin", oggi la "Giunta Caveri"!
Lo stesso vale anche per la Gestione straordinaria, di cui si
discute in allegato al punto n. 28, che ha totalizzato - grazie a
una partita di giro che ha spiegato contabilmente l'Assessore un
risultato positivo di poco più di 200mila euro, ma è una società in
liquidazione non è attiva! Essa ha ereditato un contenzioso enorme
che poteva permettersi solamente un ente pubblico, perché un
privato non può alimentare una litigiosità fino a questi punti, ma
è una liquidazione che ha costi enormi. Abbiamo parlato della
parcella del professionista in Commissione: 1.174.000 euro per
vegliare una società in liquidazione: costi professionali o costi
della politica sono questi, Assessore Marguerettaz? I costi del
"CdA" sono costi professionali o costi della politica, 5 persone
che litigano e, di fatto, sono in grado di decidere? Quindi
1.174.000 euro come attività liquidatoria fino al 31 dicembre 2006,
poi "generosamente" scontati a 1.100.000. Questi sono i prezzi,
queste sono le tariffe, questi sono i risultati? I costi della
politica sono anche questi perché incidono pesantemente in termini
finanziari sul "ménage" della spesa pubblica. Ci sarebbe piaciuto
vedere un intervento più rigoristico da parte dell'Assessore, visto
che è uomo di quella professione: su una liquidazione un'incidenza
professionale di questo tipo ci sembra spropositata.
Dicevo, presentiamo una risoluzione, che propone 3 cose: la
prima,
"a promuovere e sostenere, attraverso gli atti e i
provvedimenti opportuni, l'immediata riduzione del numero dei
componenti del Consiglio di amministrazione"
è un indirizzo che
viene anche dalla Finanziaria dello Stato 2007, si innesta nel
capitolo dei costi della politica e ci risulta anche - e possiamo
riprendere le dichiarazioni dei resoconti ufficiali - che il
Presidente della Regione si era impegnato 2 anni fa a ridurre o a
promuovere la riduzione del numero dei Consiglieri di
amministrazione. Annuncio che c'è stato, ma fatto che non si è
realizzato. Noi lo riproponiamo in un punto specifico.
Secondo "volet":
"a incaricare il Consiglio di
amministrazione: ad avviare rapidamente un'azione di rilancio
dell'azienda sul mercato..."
- perché finora non c'è stata -
"... definendo strategie promozionali e commerciali mirate
all'incremento della clientela e alla sua fidelizzazione,
istituendo - sin da subito - l'ingresso gratuito a tutte le sale da
gioco..."
, è l'unico casinò dove si paga ancora l'ingresso, ci
sembra contraddittorio e paradossale che un a casa da gioco che ha
avuto un calo evidente della clientela faccia ancora pagare il
pedaggio per poter entrare nelle proprie sale. Invitiamo poi il
Consiglio di amministrazione:
"ad evitare ulteriori incrementi
nell'organigramma aziendale..."
- ma veramente, non solo a
dichiararlo: "basta gonfiare l'organigramma aziendale", quando in
realtà si sta facendo... -
"... procedendo ad un'opportuna
razionalizzazione delle risorse umane e professionali impiegate
nelle diverse aree aziendali..."
, prima ho citato l'esempio del
funzionario che si occupa di "marketing" che stride con questo
concetto.
"Stabilire precise procedure aziendali in relazione ai
flussi di denaro, all'esercizio del gioco, all'erogazione delle
ospitalità, all'attività dei reparti manutentivi e degli uffici
tecnici"
, non ci sembra che la situazione sia molto sotto
controllo e, visto che adesso si aggiunge il "carrozzone" del Grand
Hôtel Billia un fatto, sul quale ieri avete espresso la vostra
ironia o che avete tentato di banalizzare, come quello della fuga
di merci e bevande dalle cucine del Billia... credo che la
situazione al Casinò sia sullo stesso livello e il "dossier Bo" ha
dimostrato una disinvoltura eccessiva nella gestione delle risorse
e dei beni di questa azienda. Invitiamo poi
"a completare le
procedure di inventariazione"
, perché anche qui sono state
incaricate società a ciò preposte, sono costate fior di denari e
l'inventario non è ancora completo.
Infine chiediamo che vengano adottati quei
"provvedimenti
legislativi e amministrativi necessari per conferire i più ampi
poteri al Servizio di controllo regionale, affinché si possa
procedere a verifiche più efficaci in merito: all'utilizzo
quotidiano delle fiches effettivamente e materialmente presenti in
azienda; alle casse e ai relativi flussi di denaro; all'operatività
della cassa assegni e alle relative sofferenze sui crediti"
;
anche questo è un capitolo dolente, perché le sofferenze ci sono.
Su questo terzo punto, che riguarda il Servizio di controllo
regionale, vi era stato un impegno preciso della Giunta, in
particolare dell'Assessore Marguerettaz, con una risoluzione
approvata unanimemente dal Consiglio, di portare entro 150 giorni,
ormai spirati ampiamente, una proposta di riforma della legge del
1967, ma anche questo fatto è rimasto come cronaca dell'immenso
incompiuto che c'è in tale quadriennio, Presidente Caveri e
Assessore Marguerettaz...
(interruzione del Presidente della Regione, fuori
microfono)
... a noi non è arrivato ancora nulla, era una riforma
annunciata della legge del 1967, quella sul Corpo del controllo
regionale. "Lo faremo" avete detto, ma il tempo è scaduto, siamo
alla fine della legislatura, il disciplinare non è ancora stato
adottato perché vi siete incagliati in tutte le osservazioni che
hanno fatto i sindacati. Anche la riforma dello statuto richiesta
da noi, annunciata da voi con buoni propositi, è rimasta "lettera
morta", la riforma della legge 36/2001 non si è mai fatta. In
questo quadriennio avete collezionato delle incompiute che sono
clamorose, un quadriennio praticamente inesistente dal punto di
vista dell'azione e anche della reazione a questo stato di cose;
avete un bilancio di un'attività politica che è fallimentare,
perché i vostri "nominati" nel "CdA" non hanno potuto fare nulla,
complici le vostre direttive, complice il fatto che siete
prigionieri di un meccanismo che ormai è talmente complesso che vi
impedisce di decidere. Tracciate anche il bilancio di quello che
non siete riusciti a fare voi in questi 4 anni, non quella timida
autodenuncia che il Presidente ha cercato di proporre quasi a
scusante: "la congiuntura sfavorevole, la concorrenza dello Stato",
le solite favole che ci vengono raccontate ma, se guardiamo gli
altri concorrenti, vediamo che non solo sopravvivono, ma riescono a
crescere! L'economista Marguerettaz e il Presidente Caveri penso
possano fare un "mea culpa" di questa "cosa" e debbano trarne le
dovute conclusioni. Il nostro gruppo consiliare presenta una
risoluzione che, come ho riassunto, propone indirizzi chiari,
alcuni dei quali sono già stati indicati in passato, altri si sono
aggiunti sulla base della relazione testè proposta.
Presidente
- La parola al Consigliere Salzone.
Salzone (SA)
- Prima di entrare nell'argomento specifico,
vorrei fare una premessa rivolgendomi al Presidente Caveri, anche
perché dopo le lunghe discussioni che abbiamo avuto negli ultimi 2
anni sull'argomento... anche se le discussioni risalgono ad inizio
legislatura quando lei ancora non era Presidente, solo una premessa
dicevo per ricordarle in modo spero simpatico che io e lei abbiamo
fatto una scommessa che scade entro Natale. Come lei sa, è una
scommessa che mi auguro di perdere, ma gliela ricordo perché
soprattutto nel suo intervento iniziale le ho riconosciuto
un'onestà intellettuale, dalla quale, secondo me, traspaiono 2
aspetti: in primo luogo si intravede una certa rilevanza delle
criticità che vi sono state e che vi sono tuttora nella gestione
del casinò, anche se lei ha sorvolato sapientemente sulle vere
criticità esistenti attualmente nella casa da gioco, ma l'aspetto
che mi ha fatto piacere in modo particolare è che con il suo
intervento ha dimostrato di credere a un rilancio vero della casa
da gioco e questo è un aspetto da non sorvolare, perché in tutta la
legislatura molte sono le voci che sono circolate in merito al
fatto che qualcuno potrebbe ipotizzare un decadimento della casa da
gioco, per arrivare a soluzioni che sono state dette più volte in
quest'aula. Siamo consci che è il sistema del casinò che va
cambiato, riconosciamo che non si può fare nulla con la bacchetta
magica. Come lei sa e si aspetterà, sa che siamo critici, perché
glielo abbiamo sempre detto anche informalmente, sulla gestione di
questi ultimi anni. Fin dall'inizio della legislatura abbiamo
cercato di essere propositivi, anche dagli stessi banchi
dell'opposizione, perché è un problema che ci tocca particolarmente
e nel quale crediamo: mi riferisco al rilancio. Oggi analizzeremo
il bilancio, perché questo è lo scopo principale, ma cercheremo,
come abbiamo fatto con un documento alcuni mesi fa, di dare delle
risposte, di dare delle idee, anche se non sempre possono essere
condivise.
Ancora una volta siamo obbligati a leggere e commentare il
bilancio del Casinò di Saint-Vincent che presenta aspetti
preoccupanti: come puntualmente indicato nella relazione sulla
gestione, nell'esercizio 2006 la "Casinò S.p.a." ha segnato il
passo, conseguendo, analogamente all'esercizio precedente, una
significativa perdita, tanto che l'assemblea degli azionisti -
preso atto che le perdite accumulate eccedevano il terzo del
capitale sociale - ha deliberato la riduzione del capitale sociale
stesso a copertura delle perdite; la conseguenza ovvia è stata la
ricapitalizzazione avvenuta nel marzo 2007 mediante un versamento
di 4.800 euro. I risultati successivi rilevano comunque anche per
il primo semestre 2007 il conseguimento di ulteriori perdite.
Prima di trarre conclusioni politiche, vale la pena valutare
alcuni elementi del bilancio 2006 e l'andamento del 2007. Al di là
del risultato di bilancio del 2006, con una significativa perdita
di 2,3 milioni di euro, determinato in prevalenza da rimborsi di
imposta, ma anche da un forte contenimento dei costi di gestione,
vale la pena osservare che la perdita di gestione tipica
dell'esercizio ammonta a più di 4 milioni di euro. A fronte di
questi dati è necessario far rilevare come la riduzione di spese
per pubblicità e "marketing" non può essere considerata risparmio,
ma riduzione di investimenti commerciali, che hanno contribuito
alla riduzione degli incassi. Riteniamo infatti che la politica
commerciale del 2006 adottata dal Consiglio di amministrazione si
sia fatta influenzare da un'ispirazione di natura essenzialmente
contabile, privilegiando obiettivi di risparmio dei costi, mettendo
in atto una conduzione aziendale perversa, che ha diminuito gli
investimenti commerciali proprio quando la concorrenza faceva passi
da gigante: basta pensare a Venezia e a Campione.
Veniamo al contenuto della relazione, che riteniamo un punto
fermo. Un commento probabilmente sofferto, ma intellettualmente
serio ed onesto, pieno di preoccupazioni e dal quale si possono
trarre indicazioni positive, anche se come vedremo - e lo diciamo
con una metafora -, pur riuscendo a preparare una buona macchina di
Formula 1, se non si ha un buon pilota, non si vincerà mai un gran
premio. Cito dalla relazione:
"Bisogna riflettere sulla
necessità di interventi su più fronti: strutture interne,
infrastrutture esterne, revisione del disciplinare e quant'altro,
al fine di ribaltare la situazione in atto. Da troppi anni non
vengono effettuati interventi veri sulla struttura e soprattutto
finalizzati alla ricerca di nuova clientela e al mantenimento di
quella esistente"
. Forse in queste parole è racchiuso il vero
nocciolo della questione, sul quale bisognerà secondo noi
intervenire. È condivisibile pure la parte che fa riferimento
all'organizzazione della casa da gioco, che allo stato risulta di
difficile gestione per effetto dell'eccessiva frammentazione dei
reparti produttivi, così come peraltro ha detto già lei,
Presidente. Ognuno di tali reparti pensa e ritiene di essere un
casinò a sé stante e qualsiasi iniziativa volta a favorire il gioco
e conseguentemente il reparto viene vista come una penalizzazione
degli altri e questi sono solo alcuni dei problemi che vengono
evidenziati e la risposta non può essere solo, come qualcuno dice,
quella di procedere con un'operazione di esodo incentivato e
programmato tale da consentire l'uscita dall'azienda di un
rilevante numero di unità lavorative. Non può essere semplicemente
una riduzione dei costi... oppure dichiararsi impotenti per quella
che viene considerata un'esasperata conflittualità sindacale, anche
se non si può negare che in questi ultimi anni qualsiasi progetto
di razionalizzazione si scontra con vincoli normativi, barriere
contrattuali, veti sindacali incrociati.
In questa relazione al bilancio vi sono spunti e indicazioni
molto interessanti, come abbiamo già detto; molti poi sono presenti
nel piano di rilancio strategico, laddove si indicano alcuni
aspetti metodologici essenziali per garantire il corretto avvio del
piano di rilancio: il primo aspetto attiene alla logica con cui si
deve rilanciare, ossia avere una visione strategica globale ed
essere indirizzati da un'unica regia regionale, che specifichi le
modalità di raggiungimento degli obiettivi identificati, che
gestisca in modo coordinato gli interventi di ristrutturazione; il
secondo aspetto riguarda la chiara definizione degli attori
coinvolti nel progetto e del loro ruolo, in altre parole chiarezza
sulla volontà dell'azionariato e dei soggetti incaricati della
gestione. Oggi, purtroppo, siamo ancora in una situazione di
estrema confusione ed è diffusa la convinzione che gli esiti
insoddisfacenti siano da attribuirsi all'incapacità del Consiglio
di amministrazione, ma anche all'autorità regionale. Risulta poi
che le condizioni del casinò non sono totalmente nelle mani
dell'alta direzione e che la qualità del servizio offerto è
peggiorata a danno del rapporto con la clientela. Basterebbe
raccontare l'ultima vicenda, che ha visto protagonista un
giornalista scrittore molto famoso come Cesare Lanza, che non ha
certo bisogno di presentazione, al quale è stato rifiutato il
pagamento di un assegno circolare che, come si sa, può essere
irregolare solo in 2 ipotesi: che sia stato rubato o che sia stato
contraffatto. Si noti, per chi non lo sapesse, che Cesare Lanza è
ben conosciuto sia nella casa da gioco, sia in Valle d'Aosta, che
frequenta da più anni con la sua famiglia. Potrei raccontarvi di
fatti successi anche in mia presenza in un'occasionale visita, in
cui impiegati della casa da gioco non hanno riconosciuto in sala
neppure il Presidente del Consiglio di amministrazione. O potrei
raccontarvi di giocatori VIP con nomi di grandissima rilevanza, che
sono ospiti in tutti i casinò del mondo, che, ospitati all'Hôtel
Billia, hanno ricevuto un servizio pessimo. La moglie di uno di
questi giocatori mi ha detto che dormiva con le lenzuola rotte,
oppure ci sarebbero altri casi che sarebbero da chiarire, come
alcuni residenti anche di mia conoscenza che hanno accompagnato
amici e parenti giocatori al casinò e a cui è stato proibito
l'ingresso, il risultato è stato che se ne sono andati tutti.
Abbiamo detto più volte come sia necessario un intervento endogeno
alla casa da gioco, come la scelta della struttura organizzativa
adottata per il Governo dell'azienda sia deficitaria o non risponda
alle reali esigenze del momento. In particolare sottolineiamo la
necessità della presenza continuativa e non saltuaria dei vertici
dell'azienda e di una reale riorganizzazione, che individui compiti
e responsabilità in modo da superare le gravi lacune di gestione
che si concretizzano con il perdurante scollamento fra le
organizzazioni sindacali, la dirigenza, il Consiglio di
amministrazione. Questa situazione conflittuale e di cattive
relazioni complica la scelta da effettuare in termini di gestione
quotidiana, di strategia di sviluppo da proporre all'azionista. Se
si vogliono cogliere i segnali di distensione che arrivano non solo
da noi, Presidente, ma anche da alcuni operatori del settore, fra
cui anche alcuni lavoratori in grado di fare proposte degne di
estrema attenzione, allora forse saremo sulla buona strada e mi
pare che nel suo intervento iniziale lei abbia colto anche questo
aspetto. L'ipotesi di prevedere un contratto per tutto il personale
inquadrato nello stesso modo, è nell'interesse dell'azienda, così
come paiono interessanti alcune proposte che rivedrebbero il
sistema delle mance, privilegiando un "bonus" o un premio che
lascerebbe inalterato il livello di remunerazione del dipendente,
ma relazionato ad un'addizionale misurata in base agli interventi
di produttività e alla capacità del dipendente ad operare nei
diversi settori di gioco. Insomma, per delineare un percorso
attraverso tempi e modalità definite, ci vuole anche un
risanamento, un'ottimizzazione della gestione della casa da gioco,
c'è bisogno della formulazione di un organigramma che garantisca
adeguata copertura delle funzioni chiave, attribuendo singole
deleghe che consentano di agire efficacemente per la realizzazione
degli obiettivi.
La riorganizzazione della gestione poi non può prescindere dalla
contestuale installazione di un impianto di videocamere diffuso in
tutte le strutture concorrenti, come si sa. A noi pare opportuna
anche - fra le altre cose, perché questo è un aspetto di cui
abbiamo parlato tante volte, mi sembra che ormai sia condiviso e
spero che non vi si debba più tornare - una rivisitazione di quella
proposta che consiste nella realizzazione di una nuova sala "slot"
nel "bunker" sotterraneo con accesso da Viale Piemonte che conduce
alla sala giochi. Una scelta che ci lascia perplessi, che prevede
una spesa di 7-8 milioni di euro e che non è contestuale ad un
progetto globale, anche perché ubicare una nuova sala "slot" in uno
spazio non collegato direttamente con gli altri ambienti di gioco è
una soluzione sperimentata da altri casinò che non ha trovato
gradimento della clientela.
Il gruppo "Stella Alpina" fin dall'inizio della legislatura è
stato particolarmente attento alle vicende del casinò; sappiamo di
essere critici e severi nei nostri giudizi, in modo particolare con
i Consigli di amministrazione che si sono succeduti, ma nello
stesso modo cerchiamo di essere costruttivi e propositivi, anche se
sovente le nostre idee non sono condivise o peggio ancora sono
viste con sospetto. Per noi il Casinò di Saint-Vincent rimane una
fra le più importante realtà produttive ed occupazionali, che
contribuisce al finanziamento del nostro bilancio regionale. Siamo
sempre convinti che il rilancio della casa da gioco sia
concretamente possibile, tanto che abbiamo dato un giudizio
fortemente positivo al momento dei vari acquisti che si sono
succeduti: dall'Hôtel Billia ai 25.000 metri quadri di terreni,
all'Hôtel du Parc, al Bon souvenir, alla villa, alle due palazzine,
ai parcheggi della casa da gioco. Sono cose che dobbiamo ripetere,
perché sovente la gente pensa che abbiamo speso un importante
quantitativo di soldi solo per l'acquisto dell'Hôtel Billia ma,
come si vede, così non è. Oggi apprendiamo, anche se in maniera
anomala, Presidente - poi lo spiegherò perché "anomala" -, che sarà
pronto fra breve un nuovo piano di sviluppo integrato
Billia-Casinò: dico "anomala", perché ci risulta che il Consiglio
di amministrazione non sia del tutto investito di tale problema, ma
su questo magari nella replica chiarirà l'Assessore Marguerettaz...
e per capire se è un'iniziativa personale del Governo, che non
contesto anche perché, avendo così criticato il Consiglio di
amministrazione, non aggiungerò giudizi. Dicevo piano di sviluppo o
forse - come ha detto giustamente lei - è più un piano industriale,
così come ci fa piacere apprendere che sono partiti i lavori di
rifacimento della facciata del Grand Hôtel Billia, segno che
qualcosa d'importante si muove.
Come ho già detto in premessa, poi apprezziamo anche il piglio
con cui il Presidente Caveri e lo stesso Assessore Marguerettaz
annunciano un rilancio possibile: questo mi consente di dire che è
la prima volta che vedo un piglio così deciso su tale argomento.
"Ora si va avanti", avete dichiarato. Bene, è un segnale che
attendevamo, anche se pensiamo che questa maggioranza abbia
ulteriori carte da giocare, perché ci vorranno tanti soldi e idee
nella consapevolezza che il piano di sviluppo e il piano
industriale non sono solo una questione architettonica - sono cose
dichiarate da lei, Presidente -, ma anche una ricerca di mercato
adeguata e un rilancio di immagine dimostrando soprattutto di
crederci, ovviando a quelle voci che vedono qualche società privata
pronta ad avventarsi su una preda agonizzante. Dobbiamo utilizzare
al meglio le nostre risorse interne, che già abbiamo e che molti ci
invidiano: ci riferiamo a persone conosciute, e al nostro personale
dei tavoli, che deve però essere messo nelle condizioni di operare
nel miglior modo possibile e in un clima che non sia di
conflittualità. Infine riteniamo sia giunto il momento di prendere
atto della situazione cercando di non abdicare alle nostre
responsabilità - cosa che peraltro lei ha fatto nella sua premessa
e lo abbiamo apprezzato -, creando le basi per un'opportuna
inversione di tendenza nell'interesse di tutti. Auspichiamo quindi
che ai buoni propositi enunciati seguano finalmente fatti
concreti.
Presidente
- La parola al Consigliere Bortot.
Bortot (Arc-VA)
- Noi, prima di iniziare l'intervento,
vogliamo fare una premessa. Vi sono anche altre priorità rispetto
al casinò: vi sono le aziende in crisi, vi è la crisi di identità
dell'agricoltura, degli agricoltori, vi è il cambiamento climatico,
una crisi turistica. Interveniamo anche sul casinò perché - ve lo
diciamo chiaro e tondo -: al casinò lavorano 800 persone, il casinò
è inserito in un comprensorio dove in poco tempo ha chiuso la
"Balzano" a Verrès, la "Tecdis" a Châtillon, in crisi la
"Rossignol" a Verrayes, nel senso che sappiamo che fine farà perché
il gruppo vuole vendere tutte le attività produttive. È soprattutto
per tale motivo che continuiamo ad impegnarci su questa molto
strana azienda e in tale senso vi daremo un po' di dati. Scadeva il
60° anno dell'apertura del casinò, sono stati fatti i
festeggiamenti, noi abbiamo chiesto gli introiti che ha avuto la
Regione dal giorno dell'apertura al 2006: si tratta di
1.728.242.724 euro. Abbiamo dovuto metterci in 3 per tradurlo in
miliardi di lire, quindi immaginate le entrate per le casse della
nostra Regione e, se godiamo di un certo benessere, è anche grazie
a queste entrate, non si può non riconoscerlo. Notiamo però che le
entrate dal 2004 sono state 73.995.000 e rotti; nel 2005
62.849.000, nel 2006 60.678.000; tutto questo purtroppo nel momento
in cui è aumentato notevolmente il gioco d'azzardo, nel senso che
compro il giornale al mattino, al tabacchino a Nus, c'è la fila:
Enalotto, Lotto, Gratta e vinci, c'è la fila di persone che
comprano il Gratta e vinci, quindi c'è un incentivo diretto e
indiretto da parte delle istituzioni pubbliche, non ultima anche la
nostra - abbiamo sentito gli interventi -, per incrementare il
gioco d'azzardo.
Veniamo ad alcuni dati, dopo i dati degli introiti, i dati delle
presenze: per esempio, dal 1995 al 2005 in Italia gli ingressi
nelle 4 case da gioco, escludendo Saint-Vincent, hanno avuto un
incremento di 93.000 presenze, mentre Saint-Vincent da sola ha
avuto un calo di ben 93.527 unità, pari a una flessione in 10 anni
del 44,8%. Gli introiti totali sono aumentati nei casinò italiani
di 152.400 euro; a Saint-Vincent vi è stato un decremento di 3,1
milioni di euro.
Vi do poi il dato più importante: con il disciplinare in vigore
la ripartizione fra la casa da gioco e la "Casinò S.p.a." è: 48%
delle entrate sono a favore della casa da gioco per la gestione e
52% a favore dell'Amministrazione regionale. Negli ultimi anni, dal
2004 al 2006, questa ripartizione di fatto - ecco perché, collega
Salzone, si vuole "mettere mano" al disciplinare, non perché il
disciplinare è vecchio, è entrato in vigore 3 anni fa - è passata
per la Regione al 38,28%, dunque... scusate, parlo del 2006... è
passata dal 39,20%... comprendendo la totalità delle entrate,
quindi, compreso il 50% delle mance. Escludendo queste ultime, ma
ricomprendendo i vari premi e contributi dei quali il più rilevante
è quello per manifestazioni
,
per la Regione la quota è quasi
diminuita di fatto di 10 punti e per la casa da gioco è, di contro,
aumentata. Voi capite la necessità di "mettere mano" al
disciplinare. Guardate che il disciplinare, la bozza anonima che
continua a circolare - che nessuno di noi ancora ha avuto
ufficialmente e noi l'abbiamo avuta per vie traverse - non dice:
"aggiustiamo, sono diminuite le entrate, sono diminuite le
presenze, sono aumentati i costi...", in parte non è vero perché
sulla gestione (nel 2005 e nel 2006) c'è stato un recupero con una
diminuzione dei costi di gestione... quindi rivediamo le
percentuali molto realisticamente e le adattiamo alla realtà di
fatto, quindi 38%-62%, oppure 40%-60%, che non sarebbe poco. La
bozza di disciplinare va più in là: non parla più di percentuali,
ma dice che l'Amministrazione regionale ha a totale carico le
entrate e ha a totale carico le spese; questo vuol dire che
chiunque gestisce il casinò ha "carta bianca" per fare quello che
ritiene più opportuno e il Governo regionale non è più
nell'imbarazzo nel venire in quest'aula e anche con la stampa a
dire: "guardate che ci sono dei problemi", "non si può più fumare
nelle sale da gioco", "abbiamo perso i VIP", "c'è la
conflittualità", "tutto va male Madama la Marchesa", quindi venire
"ad arrampicarsi sui vetri" per giustificare una modifica di fatto
delle percentuali di ripartizione.
Da questi dati cosa ricaviamo? È poi stato illustrato abbastanza
bene dal Presidente della Regione. Ci troviamo di fronte ad un
nuovo piano di sviluppo, ad un nuovo disciplinare, gestito da chi e
con quale autorevolezza! Qui c'è dell'incapacità o della malafede,
è da 1 anno e 3 mesi che chiediamo le dimissioni di questo
Consiglio di amministrazione, in quanto incapace di gestire
un'azienda con la complessità della casa da gioco, non ci si vuole
sentire. Credo che tutti abbiamo letto la relazione al bilancio: in
quale altro casinò, in quale altra azienda esiste una
conflittualità, contenziosi aperti, tutti contro tutti, la gestione
speciale contro la vecchia gestione, una parte di dipendenti sul
TFR e un'altra parte di dipendenti sui premi, un'altra parte sui
contributi, è una cosa impressionante! Ebbene con il nuovo
Consiglio di amministrazione, insediatosi 2 anni fa, la
conflittualità è aumentata e noi qui parliamo, per nascondere i
problemi, di nuovo disciplinare, di piano di sviluppo, di maggiore
integrazione con il Paese, di collegamento con le terme, tutti
"slogan" che sento da almeno una quindicina di anni, ma se non c'è
una struttura, un Consiglio di amministrazione autorevole
all'interno dell'attuale casa da gioco, che gestisca in modo
autorevole la struttura: dalle relazioni sindacali con i dipendenti
alla nuova organizzazione del lavoro, alla flessibilità,
all'introdurre nuovi giochi, alla relazione fra casinò e Comune di
Saint-Vincent, dalla conflittualità... non chiamiamola
conflittualità, all'inimicizia o al non parlarsi fra la "Casinò
S.p.a." e la società della gestione turistica, qui cala il silenzio
su problemi strutturali e strategici fondamentali! Andiamo ad
impegnare quindi - in parte le abbiamo impegnate - risorse
finanziarie imponenti dell'Amministrazione regionale su un piano di
sviluppo collegato ad un rilancio della casa da gioco con una
sostanziale incapacità o malafede della politica del Governo
regionale e dell'attuale Consiglio di amministrazione già a gestire
l'attuale situazione all'interno della casa da gioco, ma come è
possibile che questo Governo e questo Consiglio di amministrazione
sia poi in grado di gestire tutti gli investimenti che andremo a
fare per rilanciare la casa da gioco? Ma se non siamo capaci a
farla funzionare, come ce l'abbiamo!
I dati delle altre case da gioco parlano, perché è vero che
anche Campione è diminuito... è vero che Sanremo è rimasto
stabile... ma Venezia è aumentata di un bel po'... La storiella
quindi che non si può più fumare, la storiella che qui, la
storiella che là sono tutte storie inventate da Governo incapace e
Consiglio di amministrazione incapaci di fatto, senza
autorevolezza, nel gestire l'attuale casa da gioco e, se il
Consiglio non si fa carico di queste problematiche, è inutile che
continuiamo a rilanciare per nuovi investimenti! Probabilmente il
comprensorio intorno alla casa da gioco - parlo dei Comuni da
Montjovet fino a Nus - dovrà cominciare ad affrancarsi dalla casa
da gioco, nel senso che dovremo farci carico, per quanto riguarda
la nostra parte, di proporre soluzioni occupazionali e aziendali
alternative all'attuale casa da gioco. Voi pensate che in un
rilancio della casa da gioco con gli investimenti che andremo a
fare recupereremo le quote di mercato degli altri, perché noi
saremo bravi a rilanciare e loro non rilanceranno? Questi soldi che
andremo a spendere allora non so se riusciranno a dare lavoro alle
300 e passa persone che abbiamo in esubero all'interno della casa
da gioco, perché qui aleggia un fantasma che non è un fantasma:
sono 300 famiglie con 300 redditi che "galleggiano", con tutte le
"spinte centrifughe", le piccole e grandi corporazioni, un
sindacato che non è in grado di dare delle indicazioni precise, ma
che segue "a rimorchio" le spinte corporative e noi vogliamo
rilanciare con questo guazzabuglio che abbiamo all'intero della
casa da gioco? Il Consiglio deve rispondere a queste cose, non
possiamo nascondercelo! Il Consiglio deve rispondere, la
maggioranza deve rispondere, perché è vero che il Presidente della
Regione ci ha fatto stamani il "cahier des doléances", e per forza,
anche lui ha letto la relazione del Consiglio di amministrazione!
Il Consiglio di amministrazione denuncia tutta una serie di
situazioni perché non le può nascondere, perché c'è anche un
Collegio sindacale che deve certificare il bilancio, e
implicitamente dice: "guardate che la casa da gioco attualmente per
quanto ci riguarda è ingovernabile!". Il perché - anche se non lo
dice - è che noi non abbiamo autorevolezza, non si può dirigere la
casa da gioco stando a Roma, delegando a un Signore che si chiama
Natta all'interno della casa da gioco, che non risponde al
Consiglio di amministrazione, di conseguenza quest'ultimo non è in
grado di rispondere al Governo regionale! Questo Signore risponde a
sollecitazioni esterne alla casa da gioco, basta vedere le ultime
assunzioni come sono state fatte, basta vedere le dismissioni,
lavoratori dipendenti che se ne sono andati con professionalità di
un certo tipo e quasi sono stati incentivati ad andarsene, con una
caduta della gestione, con un riporto che denunciava il Consigliere
Salzone, tutta la serie di episodi di conflittualità e di
incomprensioni che fanno sì che noi con questa gestione non siamo
in grado di recuperare una virgola del numero di persone che sono
diminuite e che venivano a giocare prima e di recuperare una lira
sugli introiti. I nuovi giochi, va benissimo; la nuova società con
il casinò, va benissimo, ma è esterna a Saint-Vincent. Si presume
che il motivo per cui ci impegniamo sulla casa da gioco è per dare
occupazione e dignità a quel comprensorio e a tutti coloro che
lavorano, lo dico chiaro e tondo, lo dico a nome mio e non del
gruppo. A me che gli introiti del casinò aumentino all'esterno di
Saint-Vincent perché c'è una nuova società in giro per il mondo che
promuove il gioco di azzardo e della quale siamo azionisti, se non
c'è un riflesso occupazionale di mantenimento dell'occupazione,
perlomeno nel comprensorio di Saint-Vincent - lo dico personalmente
perché non voglio coinvolgere i miei colleghi -, non mi interessa
un "fico secco"! Quello che avviene a Saint-Vincent ci interessa
moltissimo, perché vi è bisogno di mantenere, rispetto alla crisi
industriale, alla mancanza di strategie del Governo per uscire da
una crisi industriale, quel comprensorio e quella occupazione.
Non una parola sul ruolo dei 70 dipendenti che abbiamo come
Amministrazione regionale nella casa da gioco, dei controlli
regionali e della conflittualità che è emersa fra dipendenti,
impiegati tecnici, per essere più chiaro una parte dei "croupier"
che mal tollerano gli interventi della mano pubblica su come
vengono svolte le operazioni di gioco all'interno della "Casinò
S.p.a.". Dovremo definire un ruolo ulteriore di questi controllori
per evitare i contenziosi aperti, intromissioni mafiose,
riciclaggio di denaro, "porteurs à go-go", perché credo che... e io
ho visto una sera sulla "Télésuisse romande" una trasmissione sui
casinò della Svizzera. I casinò della Svizzera hanno introdotto una
regola: chi ha il vizio del gioco in quanto ammalato può entrare
nei casinò svizzeri non più di "tot" sere al mese e non può giocare
più di "tot" soldi, anche perché loro sono più furbi di noi. Non è
che la Svizzera non ricicla, lo fa tramite qualcos'altro che è un
sistema bancario che ha tradizioni centenarie. Vi è una trasparenza
comunque nella gestione della casa da gioco e non chiudono quelle
case da gioco, solo che tutelano il giocatore che ritiene con i
soldi che ha guadagnato di "spararseli" come vuole: "mi bevo un
bicchiere o vado a farmi un viaggio", altri ritengono che i loro
soldi possono "spararseli" al casinò; per carità, se non
introduciamo le categorie della morale, ognuno è libero di fare
quello che ritiene più opportuno: questo deve essere chiaro.
Non una parola poi, nessuno sa niente qui dentro di come vengono
gestiti i fondi pensione accumulati dai dipendenti del casinò? Vi
sono 2 fondi pensioni, non vorrei chiedere una Commissione di
inchiesta del Consiglio regionale, ma un'occhiatina su quello che
succede lì dentro non sarebbe male, anche perché so che vi sono dei
rappresentanti sindacali e un sacco di dipendenti per niente
contenti, ma non sull'onestà o disonestà di chi gestisce, ci
mancherebbe altro, ci sono margini lì dentro per essere onesti e
riempirsi le tasche, o farsi dare tangenti dall'assicuratore o dal
"broker"... non sto parlando assolutamente di questo: parlo di
trasparenza, del diritto di uno che versa soldi in un fondo di
avere un resoconto, di sapere dove sono gestiti questi soldi,
quanto costa la gestione, i rendimenti che hanno. Lo fanno perfino
le banche, salvo qualche "Parmalat" o "Cirio", adesso i mutui per
le prime case negli Usa... qualche banca che salta... però la
decenza di garantire un minimo di trasparenza, è vero che non sono
soldi nostri, ma l'immagine di ritorno che abbiamo non è delle più
edificanti. A me che ho firmato per Beppe Grillo per la
rotazione... siamo da sempre per la rotazione nelle cariche
pubbliche, immaginatevi voi quel ragazzo che gestisce i fondi
pensione a Saint-Vincent lo conosco da "bocia", ha cominciato
quando ha lavorato a gestire i fondi pensione del casinò ed è
ancora lì, secondo me deve essere uno bravissimo, oppure deve avere
tante di quelle protezioni, deve aver fatto rendere quei fondi
talmente bene, aver distribuito quattrini a tutti e di più, per cui
un Dio della finanza del genere non possiamo tenerlo lì, lo
mandiamo alla Banca d'Italia per la miseria, non possiamo
sprecarlo! Abbiamo già poche risorse umane interne che ci fanno
fare bella figura all'esterno, promuoviamolo perché uno bravo così
che da 40 anni... e poi la finisco perché non è sui fondi pensione
del casinò... è una parte di un degrado che continua ad
accentuarsi.
Quando il Presidente Caveri parla di incomprensioni, di
conflittualità all'interno del Consiglio di amministrazione, è
evidente, le nomine sono state fatte nella maniera che tutti
sappiamo ma, al di là delle nomine, vi sono delle competenze che
persone hanno, che si possono condividere o meno. Vi sono delle
incompetenze che hanno dimostrato di avere l'attuale maggioranza e
il Consiglio di amministrazione che il Consiglio regionale non può
far finta di non vedere. Vogliamo parlare della Società turistica
valdostana? Chi gestisce la struttura che le abbiamo messo in mano
e i soldi che stanzieremo per ristrutturare, riconvertire tutto
quel complesso che si chiama Billia? Vogliamo parlare di capacità
professionali, di quel Consiglio di amministrazione, del tipo di
strategie, dei rapporti fra "Casinò S.p.a." e "STV"? Ma se non sono
capaci ad andare d'accordo nel gestire il bar e il ristorante...
che se uno ci fa guadagnare 50.000 euro perché li ha lasciati al
casinò e qualcun altro gli offre la cena e sborda dalle 30 euro 60
stabilite, ha il coraggio questa società di chiedere la differenza?
Certo che il Consigliere Salzone dice che non funziona qualcosa,
che perdiamo i VIP e assieme a loro si perdono introiti e i
"croupier" perdono le mance che sono squilibrate rispetto allo
stipendio fisso e qualcosa bisogna fare e nei "privés" sovente non
c'è nessuno... però guai alzarsi dalla sedia per andare a dare una
mano in altri giochi e in altri tavoli dove magari è pieno così!
L'ho visto io che non mi intendo di case da gioco! Mai vista una
cosa del genere, nell'ufficio che sta di là, se le persone che
collaborano con noi hanno troppo lavoro, noi andiamo lì e diamo una
mano. Lì no, lì ci sono le caste degli intoccabili, non intoccabili
come in India, sono intoccabili alla rovescia! Come fa allora un
Consiglio di amministrazione che non è autorevole a "mettere le
mani in pasta" in queste belle "incrostazioni" consolidatesi per
decenni? In un momento in cui diminuiscono le entrate e si riducono
le persone che giocano, evidentemente ognuno difende i propri
privilegi. E con quale autorevolezza noi del Consiglio regionale e
del Governo soprattutto possiamo intervenire, quando proteggiamo
gli incapaci o quando permettiamo a gente dall'esterno di gestire
la casa da gioco al ribasso perché con un appalto europeo, con una
società che ha i numeri o è già mezza dentro al casinò, poi si può
concorrere alla privatizzazione del casinò? Tutta fantascienza,
tutta fantapolitica, ovviamente sono tutte cose che ci sogniamo
noi, ma certe volte vale il famoso detto di Andreotti che "a
pensare male si fa peccato, ma sovente si indovina". Il rischio è
che, rispetto alla fantascienza che stiamo descrivendo, di fatto in
quel posto che si chiama Saint-Vincent "Casinò S.p.a." la realtà
superi la fantapolitica, perché, quando ci sono degli intoccabili,
privilegiati, gente che risponde: "occupati degli affari tuoi e non
venirmi a comandare, altrimenti io telefono... indovinate a
chi...", non credo che telefonino ad Aurelio... Assessore
Marguerettaz, il Governo ha provato ad intervenire lì? Credo che si
sia presa una bella "scottatura" e abbia dovuto "limarsi abbastanza
le mani", questo va detto. Se il Governo interviene senza
un'autorevolezza e l'appoggio del Consiglio regionale, il prossimo
"turno" che ci sarà, e mi spiace, ma ci sarà tutto il casinò qui
sotto. Noi non permetteremo ai dipendenti del casinò di dire:
"siete tutti uguali fate schifo, noi siamo la controparte, non
siete capaci a decidere, pensate solo ai vostri interessi, alle
vostre indennità". Chi sarà in grado di rispondere qui dentro?
Molto presuntuosamente allora la nostra parte sì, forse anche
qualcuno dall'altra parte, ma il resto non può permettersi di dire:
"cosa vogliono ancora con tutti i soldi che gli diamo", perché
nessuno in questo Paese nel momento di fare dei sacrifici, salvo i
lavoratori, ha "tirato la cinghia", e i pensionati hanno "tirato la
cinghia", perché i profitti delle aziende non è che sono diminuiti!
E poi non entriamo nel campo economico in sostanza...
Mi spiace che non vi sia il Consigliere Praduroux, questa IV
Commissione... non è che possiamo fare le audizioni con un
Presidente che non vede l'ora di andare via. Ci vuole un'ora e
mezza per entrare nel problema, perché ognuno di noi non è che si
occupa solo di casinò, abbiamo tanti altri problemi, l'ho detto
prima: la crisi industriale, la gente che perde i posti di lavoro.
Ci mettiamo allora un'ora per i convenevoli, dove siamo rimasti
l'altra volta, da dove ricominciamo... e poi il Presidente del
Consiglio di amministrazione del casinò reticente, ripeto:
reticente, il Presidente di una s.p.a. interamente di proprietà
dell'Amministrazione regionale viene ed è reticente nel rispondere
agli azionisti a cui deve rendere conto! Abbiamo chiesto i verbali,
non si possono avere, abbiamo chiesto la documentazione, non si può
avere; quindi una regolata se la deve dare il Governo, una regolata
se la deve dare la maggioranza, una regolata le Commissioni
consiliari e non spetta sempre a noi di "tirare le orecchie" al
Consigliere Praduroux per dirgli: "guarda, che, se andiamo a
mangiare all'una e mezza, non è niente di grave...", ve la dico
bellamente... oppure: "guarda che la devi smettere di ridurre la IV
Commissione, quando ci sono le audizioni del casinò, ad una
macchietta perché tu devi fare in modo di giocare al ribasso,
perché tu, assieme a un sacco di altra gente dentro il casinò,
prendi gli ordini extra Consiglio regionale!".
Si dà atto che dalle ore 11,05 alle ore 11,12 presiede il
Vicepresidente Tibaldi e che dalle ore 11,12 riassume la Presidenza
il Presidente Perron.
Président
- La parole au Conseiller Fiou.
Fiou (PPD-VDA)
- Il Presidente ha detto: "riguardo al
casinò, siamo a questo punto sicuramente per una serie di vicende
storiche", su questo non possiamo che essere d'accordo. Però non
sottovalutiamo anche i ritardi o l'inadeguatezza delle iniziative
specifiche di questi ultimi anni. Sicuramente il tentativo dei
primissimi anni '90 (tentativo di appalto europeo ai privati del
casinò, avviato per risolvere difficoltà che allora segnavano la
tradizionale gestione della casa) che anziché risolvere quelle
difficoltà di gestione, ha aperto la fase problematica per
l'azienda che tutti conosciamo, che ci ha costretti al varo della
Gestione straordinaria, la quale si è trovata a "rattoppare" una
gestione di fatto paralizzata dai contenziosi. Gestione
straordinaria che ha lasciato in eredità alla nuova S.p.a. una
situazione fortemente in ritardo sulle innovazioni necessarie per
riportare l'azienda ad operare positivamente in un mercato del
gioco in forte trasformazione. Dall'avvento della S.p.a., che
doveva rilanciare tutto un percorso, le vicende del casinò evolvono
secondo 2 percorsi: da un lato, i risultati, ingressi e introiti in
inesorabile calo e l'invecchiamento strutturale e funzionale
dell'azienda, aspetti su cui paiono ininfluenti le iniziative per
contrastarli; dall'altro, un altro percorso, una sequenza di
iniziative prese in nome di una volontà di superare le cause di
quei risultati negativi, ma in effetti parziali e inefficaci, se
non a risolvere qualche piccola "impasse" direi quasi
quotidiana.
Sul piano del primo percorso ho ben poco da dire per rilevarne
la gravità dei dati. Basta scorrere le pagine della relazione sulla
gestione allegata al bilancio, come qualcuno ha fatto, del 31
dicembre 2006: dal momento del superamento della Gestione
straordinaria, perciò dell'avvio della S.p.a., al 2006 gli ingressi
sono calati con impressionante continuità da 767.009 a 624.409; la
stessa relazione sottolinea come il Casino de la Vallée sia l'unico
dei casinò italiani a verificare un saldo negativo degli ingressi
2006 rispetto al 2005; anche gli introiti lordi dal 2002 al 2006
passano da 147.507.701 a 116.689.112 euro senza contare che il
valore reale del calo è ben più pesante. Ancora la relazione fa
rilevare che gli introiti lordi complessivi dei casinò italiani dal
2002 al 2006 non hanno praticamente almeno in termini nominali
subito grosse variazioni, confermando la stabilità della fetta di
mercato dei giochi occupata dai casinò, per cui il calo degli
introiti della Casa da gioco di Saint-Vincent ne evidenzia la
specificità della crisi. La cronaca quotidiana mi viene a supporto
poi per far emergere la situazione di difficoltà organizzativa
dell'azienda, responsabile di disfunzioni, di alti costi di
gestione, di cadute di immagine e di rapporto con la clientela.
Parallelo, ma ben poco risolutivo dicevo l'altro percorso:
quello degli interventi dei responsabili dell'Amministrazione
regionale e dell'azienda per affrontare le cause dei risultati
negativi. Questo percorso vede susseguirsi ben 3 Consigli di
amministrazione, sostituzione di dirigenti, formazione di organismi
politici e tecnici diciamo in funzione di "task force"; vede
operazioni non del tutto trasparenti come la questione del "dossier
Bo". Vi è poi la sequenza di studi, di piani di sviluppo mai
diventati operativi. Intanto, alla luce di tutto questo, ingressi,
introiti, disfunzioni organizzative e strutturali continuano il
"trend" negativo.
Nel giugno dello scorso anno viene presentata e votata in
Consiglio una risoluzione firmata dai Capigruppo di maggioranza, di
fatto preparata dalla Giunta, che aveva richiamato fortemente
l'attenzione del Consiglio e nostra per una certa organicità di
interventi, come se il Governo regionale volesse mettere un po'
d'ordine alle iniziative estemporanee e sostituirle con una serie
di interventi programmati, dove ogni organismo doveva intervenire
in base alle sue competenze, ma in modo coordinato. Anche quel
documento mi pare sia finito in qualche cassetto a fare compagnia
ai piani di sviluppo che già vi giacciono. Non è che da allora non
sia successo nulla: l'acquisto del Billia e degli altri immobili ha
risolto una variabile che su quanto previsto da quella risoluzione
pesava ancora, ma è passato un altro anno e questa svolta
importante non sembra aver sortito lo scossone che ci si aspettava.
Tutto procede ancora con iniziative alla giornata, senza che vi sia
un piano che le giustifichi. Sembra che ci si muova sempre "a
tastoni", ovviamente mi rifaccio alle iniziative concrete e non ai
proclami che non mancano di certo! Capisco le difficoltà di questo
Governo, le vicende del quadro politico lo fanno vivere alla
giornata, non gli è permesso di giocare un ruolo in prospettiva,
non gli è permessa l'assunzione di una seria progettualità, per cui
è costretto a cercare un'identità nelle dichiarazioni, magari ad
effetto.
Tra giugno e luglio la IV Commissione ha audito il Consiglio di
amministrazione della casa da gioco per capire cosa si stava
costruendo, per rimettere insieme difficoltà e strumenti per
risolverle. In quelle occasioni abbiamo ricevuto una serie di
informazioni interessanti su ciò che succede all'interno del
casinò, che ci hanno permesso di fare riflessioni importanti, ma,
di fronte a nostre forti aspettative, giustificate dai numerosi
anni che partecipiamo a un serrato confronto sul futuro del casinò,
sono state fornite risposte perlomeno frammentarie: sul piano
strategico, aziendale, sul disciplinare abbiamo sentito solo
rinvii, anzi abbiamo rilevato sostanziali differenze di opinioni
fra i membri del Consiglio di amministrazione sulle strategie da
privilegiare. Oggi abbiamo sentito dal Presidente e dall'Assessore
elencare una serie di interventi generali, molti dei quali
condivisibili, ma che rimangono nell'elenco degli intenti che da
tempo sostituiscono un concreto piano di sviluppo con tappe precise
per riportare il casinò al ruolo che gli dovrebbe competere nel
mercato del gioco, collegato a un preciso piano per svecchiare le
strutture e a un coraggioso piano aziendale di riorganizzazione
dell'operatività interna per ridurre i costi di gestione e
riqualificare i rapporti con i clienti. Tutto questo mi pare
"navigare" in vaghe fasi di studio, costringendoci ancora ad una
fase già troppo lunga di attesa. In base a quello che emergerà,
esprimeremo anche voti coerenti con questa fase di attesa.
Président
- La parole au Conseiller Comé.
Comé (SA)
- Credo che su molte delle "doléances" e delle
proposte avanzate dal Consiglio di amministrazione della casa da
gioco, cuore della relazione oggi sotto i nostri occhi, sia a suo
tempo stato buon profeta il documento: "Contributo per un rilancio
del casinò" che il gruppo "Stella Alpina" ha divulgato fin dal 18
gennaio 2007. Dicevamo già allora che il principale nemico del
rilancio di una fra le realtà produttive più importanti della Valle
era lo scoraggiamento a fronte di un declino ritenuto
inarrestabile. D'altra parte la politica ha prodotto per troppo
tempo esclusivamente piani di rilancio fermi allo stadio delle
strategie teoriche, dibattiti improduttivi di quei risultati che
paiono improcrastinabili se non si vuole compromettere
irreparabilmente un patrimonio forte e storico per l'intera Valle
d'Aosta. Siamo tutti consapevoli di come la casa da gioco sia un
bene strategico per la nostra economia non solo per i proventi
diretti, che purtroppo si stanno riducendo anno dopo anno, non solo
per il mantenimento del tasso occupazionale, ma anche per la sua
funzione di importante tassello di completamento dell'offerta
turistica complessiva della Regione e di veicolo mediatico di
eccellenza per la comunicazione di quella stessa offerta
turistica.
Questa maggioranza ha attentamente seguito le vicende connesse
con il casinò e nell'operazione di rilancio ha già investito,
l'acquisizione dell'Hôtel Billia è lì a dimostrarlo, ma è passato
un anno e sarà questa una strategia vincente se la riqualificazione
della struttura alberghiera e congressuale ad essa collegata saprà
sposarsi a una reale sinergia operativa con la casa da gioco, se in
pratica il soggiorno in Hôtel saprà collegarsi alle puntate ai
tavoli verdi, ma anche a momenti di altissimo intrattenimento
nell'ambito dello spettacolo, dello sport, della cultura, del
termalismo e del benessere. Credo che questa "partita" si possa e
si debba giocare e vincere su un piano più alto del casinò: si
tratta di collegare la casa da gioco con le terme, con il
territorio, con gli eventi importanti che rappresentino altrettante
vetrine della Valle d'Aosta. Ricordiamo cos'era Saint-Vincent un
tempo: era considerata la riviera delle Alpi e tale deve tornare ad
essere se si vuole arrestarne il declino.
L'Amministrazione regionale deve dunque operare su 2 livelli: in
primo luogo si dovrà da subito mettere Billia e casinò in
collegamento sequenziale ed operativo, eliminando gli aspetti di
fatiscenza e curando l'organizzazione costante di eventi che
interessino l'insieme delle strutture; in secondo luogo, si
dovranno supportare le Amministrazioni comunali del comprensorio
per un rilancio complessivo, che faccia di Saint-Vincent il cuore
di un distretto dedicato allo svago e al relax di alto profilo. I
benefici di tale scelta saranno evidenti ed importanti per l'intera
Valle d'Aosta, per la nostra economia e l'immagine del nostro
turismo, soprattutto basta parole senza azioni. Già ora assistiamo
a un costante decremento di presenze e i prossimi anni saranno
difficilissimi se non ci attrezzeremo per contrastare la nascita di
grandi poli di divertimento che stanno nascendo ovunque in Europa:
dalla Spagna alla Slovenia, che hanno del gioco solo una delle
sfaccettature di un'attrattività complessiva, in grado di
coinvolgere masse crescenti di pubblico a fronte di investimenti
significativi, ma di risultati eccezionali.
Presidente
- La parola al Consigliere Ottoz.
Ottoz (GM)
- Vorrei riprendere un discorso sul casinò al
quale ho accennato anche in un'altra occasione. Intanto noi oggi
parliamo del bilancio, che è sì un resoconto finanziario, ma è già
un resoconto, una cosa passata, sulla quale non abbiamo modo di
intervenire dal punto di vista tecnico, sul quale però possiamo
esprimere valutazioni politiche, ma le esprimeremmo di nuovo sul
passato e, ogni volta che si parla di casinò, si parla troppo del
passato. A noi spettano sul casinò, come è noto, funzioni di
indirizzo politico, valutazioni ed espressioni di indirizzo,
affinché l'azienda casinò possa indirizzarsi nella maniera giusta
per il suo futuro poiché i problemi sono quelli che sono stati
illustrati da tutti.
Mi riallaccio quindi ad un discorso che ho già fatto: siamo
sempre davanti ad un equivoco fondamentale, lo si è visto perché,
paragonando l'intervento del Consigliere Bortot con l'intervento
del Vicepresidente Tibaldi con l'intervento del Consigliere Comé,
non si riesce a capire se questo Consiglio consideri il casinò
un'impresa che deve guadagnare dei soldi e con gli utili portare
risorse nelle casse della Regione, che poi ne decide i canali di
spesa; o se deve essere considerato un tesoretto di voti dove
alcuni personaggi esterni al casinò possono, gestendo
indirettamente all'interno assunzioni e cose varie, gestire il loro
consenso indipendentemente dal fatto che il casinò guadagni o no; o
se deve essere considerato un ammortizzatore sociale, perché
finalmente oggi il collega Bortot - questa è una novità che
sottolineo - ha ammesso lui per primo che al casinò ci sono 300
lavoratori in più. Il collega Bortot, che non ha sicuramente idee
di libero mercato, di libera impresa e di libertà economica, quindi
ha cominciato ad ammettere che al casinò ci sono 300 persone di
troppo. Fra queste 3 istanze assolutamente inconciliabili:
l'impresa che deve funzionare in quanto tale, il tesoretto
elettorale per chi tiene di poter gestire il consenso tramite e
infine l'ammortizzatore sociale, allora bisogna decidere cosa sia
questo casinò, altrimenti dal problema non si esce e questa è
l'unica cosa che non si decide mai!
Vi è poi il problema non secondario delle attività contigue, non
è il "core business", ma è inevitabile che vi siano e che avvengano
all'esterno, attorno e in parte all'interno di un casinò. È inutile
che stia a dirvi, basta guardare fra l'altro qualche trasmissione,
vi sono dei "serial" americani su Las Vegas... e capire quali sono
tutte le altre attività, che peraltro sappiamo che anche a
Saint-Vincent esistono (ogni tanto le cronache e i mattinali della
Procura ci segnalano e che sono quasi fisiologiche, vanno tenute
nella fisiologia e bisogna evitare che tracimino nella patologia).
Attività che fanno sì che sia estremamente difficile per un ente
pubblico come la Regione occuparsi di un'azienda, che
inevitabilmente è a contatto o finisce comunque per essere a
contatto con questo tipo di attività: mi riferisco a tutte le cose
che ben sappiamo, al casinò c'è bisogno di credito per giocare, i
giocatori giocano di più se hanno le conigliette, poi, se sono su
di giri, giocano ancora meglio, tutto questo gravita attorno a
tutti i casinò del mondo ed è il motivo per il quale è corretto che
vi sia una separatezza totale della responsabilità della parte
politica dalla parte operativa, per evitare situazioni
improponibili ed impresentabili ai nostri elettori.
Se non dobbiamo parlare del passato... ma sappiamo qual è il
complesso di attività che si svolgono in un casinò, ancorché la
complessità della questione sia assai grande, non sono aziende
semplici, dovremo cominciare a proiettarci su delle indicazioni
politiche da dare sul disciplinare che è in discussione. Questo è
il problema vero: cosa andremo a concordare e a concertare nel
disciplinare. Intanto di una cosa non sento mai parlare, gradirei
che una volta qualcuno ne parlasse qui, ossia qual è il numero
delle rappresentanze sindacali all'interno del casino: è possibile
che un'azienda abbia 34 o 32, o 36 non so quante rappresentanze
sindacali? Mi risulta che esistano meno sindacati, ossia esiste la
CGIL, il SAVT, la CISL, l'UIL, ve ne sono 5-6. È mai possibile che
nel casinò ogni "stanza" abbia i suoi rappresentanti sindacali?
Questo rende assai difficile, se non impossibile, arrivare a capo
delle concertazioni, del consenso sul disciplinare... quindi mi
auguro che nel disciplinare possa essere chiarito, pur nel pieno
rispetto della libertà sindacale, che l'azienda avrà una
rappresentanza unica, avrà una sola rappresentanza per sindacato,
non avrà... lo stesso sindacato con i rappresentanti delle cucine,
i rappresentanti della "Roulette", i rappresentanti del bar, i
rappresentanti dei servizi e dei bagni, i rappresentanti dei giochi
americani, i rappresentanti del "privé". I lavoratori del casinò...
lo ha detto giustamente il Presidente Caveri quando ha detto:
"basta con i lavoratori dei francesi e i lavoratori degli
americani", il casinò è un'azienda che ha dei lavoratori, poi i
sindacati al loro interno avranno le loro rappresentanze per poter
discutere e conoscere i vari aspetti, ma al tavolo delle trattative
non è possibile che si presentino 32 sindacati: questo una volta
per tutte va detto! Credo che lo stesso problema renda difficile la
questione delle telecamere, è inutile che ne parliamo ancora, tutti
sono d'accordo che ci vogliono, poi recentemente una sentenza della
Corte costituzionale ha ricordato che le telecamere, ex legge 300,
detta anche Statuto dei lavoratori, non si possono mettere senza il
consenso dei lavoratori, ma comunque non possono essere messe per
controllare i lavoratori; non si capisce a un tavolo di "roulette"
come si faccia a controllare il gioco senza controllare clienti e
lavoratori, tenuto conto che il volume di denaro che circola è una
tentazione sia per i clienti specialisti della "Poussette" e di
altri giochetti, sia dei lavoratori, sia delle possibilità di
connivenza fra clienti e lavoratori, che ogni tanto, anche lì,
leggiamo sui mattinali della Procura.
Credo che il messaggio vero che dobbiamo dare oggi sia che,
preso atto della complessità della situazione e del passato, che
non ci interessa in quanto non vi possiamo più incidere, ma preso
atto della funzione strategica fondamentale che ha il Casinò per la
Valle d'Aosta e per Saint-Vincent, bisognerà che gli indirizzi
politici siano seriamente tradotti nel disciplinare e non vengano
poi diluiti - parlo degli indirizzi politici del Consiglio - in una
trattativa che poi al Consiglio sfugge. Concludo dicendo che mi
auguro che, così come finora non è stato possibile mettere queste
telecamere per controllare il regolare svolgimento del gioco, si
smetta anche di mettere telecamere e virtuali telecomandi magari di
altro genere da parte dei lavoratori sul Consiglio di
amministrazione, ossia che ognuno svolga il suo ruolo e che ognuno
rispetti il ruolo degli altri, altrimenti il casinò non
funziona.
Président -
La parole à la Conseillère Viérin
Adriana.
Viérin A. (UV)
- Nous voilà encore une fois à notre
rendez-vous annuel pour discuter de la Maison de jeu de
Saint-Vincent pour faire le bilan de son activité. Evidemment il y
a ceux qui attaquent, ceux qui protègent, ceux qui tiennent des
cours de haute économie, le théâtre est comme d'habitude complet,
les acteurs sont là, toujours les mêmes acteurs, la scène est bien
remplie et entre-temps le bilan qui ressort des comptes de la
maison de jeu s'empire progressivement et impitoyablement. Nous
sommes, il est vrai, encore loins de déclarer la faillite de
l'entreprise, elle est bien à même de produire de façon suffisante
pour soutenir ses coûts de gestion et pour alimenter les caisses
régionales, soyons objectifs et clairs sur ce point une fois pour
toutes. Par ailleurs, un déclin progressif et surtout les
difficultés qu'on rencontre face à toute tentative d'invertir la
tendance négative sont aussi bel et bien autant de signaux que nous
ne pouvons pas ignorer. Nous ne pouvons pas le faire, car le casino
est un des pôles parmi les plus importants du système économique
régional en termes d'emplois et de revenus, aussi il occupe une
position centrale face à la capacité générale d'attraction
touristique de notre Région et en quelque sorte représente un
symbole auquel toute la Communauté regarde avec attention, comme
l'a très bien rappelé ce matin le Président Caveri. Enfin j'ajoute
que notre intérêt à la situation de la maison de jeu il est un
devoir de cette Assemblée pour ce que le casino représente en
termes de valeurs autonomistes. N'oublions pas l'histoire de sa
naissance, rappelons-nous qu'il a été l'un des premiers actes
d'autogouvernement et peut-être le plus fort de notre Vallée.
Ciò premesso, mi chiedo se siamo qui per celebrare un rito o
piuttosto per ottenere delle risposte da chi dovrebbe fornircele e
per dare delle risposte a chi le attende: ai Valdostani, ma
soprattutto ai lavoratori della casa da gioco. Basta piangersi
addosso, basta lezioni di economia oggi intramezzate anche da
lezioni di fiscalità, basta! Basta parole sulle crisi del mercato
del gioco, veramente basta con lo "snocciolamento" di dati, con le
grandi idee di "task force", di unità strategiche che fanno pensare
a un diario di guerra, piuttosto che a rassicurare gli animi!
Secondo me, poi basta con la ricerca del colpevole altrove, i
giochi elettronici nei bar, il Bingo, il Gratta e vinci, il
SuperEnalotto, l'apertura di casinò negli altri Paesi, la legge
contro il fumo, le norme antiriciclaggio! Siamo seri: se ci si
muove sul mercato, alle sue regole ci si deve adattare, inutile
lamentarsi che queste regole non ci aggradano, perdiamo solo tempo!
Il casinò è in crisi? La sua organizzazione non risponde alle
esigenze del mercato? Il calo di introiti è una conseguenza di
nuovi fattori? Bene, allora vediamo come si può rispondere a queste
sfide, adeguiamoci al nuovo corso, ma soprattutto mettiamo dei
punti fermi. Ad oggi, malgrado tutti gli studi, io personalmente
non ho ancora capito se è stato individuato il punto critico oltre
il quale la redditività dell'azienda non deve scendere considerata
la sua organizzazione produttiva e il "trend" generale di mercato.
Chiediamoci: è in crisi il mercato o è l'azienda che è in crisi
rispetto al mercato? Questa è la prima risposta che ci dobbiamo
dare e che attendiamo e come si fa a stabilire gli obiettivi di
produttività se non abbiamo un parametro? Come si fa a capire se il
"management", il Consiglio di amministrazione, chi opera
all'interno della casa da gioco ha operato bene o male? Il suo
obiettivo è la sopravvivenza della casa da gioco? Bene, obiettivo
centrato, non siamo ancora all'asfissia, abbiamo ancora un po' di
ossigeno. Se il suo obiettivo invece è lo sviluppo dei profitti di
gioco, oppure è quello di disegnare strategie che garantiscano al
casinò il ruolo di motore dell'economia del territorio, quale
centro di attrazione, avendo riguardo non tanto ai profitti propri
della casa da gioco, ma alla ricchezza che essa è in grado di
produrre in termini di indotto... non poi così bravi allora in
questo caso gli Amministratori della "Casino de la Vallée S.p.a.".
Qual è l'obiettivo del "management", qual è l'obiettivo che è stato
loro assegnato?
Aspettiamo il piano di sviluppo, stamani si è parlato di un
piano industriale, ne abbiamo votato uno che non è andato avanti,
un altro lo abbiamo cestinato, ossia sono 4 anni che andiamo avanti
in questo modo; colgo anch'io dei segnali positivi nelle parole del
Presidente, è la prima volta - lo ricordava il collega Salzone -
che si parla in termini più positivi di seri segni di cambiamento,
strategia aziendale non sono strutturale, fase propositiva da
cogliere, ma il piano di sviluppo noi lo aspettiamo da 5 anni. C'è
un responsabile delle difficoltà e dei ritardi? Chi è? Oppure cosa
è? E se le criticità riflettono l'impatto di situazioni oggettive?
Intanto però continuiamo a piangerci addosso, ad inventare leggende
sulla gestione pubblica, ad osservare inerti e colpevoli un declino
che non sappiamo neppure se è fisiologico o causato da
inefficienze. Vedete, non sono un'esperta di economia e non mi
permetto quindi di dare delle lezioni a nessuno, altri lo fanno per
professione e meglio di me anche in questo Consiglio. Voglio solo
esprimere le mie preoccupazioni di cittadino e penso quelle di
tanti Valdostani approfittando del privilegio che mi è concesso di
parlare in quest'aula. Non stiamo dando un bell'esempio di impegno
e coerenza, continuiamo a parlare del problema amplificandolo oltre
ogni misura, quasi come se mantenerlo in vita fosse funzionale a
una qualsiasi logica. Qual è questa logica? C'è una logica? Si
vuole la privatizzazione e l'azionariato diffuso? Diciamolo, ma
siamo sicuri che questa sia la panacea di tutti i mali? Siamo
sicuri che la "Casino de la Vallée S.p.a." non sia già in grado di
funzionare come una qualsiasi azienda privata e secondo le regole
del mercato? Mi parrebbe strano, considerato che l'impianto attuale
è assolutamente societario e privatistico, con la sola peculiarità
che l'azionista è pubblico, ma all'azionista non competono di certo
scelte gestionali, bensì solo quelle di obiettivo. Non è forse
l'azionista che ha voluto intromettersi troppo nella gestione?
Magari per la necessità di dimostrare di fare qualcosa, nella
difficoltà di indicare gli obiettivi di largo respiro. Vedete, sono
semplice e pragmatica e nella mia mente ho uno schema molto
elementare: uno, l'azionista fissa gli obiettivi; due, il
"management" scelto dall'azionista disegna le strategie per
raggiungere questi obiettivi e assicura l'efficace gestione
aziendale a tal fine; sui risultati ottenuti viene valutato,
premiato o punito e le responsabilità terminano qui, non scendono
oltre. Non è corretto pensare o far credere che possano esserci dei
problemi di sviluppo perché gli impiegati e i "croupier" non sono
efficienti, l'ho letto nei giornali! Queste sono risorse della
produzione che devono essere orientate e gestite dal "management",
risorse - lo ricordo con forza - la cui professionalità non mi pare
sia mai stata messa in discussione, risorse che non possono e non
devono diventare il capro espiatorio di risultati negativi che non
dipendono certamente da loro, ma impiegati e "croupier" hanno
diritto di essere preoccupati perché è del loro futuro che si
parla, del futuro della loro azienda, che non è ancora stato
chiarito.
I Valdostani hanno diritto di essere preoccupati, vogliono
risposte, e anch'io vorrei delle risposte dalla Giunta, dal piano
di sviluppo, dal "management" che non risponde in Commissione
consiliare. C'è bisogno di fiducia e di serenità per affrontare le
difficoltà, c'è bisogno di punti fermi, di una meta da perseguire,
per non girare in tondo o, peggio, per non avvitarsi su sé stessi e
scendere sempre più in basso, senza nemmeno conoscere qual è il
fondo da toccare. L'incertezza non porta bene, non porta sviluppo,
perché non trasmette fiducia, a meno che l'incertezza sia voluta, a
meno che si voglia dare attuazione a strategie altre o di altri,
che noi non possiamo neppure immaginare. A volte ho l'impressione
che si sta facendo come fanno certi pescatori, che prediligono
l'acqua torbida, scusatemi, ma non condivido questo metodo, perché
nella scarsa trasparenza non vorrei che "il pesce da far abboccare"
siano i Valdostani, ne ho troppo rispetto. Grazie per
l'attenzione.
Président
- La parole au Conseiller Sandri.
Sandri (GV-DS-PSE)
- È difficile parlare con serenità e
calma sperando di avere la stessa "audience" dopo un intervento
così brillante e condivisibile come quello fatto dalla collega
Adriana Viérin, di cui, fra l'altro, credo che meriterebbe avere
rapidamente il resoconto per poterne valutare più appieno anche le
sfumature che sono state interessanti, perché andavano in una
direzione nuova rispetto a percorsi del passato, un tentativo
onesto e corretto di guardare la realtà senza dare troppo per
scontato una ritualità che sul casinò ormai si conosce da parecchio
tempo.
Il nostro gruppo è intervenuto sulla questione del casinò molte
volte, abbiamo dimostrato con interpellanze e interrogazioni, con
la presenza in Commissione il nostro impegno su tale tema e a
questo proposito mi permettevo di evidenziare al Presidente del
Consiglio il comportamento del Presidente della "Casinò S.p.a.",
Martini, che ad un certo punto in un'audizione si è permesso di
rivolgersi al sottoscritto dicendo: "io a lei non rispondo, si
vergogni, a lei non ho niente da dire!". Io credo che tutti abbiano
da dire di fronte al Consiglio regionale, ma soprattutto alla Valle
d'Aosta che noi rappresentiamo. Sul tema del casinò vi sono due
dati che mi sembrano da sottolineare, per cercare in qualche modo
di guardare in avanti e non guardare troppo indietro. La nostra
preoccupazione non deve essere focalizzata, come ha fatto il
collega Salzone, sui risultati della società di gestione, pur
importanti, ma sui risultati per la Valle d'Aosta del Casinò di
Saint-Vincent, il che significa guardare poi all'utile che la
nostra Regione ha ottenuto. Il collega Bortot ha citato il fatto
che abbiamo incassato 60 milioni di euro, è un falso, perché il
collega Bortot non ha detratto da quei 60 milioni di euro quello
che la Regione ha restituito alla casa da gioco, per cui alla fine
sono 40 e non sono 60. Se vediamo allora che gli incassi netti
dalla casa da gioco 7-8 anni fa erano 70 milioni di euro e ora
siamo scesi a 40, significa che anche in termini strettamente
economici l'impatto positivo del Casinò di Saint-Vincent sulla
nostra Regione si è dimezzato nel giro di pochi anni, pochi anni di
una gestione precisa che ha nomi e cognomi di responsabilità.
Ancora: qui rilevo un dato estremamente positivo che ha
evidenziato la collega Viérin, non solo non c'è stato un apporto
alla Regione in toto, ma neppure all'area turistica di Châtillon e
Saint-Vincent; il ruolo positivo che il Casinò di Saint-Vincent
aveva in quell'area per tantissimi anni, che ha portato anche tanta
gente ad investire in strutture alberghiere, in strutture
paralberghiere, in iniziative di indotto del casinò, oggi si
trovano in enorme difficoltà. Vi è quindi un doppio problema che
dobbiamo portare a soluzione: il problema di dare una redditività
alla "Casinò S.p.a." per tutta la Regione e quindi per il bilancio
e poi ovviamente per essere di nuovo motore di sviluppo di quella
zona.
Al terzo punto metterei, collega Salzone, il problema del
pareggio di conti della società, ossia è vero che è preoccupante
che la società continui a perdere 3-4 milioni di euro all'anno,
però mi sembra che sarebbe opportuno che in questo contesto la
società quanto meno pareggiasse i conti. Ci dobbiamo allora porre
la soluzione di tali problemi che ho detto. Qual è la soluzione? È
ovviamente una discontinuità rispetto a quello che è stato fatto
fino ad oggi, ossia il fatto che l'Assessore alle finanze, il
Presidente della Regione o chi per essi, a seconda dei periodi,
prima era solo l'Assessore alle finanze e poi insieme al Presidente
della Regione, si sono sentiti i padroni del casinò con la
possibilità di fare e disfare i Consigli di amministrazione, di
attuare o meno il dettato del disciplinare, di condizionare
pesantemente l'organizzazione interna, di intervenire perfino nei
più spiccioli passaggi della "Casinò S.p.a.": questa è la causa del
problema, quindi è semplicissimo: vogliamo cambiare modo di fare?
Bisogna che la "Casinò S.p.a." vada avanti senza tale
ingombrantissimo peso da parte del politico di turno e quindi
faccia il suo mestiere: questo cosa vuol dire? Vuol dire fare in
modo che alla fine il bilancio funzioni, che si incrementi come
fanno tutte le aziende; chi ha esperienza di azienda ogni anno si
pone un budget più alto di quello dell'anno precedente, perché
bisogna andare avanti, fatturare di più, spendere di meno e avere
più utili: questo poi cosa voglia dire nel concreto lo si può
vedere, però è certo che l'attuale "management" è funzionale al
discorso che dicevo prima, perché è un frutto della presenza
pesante del politico, non della politica, attenzione, ma del
politico, 1 o 2 poco più, nella questione del casinò. È quindi
necessario trovare un consiglio di amministrazione... e qui devo
dire che ho già apprezzato un punto della risoluzione presentata
dal gruppo "La Casa delle Libertà" quando, recependo una norma
nazionale del Centro-Sinistra, propone una riduzione dei
consiglieri di amministrazione: questa sarebbe un'ottima cosa, ma
soprattutto associata al fatto di cambiarli tutti e di trovarne di
quelli che non sono nella logica del politico che li ha
nominati...
(interruzione del Consigliere Frassy, fuori
microfono)
... esatto, nella logica del guinzaglio... questo sarebbe il
primo passaggio, fatto questo, poi il resto va avanti abbastanza
per i fatti suoi.
Non la farò lunga perché ci sono solo poche altre cose da dire.
Nella primavera 2003 il disciplinare ha previsto, quindi è una
norma di questo Consiglio, pubblicata in Gazzetta ufficiale, nel
Bollettino... che il controllo delle mance fosse fatto per tavolo e
non per gioco. Siamo nel 2007, sono passati 4 anni e mezzo e questo
non viene fatto. Quando non si rispettano i disciplinari, si lascia
adito a tutto, perché si dice: "puoi non rispettare questo, ma per
analogia puoi anche non rispettare il resto", quindi lì le cose
vanno abbastanza per i fatti loro. Noi chiediamo che vi sia un
rispetto totale del disciplinare, apprezzo anche qui tutto il
ragionamento rispetto ai servizi di controllo regionale che devono
poter avere più possibilità di efficaci verifiche in merito alla
gestione delle "fiches", all'introduzione delle "fiches" speciali
per controllare l'effetto dei "porteurs", alle casse,
all'operatività della cassa assegni, ai fidi (gli 800.000 euro
messi da parte per fidi che non vanno in porto...). Vi è bisogno di
cambiare stile, di cambiare operatività, di fare quelle cose serie
come si fanno in ogni azienda privata che si controlla anche al
centesimo, non si va così "per aria" e a maggior ragione in una
società che è in questo momento nell'"occhio del ciclone", perché
sappiamo che in una Procura della Repubblica d'Italia è aperta
un'inchiesta su possibili riciclaggi all'interno della casa da
gioco, che ha già comportato anche qualche intervento e iscrizione
nell'albo degli indagati da parte di alcuni operatori o ex
operatori della casa da gioco. Quando abbiamo fatto la domanda sul
riciclaggio, la risposta del Presidente Martini è stata quella che
dicevo prima, ossia, al posto di dire: "noi su questo ci siamo
impegnati a fare questo e quest'altro", si è rifiutato di
rispondere! La domanda era sostanzialmente questa: presso la
Magistratura di Palermo c'è una persona fra gli indagati che ha
perso al Casinò di Saint-Vincent 2,5 milioni di euro, si chiedeva
come è stato possibile che una persona vada a perdere 2,5 milioni
di euro al casinò e il casinò non sappia chi è, cosa fa e non si
faccia delle domande sull'origine di questo denaro. È chiaro che su
tali dati un minimo più di attenzione... a fronte di una richiesta
di spiegazioni su cosa si faceva su questo tema e in merito
all'inchiesta che era stata aperta a Palermo, abbiamo avuto la
risposta di cui sopra.
Noi vogliamo un cambiamento di stile. Ci era stato detto in una
di queste riunioni che il controllo video, il quale è un controllo
innanzitutto a tutela dei giocatori su possibile contestazione del
tipo di giocate, ma ovviamente anche in generale sulla regolarità
della conduzione, che è presente in tutti i casinò del mondo e che
a Saint-Vincent non c'è, sarebbe stato attivato di lì a pochi mesi.
Non ci risulta che vi sia stato ancora qualcosa in materia, visto
il tipo di discussione, se qualcuno ci dà illuminazione sulla
tempistica di questa attuazione, ci farebbe abbondante piacere.
La conclusione qual è? È abbastanza semplice. È che, se non ci
mettiamo nella logica che la casa da gioco diventi un'azienda
solida, efficace, produttiva, che faccia investimenti, che produca
reddito e benessere, non possiamo pensare che i posti di lavoro di
chi ci lavora siano sicuri. Perché la sicurezza non è data dal
fatto che c'è dietro "mamma Regione" che ogni anno ripiana i
debiti: la sicurezza è data dall'efficacia e dall'efficienza delle
attività produttive e su questo siamo molto, ma molto indietro e
hanno ragione i dipendenti della casa da gioco e delle aziende
dell'indotto del casinò ad essere preoccupati, perché, se il motore
non marcia e non produce ricchezza, non si può distribuire e i
posti di lavoro vanno a rischio e gli investimenti dei privati che
ci hanno creduto vanno a rischio. Vogliamo metterci di buona lena e
bisogna chiaramente chiedere a chi stamani ha illustrato questo
punto... che la soluzione è semplice: loro 2 devono fare su questo
tema un passo indietro ma, se posso dire, il passo del Presidente
della Regione che ha avuto almeno il garbo e la volontà di dare
qualche segnale di rinnovamento... secondo me, basta che faccia un
piccolo passo, il grosso passo lo deve fare l'Assessore alle
finanze.
Président
- La parole au Conseiller Lattanzi.
Lattanzi (CdL)
- Vi dico subito che non ripercorrerò le
critiche gestionali, amministrative che molti dei colleghi hanno
sottolineato, perché non vorrei ripetere cose che abbiamo già
esposto come gruppo con l'intervento del Consigliere Tibaldi, ma in
questi anni credo sia nota la nostra posizione rispetto al casinò.
Vorrei porre alcune domande e tentare di dare alcune risposte. Si è
parlato molto di una situazione che è in atto, vorrei sapere: chi
ha nominato il Consiglio di amministrazione? Chi ha nominato i
precedenti Consigli di amministrazione che hanno portato a questa
situazione? Chi ha scelto i "manager", i tecnici, creato
compartimenti, settori, dipartimenti, dirigenti? Chi ha deciso di
sostenere i bilanci in rosso di quella casa da gioco? Chi ha
mantenuto l'assetto politico e pubblico di questa casa da gioco di
cui tutti parlano, ma sembra che non vi sia nessuno che manovri
tale casa da gioco, eppure tutti sono consci che uno dei nodi più
importanti è che questa è una casa da gioco di tipo pubblico,
gestita in termini politici, ma chi ha mantenuto tale assetto? Chi
ha deciso 10 o 5 anni fa, 6 mesi fa, oggi, di non procedere a una
veloce privatizzazione come scelta politica comprensibile da parte
nostra, non condivisibile, ma anche accettabile, chi ha deciso
questo? La domanda che credo sia la madre di tutte le altre è: chi
trae vantaggio da tale situazione? Vorrei poter dare risposte
sintetiche. Credo che hanno tratto vantaggio certamente alcuni
tecnici e consulenti, che hanno intascato centinaia di migliaia di
euro i cui nomi e cognomi sono tutti i giorni sui giornali, ma non
sono mai accompagnati dalle loro parcelle. Sarebbe bene che i
"media", tanto prolifici a parlare della casta politica, dei
Consiglieri regionali che prendono 5.000 euro al mese, quando
parlano dei dirigenti, dei consulenti che la casta mette, mettano
vicino anche i soldi che questi Signori prendono, per capire che la
casta è più ampia di quanto non si pensi, ma chi ha nominato tale
casta di tecnici? Chi ha usufruito... visto che si parla di
gestione politica delle assunzioni, del personale, quali sono i
politici che hanno beneficiato in termini elettorali di questa
situazione? Dov'è tale casta? Chi è che ha il potere di far
assumere il personale? Si vociferano le parole nei corridoi:
"questo politico ha il potere, vai da lui che ti assume", "ti fa
assumere", "ti fa avere l'appalto della manutenzione"; chi sono
questi Signori? Dove sono i nomi e i cognomi di tutto il dibattito
che abbiamo fatto oggi? Di chi sono le responsabilità? Credo di
poter dire che hanno beneficiato in termini politici tutti i
"leader" di maggioranza che hanno messo le mani nel casinò in
questi ultimi 15 anni e ci sono dei nomi e dei cognomi. Il
Presidente Dino Viérin per 9 anni ha sostenuto la Gestione
straordinaria del casinò e ha nominato in maniera diretta Roberto
Trentaz per gestire direttamente il casinò e si è assunto la
responsabilità di quella decisione politica e ha beneficiato in
termini politici di quella scelta politica, perché non ho ancora
fatto il Presidente della Regione e non ho mai preso i voti del
casinò. Ha poi governato Perrin con dei "passaggi" di Louvin.
Louvin non mi pare che abbia promesso: "immediatamente risolti i
problemi del casinò", per quei pochi mesi di certo non si è
distinto per aver promosso la privatizzazione del casinò e la sua
spoliticizzazione, anzi ha sostenuto anche lui con la sua
Presidenza e i suoi voti di maggioranza l'attuale assetto politico
e di gestione. Vi è stato poi Perrin, che per lungo tempo si è
assunto la responsabilità di deresponsabilizzarsi da Presidente
della Regione, impegnando l'Assessore Marguerettaz, che è il
responsabile, come lo sono il Presidente Caveri da quando governa
con ancora l'Assessore Marguerettaz. Questi sono i nomi e i
cognomi, è inutile che ci giriamo.
Adriana, intervento assolutamente condivisibile e tu lo sai,
togli la fiducia perché, oltre a te, ve ne sono altri Consiglieri
di maggioranza, di colore anche diverso dal tuo, che criticano
l'attuale assetto, ma non basta criticare, bisogna alzare la mano,
schiacciare il bottone e mandarli a casa, la casta deve andare a
casa! Se non mandiamo la casta a casa e li teniamo con il
bottoncino della fiducia sul programma, su tale bilancio in questo
momento... quando arriverà il momento di votare questo bilancio,
deciderete se mantenere chi decide o mandare a casa chi decide,
tutto lì, non è così difficile. Possiamo poi dire all'Assessore
Marguerettaz e al Presidente Caveri che potrebbero nominare persone
più capaci, potrebbero gestire meglio, tutto giusto, ma i Signori
sanno che hanno la responsabilità e la responsabilità presuppone
assunzione diretta di questo ruolo e delle sue normali conseguenze:
positive se le cose avessero funzionato, negative se non
funzionano. Sapete qual è il giochetto invece? Che andremo alle
regionali e ci saranno persone del casinò, dipendenti del casinò
che voteranno ancora Caveri, Viérin Laurent, piuttosto che
Marguerettaz, perché convinti di avere in mano il potere per fargli
fare la carriera, per proteggerli, per metterli a posto, per farli
nominare, per fargli avere la consulenza, per alimentare quel
sistema che sta uccidendo l'economia valdostana, non la casa da
gioco, tutta l'economia valdostana! Vogliamo fare l'elenco delle
centinaia di persone, professionisti avvocati commercialisti
funzionari che vivono della casta? È una minoranza che fa il 35-40%
della popolazione che vive di casta, l'altro 60 va a lavorare per
mantenerli! Questa è la realtà! Se adesso nella casta ci sono
divergenze di idee, bisogna che qualcuno alzi la manina e dica:
"quella è la casta che sta governando, quella è la responsabilità,
io non mi assumo la responsabilità, voto contro tale bilancio" e
questi vanno a casa! Li volete mantenere? Assumetevene la
responsabilità!
Président
- La parole à la Conseillère Squarzino
Secondina.
Squarzino (Arc-VA)
- Era solo per annunciare che anche
noi presentiamo una risoluzione in cui intendiamo affrontare il
problema di fondo, quindi non entro qui nell'illustrare le varie
critiche non ripeto quanto già detto dal collega Bortot. Riteniamo
che occorre chiarire con molta precisione qual è la "mission" di
questa casa da gioco, cosa ne vogliamo fare... sappiamo tutti
allora che non può più essere la casa da gioco di 50 anni o 20 anni
fa, non può essere il casinò primo in Europa, ma va ripensato il
suo ruolo, ridimensionato, perché è impossibile raggiungere quegli
obiettivi tenuto conto del mercato odierno. L'obiettivo nostro
principale è il rapporto con il territorio, bisogna ridefinire con
chiarezza il rapporto con il territorio, qual è la finalità
principale di questa azienda, ma con molta precisione. Deve essere
il Consiglio a chiarire tali elementi, in modo che non si possa
dopo dire: "non è abbastanza grande, è troppo piccolo, non fa
abbastanza affari, non è abbastanza collegato con il territorio",
diciamo con chiarezza cosa vogliamo raggiungere. Individuate queste
finalità, che non sono solo aumentare i giochi, togliere la
conflittualità, comperare un pezzo in più o in meno,
ristrutturare... ma prima definiamo dove vogliamo andare. Ancora
stamani sentivo aleggiare questioni di pubblico e privato, quindi
definiamo bene anche tali cose; definito questo, diamo un mandato
chiaro al Consiglio di amministrazione e quello che c'è
attualmente, lo hanno detto in tanti, non è in grado di far fare un
passo avanti in nessuna direzione a questa casa da gioco. Da lì
quindi bisogna partire politicamente, basta con questo Consiglio di
amministrazione, bisogna individuare bene dove vogliamo andare e
poi cercare le persone giuste che siano in grado di condividere
quegli obiettivi e di portarli avanti e di verificare qui se li
hanno raggiunti oppure no. Finora, se non si è raggiunto tale
obiettivo, è perché mi sembra che all'interno della stessa
maggioranza ciascuno abbia obiettivi diversi; non solo, sembra che
anche vi siano all'esterno di questo Palazzo altri che hanno
obiettivi ancora diversi. Riconduciamo per piacere in questo
Consiglio le cose che vogliamo fare rispetto al casinò, decidiamo
con precisione, dopodiché scegliamo le persone giuste per farlo e
queste che in questo momento non sono in grado di amministrare, per
piacere, possono anche andare a casa.
Presidente
- La risoluzione annunciata dalla collega sarà
riprodotta e distribuita appena possibile.
La parola al consigliere Sandri.
Sandri (GV-DS-PSE)
- Forse c'è stato un "qui pro quo",
come firmatari di quella risoluzione pensavamo di avere prima della
chiusura della discussione generale una sospensione di 5 minuti per
potersi confrontare con i colleghi del gruppo "La Casa delle
Libertà" per valutare il da farsi.
Presidente
- Non ho alcuna difficoltà ad accettare la
richiesta, posso far fare la replica adesso mantenendo aperta la
discussione generale? Il che non impedisce di lavorare sulle
risoluzioni. Il Consiglio concorda? Grazie.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- In realtà, non è una vera e propria
replica, perché avremo modo di intervenire nella discussione delle
risoluzioni. Approfitterei per condividere con voi alcuni dati che
potrebbero essere interessanti. Vi tranquillizzo, non farò nessuna
lezione contabile o ragionieristica, non cercherò neanche di fare
il veggente che guarda nelle sfere di cristallo, ma riprenderei dei
dati che possono dare la sensazione comparativa della nostra casa
da gioco con le altre case da gioco, perché questo tipo di discorso
mi pare sia stato richiamato da più interventi. Siccome parliamo
del bilancio della "Casinò S.p.a.", vorrei fare un confronto
dandovi dei dati che possono essere presi per quelli che sono. La
"Casinò S.p.a." ha perso nel 2006 2,296 milioni, rispetto a questo
risultato da più parti si è gridato allo scandalo dicendo che siamo
la "Cenerentola". Mi permetto di portare i bilanci depositati in
tutte le Camere di commercio di Campione, Sanremo e Venezia:
Campione, collega Bortot, ha perso 6,537 milioni; Sanremo 2,467;
Venezia, che lei ha lusingato, ha fatto un utile di 66mila euro.
Adesso leggo quelli dell'anno precedente: l'anno precedente
Saint-Vincent ha perso 5,871 milioni; Campione ha perso 7,297;
Sanremo ha perso 5,903 e Venezia, che lei ha lusingato, ha perso
12,585 milioni. Questi dati hanno un significato, ma vorrei
compararli anche ad altri dati, perché, se non compariamo, i
colleghi Fiou, Bortot, Salzone hanno fatto dei ragionamenti, allora
posso... ma da prenderli in modo tabellare. Il Casinò di
Saint-Vincent nell'ambito della sua attività ha un'incidenza delle
"slot" sui proventi totali del 47%, Campione ha il 59%, Sanremo il
70%, Venezia il 60%. Sapete bene per voi, che siete attenti
analisti di casinò, che i giochi elettronici sono quelli che danno
il maggior numero e la maggiore contribuzione di utile. Prendete
nota di questo aspetto, ma prendete nota anche dei dipendenti.
Abbiamo come dipendenti della casa da gioco ad oggi 787 dipendenti,
Campione ne ha 557, Sanremo 402 e Venezia - con un volume di affari
di 192 milioni contro i nostri 116 - 651. I risultati di esercizio
hanno un significato, ma ne hanno anche altri; non voglio riempirvi
di numeri per confondervi, ma voglio condividerli con voi, sono
numeri che potete ritrovare in tutti i bilanci depositati, gli
azionisti sono tutti pubblici. Nell'ambito del bilancio vi sono
delle espressioni che sono i risultati finali, ma sono, come
qualcuno ha voluto ricordare, la differenza fra valore e costo
della produzione, dobbiamo estraniare... qualcuno lo ha detto:
"togliamo le sopravvenienze attive, i regolamenti fiscali...",
togliamo. Saint-Vincent allora con questo appesantimento perde fra
ricavi e costi tipici 1,815 milioni, Campione perde 6,470 milioni,
Sanremo perde 2,342 milioni, Venezia perde 775.000. Consigliere
Bortot, il volume di affari è importante, ma è importante anche il
risultato finale!
Voglio darvi in ultimo un argomento che è molto interessante e
che riguarda il nostro disciplinare, ossia il riparto dei proventi
fra la casa da gioco e l'ente che concede. Rispetto a questo dato,
il gestore del nostro casinò trattiene il 49%, Consigliere Bortot,
il 49%, non è 48%, perché sapete che vi sono le addizionali dei
giochi lavorati, vi è un meccanismo di regolamento; il Casinò di
Campione, che perde 6,537 milioni, trattiene il 56,7%; il Casinò di
Sanremo, che perde 2,467 milioni, trattiene il 57,4%; Venezia, che
ha 60,7% di "slot", trattiene il 45%. Credo che queste cose abbiano
un significato, perché qualcuno mi dice il Casinò di Saint-Vincent
dov'è? Il Casinò di Saint-Vincent allora deve anche guardare... non
vorrei... faccio tesoro di tutte le critiche e di tutti i consigli
che sono stati dati, credo che vi siano dei pensieri che sono stati
evidenziati anche con grande onestà intellettuale, ve ne sono altri
che sono altrettanto degni di attenzione, ma si capisce benissimo
qual è l'obiettivo della dichiarazione.
Anche qui, per evitare di cadere nella soggettività, vorrei
leggervi alcuni dati, Consigliere Bortot, è un esercizio che si può
fare al di là di guardare "blog" o non "blog", sono i bilanci
depositati. Con riferimento al Casinò di Venezia che lei ha portato
come esempio, la relazione del Consiglio di amministrazione dice:
"il break even..."
- vale a dire il pareggio -
"...
rimane una meta sfidante..."
- ossia arrivare in pareggio,
quello che dice il Consigliere Sandri nel suo terzo punto, che è
condivisibile, dice: "attenzione, il pareggio di bilancio è
sfidante" -
"... tale approccio deve essere giudicato tenendo
conto di come il contesto competitivo abbia visto l'ingresso con il
bando di monopoli di Stato per l'ampliamento della rete
distributiva delle scommesse sportive ed ippiche di nuovi
"competitors" internazionali"
. Tutta l'attività dei monopoli
dello Stato la ritrovate puntualmente in tutte le relazioni di
tutti i Consigli di amministrazione, perché amerei "spezzare una
lancia" per quelle persone che lavorano, perché vi sono i
lavoratori, ma vi sono anche tutti i dirigenti che credo un po'
esageratamente ed ingiustamente avete così duramente sanzionato. Vi
leggo quello che dice la relazione del Casinò di Sanremo, che vi ho
ricordato ha una quota di competenza del 57,4%, quando chiude la
relazione di bilancio dice:
"la disponibilità espressa dal
Comune di Sanremo quale controparte nel rapporto convenzionale per
la gestione della casa da gioco a variare la disciplina dei
rapporti economici e finanziari con la società o a derogarvi
rappresenta il fondamentale presupposto alla luce del quale il
progetto di bilancio dell'esercizio 2006 è redatto in
considerazione di prospettive di continuità aziendale"
. Dice
che se il Comune di Sanremo non rivede... peggiorando le entrate
pubbliche... questo bilancio è da fare in modo diverso ed è un
bilancio che evidenzia 2,4 milioni di perdita. Vi vorrei leggere
quello che hanno scritto i Sindaci del Casinò di Campione su quello
che è il ragionamento fatto, sul "marketing", sulle spese:
"il
Collegio sindacale dice: riduzione delle spese di personale
attraverso un blocco delle assunzioni del turnover, controllo
dell'assenteismo di qualsiasi ragione, piano di apertura al nuovo
casinò con utilizzo del personale attualmente in forza, riduzione
in assoluto delle spese di marketing e finalizzando le stesse ad un
puro mantenimento del marchio, riduzione delle spese di ospitalità,
riduzione delle spese di rappresentanza..."
, riduzione di tutte
quelle attività che in qualche modo sono state oggetto di una
particolare attenzione del nostro Consiglio di
amministrazione..."
(interruzione del Consigliere Sandri, fuori
microfono)
... questo è il deposito del bilancio, ho letto quello del
Casinò di Campione, abbia pazienza...
(nuova interruzione del
Consigliere Sandri, fuori microfono)
... vede, collega Sandri, ovviamente sono rimasto in aula,
mentre lei passeggiava, si era prenotato e mettersi a fare ironia
quando parla un collega non le fa merito o, meglio, dà continuità
di pensiero...
Rispetto a questo tipo di discorso, le idee possono essere
giuste o sbagliate ma, quando si parla di mercato, per quanto
attiene il mercato dei casinò, si guarda l'Italia e si guardano i 4
casinò che esercitano questa attività. Ricordo, probabilmente
nell'ambito di tale discussione politica sfuggono delle cose, che
le normative dei casinò svizzeri o sloveni sono leggermente diverse
rispetto alle nostre, lei sa bene quali sono i problemi
dell'antiriciclaggio e questo, Consigliere Bortot, non lo dice solo
il Casinò di Saint-Vincent. Se lei perde un po' di tempo e legge
tutte le relazioni di tutti i bilanci che sono a sua disposizione,
altrimenti glieli do, tutti portano questo tipo di commento. Se
vogliamo dare un contributo o guardiamo con una certa lucidità,
quindi la smettiamo di fare un percorso dove dobbiamo fare "la
caccia alle streghe", dove cerchiamo l'uomo della provvidenza, dove
cerchiamo delle soluzioni che sono da miracolo e non facciamo
un'attività dove non cerchiamo di smontare e demonizzare tutti
coloro che "pro tempore" sono nella condizione di prendere delle
decisioni, continueremo ad alimentare un percorso che non potrà
portare nessun beneficio alla casa da gioco.
Président
- La parole au Président de la Région,
Caveri.
Caveri (UV)
- Mi piace molto il gioco della democrazia,
mi piace molto che "alla fine della notte dei tempi" ci arrivi
l'esibizione verbale nelle assemblee pubbliche come è il Consiglio
di oggi, con la differenza che, conoscendoci da molto tempo,
sappiamo che dietro brillanti esibizioni verbali vi è il vuoto:
questo è un altro elemento positivo della democrazia di prossimità.
È bene però che il dibattito in Consiglio Valle si "esprima" e un
giorno, quando avrò tempo, scriverò una storia della casa da gioco,
purtroppo non esiste, e sarà un esercizio istruttivo perché la
memoria non è un esercizio banale e non esiste alternativa ai
meccanismi causa-effetto, ossia non esiste - checché ne dicano
quelli che sono contro l'evoluzionismo - un'alternativa. Non è che
di improvviso un fenomeno squarcia il tempo e si materializza in un
momento... se tutto quello che capita non è invece il frutto di
elementi che si sono creati e si sono depositati nel tempo,
banalmente il rapporto causa-effetto. Nell'accogliere come un
viatico tutte le critiche e soprattutto le proposte buone trovo
tuttavia che si debba fare attenzione al rischio delle
semplificazioni e soprattutto al rischio di trasferire la
complessità di una vicenda come questa... e non è banale avere
aspetti di tipo comparativo perché a far migliorare i conti
apparentemente si può fare, poi nelle "pieghe" di bilancio di
qualcuno degli altri casinò basta vedere quale tipo di attività
hanno fatto gli uffici fidi per capire che talvolta, di fronte a
certe "flambées" straordinarie, si scopre quanto denaro non
restituito c'è stato nei confronti dell'Ufficio fidi di quella casa
da gioco.
Non vorrei accogliere la banalizzazione, mi rendo conto che
questo è un problema grave e che in una visione plastica, forse
anche raccapricciante del Presidente Caveri e dell'Assessore
Marguerettaz, nudi, con il mondo sulle spalle, sia comodissimo fare
in modo che alla fine, come nella tragedia classica, vi siano 2
simpatici capri espiatori che diventano nella loro semplicità i 2 a
cui si devono tutte le nefandezze del mondo...
(interruzione di un Consigliere, fuori microfono)
... questo non vuol dire non assumersi le responsabilità, ma
vuol dire che il sistema della casa da gioco come si è evoluto nel
tempo è un sistema complesso, mi sembrava di avere detto con onestà
intellettuale - e alcuni di voi, li ringrazio, lo hanno
riconosciuto nei loro interventi - che questo è un sistema la cui
complessità non finisce mai. Il collega Ottoz osservava quante sono
le sigle sindacali, ha perfettamente ragione; qui sotto, quando nel
Natale dello scorso anno abbiamo fatto l'incontro dopo una
settimana di sciopero, abbiamo fatto una riunione sindacale che non
aveva eguali in numerosità di partecipanti: dal sindacato degli
scopini fino al sindacato di altri... questa non è una cosa che si
sono inventati i sottoscritti, ma è la rappresentazione di una
realtà che si è evoluta nel tempo e si è cristallizzata. Può
esistere un'azienda dove esiste la rappresentazione contrattuale di
lavorare un certo numero di ore e si lavora la metà delle ore? No,
non esiste un'azienda di questo genere nel mondo. Per incidere in
processi e per incidere in negatività così accentuate, la prima
cosa che non si può fare è quella di avere la presunzione di
prendere una spada infuocata con forza, tagliare tutti i nodi
gordiani che vi sono sulla base di una bellezza del gesto e
dell'azione, perché i cambiamenti che devono essere effettuati dal
casinò o sono accompagnati da un consenso generale delle
organizzazioni sindacali, dei lavoratori... e io dicevo nella
conclusione del mio intervento che per la prima volta noto una
preoccupazione, che solo in pochissime frange si evidenzia in una
preoccupazione penosa della diminuzione delle mance, a fronte del
fatto che ad agosto gli incassi sono stati migliori... allora
dicono: "siamo arrabbiati, guadagniamo meno e la Regione ha
guadagnato di più", allora era un po' quella contraddittorietà fra
un sistema in cui più il banco perde più il lavoratore guadagna.
Qualcuno ha detto - lo ha ricordato anche il collega Salzone - di
come emerga in controluce per la prima volta la consapevolezza che
questo meccanismo, se banalmente e "bovinamente" applicato, finisce
per essere controproducente, perché è vero che si guadagna magari
qualcosa di più, ma è il sistema complessivo che perde.
Qui non vi è una contrapposizione plastica fra delle figure
solitarie ed eroiche che con la loro intelligenza, come si immagina
da parte di molti per la loro stupidità, sono in grado oggi di
modificare una situazione. Sono convinto che il lavoro che è in
corso sia un lavoro serio, difficile nel momento in cui emergono
dei documenti sui quali discuteremo nel pomeriggio, in cui si dice:
"fate decadere il Consiglio di amministrazione, sostituiamolo con
nuove persone, prescindendo dal fatto che siamo a 6-7 mesi dalle
elezioni" e io mi domando a voce alta quali sarebbero le elevate
professionalità che si prestano ad un periodo così breve, perché
dovremmo innescare delle dimissioni come è avvenuto in passato o
forse fare delle azioni di revocatoria dei membri del Consiglio di
amministrazione... ossia trovo che sia una situazione complessa di
cui discuteremo però nel pomeriggio. L'unica cosa che voglio dire è
che parto dal presupposto che i discorsi e la dialettica che si è
sviluppata in quest'aula è utile per migliorare la situazione, dopo
una vivissima preoccupazione che mi aveva colto nei mesi scorsi,
soprattutto alla fine dello scorso anno, quando mi sembrava che
alla fine fosse quasi il dialogo fra noi e una parte della casa da
gioco un dialogo fra sordi, ossia che vi fosse un'impossibilità a
distanza o anche ravvicinati di poter fra di noi trovare dei punti
di riferimento, esistendo da una parte una politica arroccata a
vecchie concezioni e dall'altra un mondo del casinò altrettanto
arroccato a vecchie posizioni. Mi sembra per la prima volta... e
questo è frutto di un lungo lavoro sotterraneo, perché non è che
d'improvviso i funghi spuntano, ma i funghi spuntano e le
condizioni si modificano anche sulla base del lavoro sotterraneo
che è stato fatto, faticoso e per lo più serale in cui si è cercato
di trovare un punto a capo che consentisse di non entrare in un
meccanismo distruttivo e il meccanismo distruttivo era la lenta
agonia della casa da gioco, al di là di chiunque conducesse il
Governo regionale, perché, nel momento in cui si entra in sindromi
distruttive, depressive, in un mugugno continuo dal primo
all'ultimo momento del proprio lavoro quotidiano all'interno della
casa da gioco, in fondo al tunnel c'è la distruzione della propria
identità personale e del patrimonio collettivo di un'azienda qual
era la casa da gioco, mi sembra che per la prima volta è come se si
fosse accesa una luce ad illuminare la scena. Oggi ritengo, in una
scommessa ideale che io e il Consigliere Salzone sappiamo qual è,
che vi siano le condizioni per lavorare, a condizione che nel
rispetto della dialettica di tutti... visto, Consigliere Tibaldi,
si è anche accesa la luce, ma non ho un pulsante... è del tutto
evidente che questo può avvenire se si parte dal presupposto che,
se la logica è quella degli sfasciacarrozze, alla fine a perdere
non è il Presidente Caveri, né l'Assessore Marguerettaz, non è né
Tizio, né Caio, non è la sigla "X" o "Y" del sindacato, ma è solo
la casa da gioco che finirebbe per perdere quel ruolo economico che
dovrà continuare ad avere, ridimensionato, meno grande, più
importante: tutto questo farà parte degli scenari del piano di
sviluppo. La cosa che invece non è accettabile è pensare che, a
fronte di tutte le difficoltà derivanti dalla casa da gioco, vi sia
una specie di rassegnazione, una specie di supponenza, una specie
di incapacità intellettuale di rendersi conto della difficoltà del
momento: questa è una rappresentazione della realtà che
personalmente non posso condividere.
Président
- Je pense que nous pouvons arrêter les travaux
pour ce matin. Le Conseil est convoqué à 15 heures 30. Je rappelle
qu'il y a une Conférence des Chefs de groupes à 15 heures 25, je
prie tout le monde d'être ponctuel.
La séance est levée.
---
La séance se termine à 13 heures 1.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK