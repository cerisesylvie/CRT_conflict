Consiglio Regionale della Valle d'Aosta - Oggetto del Consiglio n. 2644 del 22 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2644 del 22 maggio 2002 - Resoconto
OGGETTO N. 2644/XI Stato delle iniziative per la promozione
della cosiddetta "terza stagione? turistica nella nostra regione.
(Interpellanza)
Interpellanza Premesso:
- che la Legge regionale 6/2001 è finalizzata a promuovere lo
sviluppo del turismo in Valle d'Aosta e, in particolare, mira a
"incrementare il movimento turistico verso il territorio regionale
e a favorire il prolungamento delle stagioni turistiche, nonché
alla destagionalizzazione e alla più ampia diffusione sul
territorio dei flussi turistici?;
- che tra le carenze croniche dell'offerta turistica valdostana
figurano la chiusura della gran parte degli esercizi ricettivi
durante la cosiddetta "terza stagione?, l'accessibilità e la
fruizione dei siti storici e artistici nonché la favorevole
combinazione dei due fattori precedenti da parte di coloro che
gestiscono la stessa offerta;
il sottoscritto Consigliere regionale
Interpella
l'Assessore delegato per sapere:
1) quali sono le iniziative adottate e le risorse finora
impiegate per promuovere la cosiddetta "terza stagione?;
2) quali sono i risultati conseguiti e se li ritiene
soddisfacenti;
3) quali sono gli intendimenti per sopperire alle carenze
croniche descritte in Premessa;
4) se ritiene che l'Osservatorio del Turismo, la cui
convocazione è prevista due volte l'anno, e i consorzi, che la
Regione non ha finanziato ai sensi di legge, possano svolgere -
stanti tali presupposti - un ruolo concreto per l'avvio della
"terza stagione?.
F.to: Tibaldi
Président
La parole au Conseiller Tibaldi.
Tibaldi (FI)
Parliamo di una stagione, la terza, che è
piuttosto virtuale e poco reale perché, come ben sappiamo, le
intenzioni sono state più volte manifestate e anche scritte in
legge, però non è facile tradurre queste intenzioni, seppure
lodevoli, in realtà - e lo dico senza polemica nei confronti
dell'Assessore - proprio perché bisogna coordinare determinati
fattori, la cui combinazione non è sempre semplice. "Stagionalità?
e "destagionalizzazione? sono due parole che troviamo nella legge
n. 6/2001, la legge che è stata approvata e resa efficace lo scorso
anno per rilanciare tutta l'organizzazione turistica regionale e
ripensarla secondo uno schema completamente diverso rispetto al
passato.
I tragici eventi dell'11 settembre dello scorso anno sembravano
essere propedeutici ad un rilancio della stagione invernale, questa
tragicità che ha colpito tutto il mondo era stata vista anche con
un occhio di speranza per gli operatori turistici come ripresa del
turismo interno, di flussi turistici all'interno dei propri Stati,
vista la paura che si era innescata nell'immaginario collettivo di
viaggiare e di percorrere lunghe distanze.
I dati più aggiornati che ci pervengono oggi, ci dicono che
questa sindrome delle lunghe percorrenze, delle distanze, dei
viaggi esotici è venuta meno e la stagione invernale in Italia,
Valle d'Aosta inclusa, ha fatto registrare per la montagna un calo
del 2 percento. Il dato è indicativo e riguarda genericamente tutta
la penisola o perlomeno la parte di penisola che è occupata dalle
montagne.
Stagionalità e destagionalizzazione, dicevo, due momenti
importanti che vengono ribaditi nelle premesse e anche nelle
finalità della legge n. 6/2001, in particolare con questa legge si
vuole incrementare il movimento turistico verso il territorio
regionale, favorire il prolungamento delle stagioni turistiche,
destagionalizzare e rendere più ampia la diffusione sul territorio
dei flussi turistici.
La stagione invernale è diventata sempre più corta,
probabilmente perché fondata sulla politica del turismo dello sci e
nient'altro. Penso che questa formula si sia dimostrata superata e
quindi da ripensare: non si può far ruotare tutto intorno alla
presenza "dell'elemento neve?, è evidente che questo fattore non è
più sufficiente, anche se la carenza o l'assenza di neve, sappiamo,
che condizionano pesantemente la resa di una stagione invernale
specie in Valle d'Aosta. A questo proposito sono stati stanziati
dalla Regione 16 miliardi per venire incontro a quelle mancanze di
cassa e soprattutto a quei deficit registrati dalle imprese che
gestiscono gli impianti di risalita. Non mi soffermo su questo
aspetto, che è stato trattato ampiamente dal collega Frassy nelle
scorse sedute.
Stagione estiva: anche questa stagione, come quella invernale,
si è ridotta notevolmente, soprattutto i giorni interessati dalla
massima affluenza o dal cosiddetto "tutto esaurito?, quando si
verifica, sono quelli immediatamente a cavallo del Ferragosto.
Resta la terza stagione, che è stata lanciata come idea, ma che,
al di là dell'idea, non riesce a concretizzarsi. Sappiamo che è
cambiata la domanda, che vede una presenza turistica in Valle
d'Aosta con meno italiani e più stranieri; sappiamo che la domanda
in particolare straniera è fortemente intermediata da tour
operators. La permanenza dei turisti in Valle d'Aosta, come
altrove, ormai si diluisce su 3-4 giorni al massimo.
La concorrenza è molto elevata, non solo quella limitrofa, cioè
delle regioni alpine adiacenti alla nostra, ma anche quella a
distanza, dei Paesi esotici, come dicevo prima, anche perché i
pacchetti turistici oggi vengono offerti a prezzi veramente
concorrenziali, decisamente più bassi che non per trascorrere una
vacanza in Valle, e ci arrecano un danno che è in fondo una
legittima concorrenza e una legittima competizione che orienta
flussi turistici più altrove che non verso di noi.
Quali sono i problemi della terza stagione? Li abbiamo indicati
in premessa e sono anzitutto da ascrivere alle carenze croniche
dell'offerta turistica valdostana e cioè la chiusura di gran parte
degli esercizi ricettivi che, non essendo aperti, naturalmente non
possono essere a disposizione del turista sia esso avventore sia
esso turista che decide di fermarsi in Valle d'Aosta e non trova
l'ospitalità pronta. In secondo luogo anche la fruizione dei siti
storici, artistici o culturali non è sempre possibile in Valle.
Terzo fattore: la combinazione dei due precedenti, quello che in
gergo viene chiamato il "pacchetto turistico?, non può essere
facilmente organizzata dai tour operators che potrebbero vendere il
cosiddetto "prodotto Valle d'Aosta? a 360 gradi come auspicava
l'Assessore, presentando appunto la legge n. 6. La Valle d'Aosta,
di conseguenza, ha difficoltà a realizzarsi sul mercato e a
penetrare in maniera forte e massiccia nell'ambito della richiesta
turistica. Con questa interpellanza vogliamo cercare di fare il
punto sulla situazione e sapere da lei stesso se ritiene che i
risultati conseguiti, dopo anni che si predica questa terza
stagione, siano soddisfacenti e quali sono gli intendimenti che
intende adottare per sopperire alle carenze croniche di cui dicevo
in premessa, oltre a fare una ricognizione su quelle che sono le
iniziative adottate per promuovere la terza stagione; iniziative
che sono di diverso tipo, come ben sa l'Assessore, iniziative che
riguardano soprattutto messaggi mass-mediatici e qui mi sento di
fare un'osservazione: messaggi mass-mediatici che, al di là dei
tradizionali canali di promozione, partecipazioni a fiere e a
workshop, vedono spesso e volentieri il Trentino Alto Adige essere
più gettonato rispetto ad una Valle d'Aosta in notiziari nazionali
o di network importanti.
Sarebbe bello capire una volta tanto perché non è facile anche
per la Valle d'Aosta accedere alla rete nazionale per promuovere il
suo prodotto. Quando si parla di vacanze e si vedono immagini
relative all'estate o all'inverno, regolarmente i TG propongono
immagini o servizi provenienti da altre regioni, in particolare,
quando si parla di montagna, il Trentino Alto Adige ha una
posizione preminente rispetto alla Valle d'Aosta, la quale
purtroppo ultimamente è stata ricordata per eventi di cronaca o
tragici.
Una funzione fondamentale, sempre per rimanere alla legge n. 6,
dovrebbe svolgerla l'Osservatorio sul turismo, osservatorio
insediatosi solo nel gennaio scorso e che si riunisce per la
seconda volta solo nei prossimi giorni. È vero che la legge prevede
almeno due riunioni annuali, però è altrettanto vero che questo
organismo è stato previsto e pensato come "la testa? di tutto
quello che è il sistema di riorganizzazione turistica
regionale.
Più volte l'Assessore ha sottolineato come in questo organismo
debbano essere pensati, studiati e promossi quegli indirizzi che
dovranno servire a formulare le azioni di promozione del "prodotto
Valle d'Aosta? e dovranno essere di supporto ad altri operatori,
come i consorzi, per la creazione di pacchetti e di collegamento
con le AIAT per la diffusione delle informazioni a livello
regionale.
Ci sembra che questo osservatorio sia in estremo ritardo, oltre
ad essere piuttosto dispersivo come numero di componenti; stentiamo
a credere che possa essere effettivamente il motore di questo
rilancio turistico, ancor di più se rivolgiamo le nostre attenzioni
a quella terza stagione che oggi ci sembra più fantomatica che non
esistente. Lasciamo all'Assessore le risposte del caso ed
eventualmente replichiamo.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
È sempre interessante rispondere alle
iniziative del Consigliere Tibaldi, intanto perché parte da un
oggetto specifico per fare un pot-pourri a 360 gradi - e potremmo
quindi aprire un dibattito sull'offerta turistica, la promozione,
la stagionalità -, ma soprattutto perché il Consigliere è abituato
a porre dei quesiti e, anziché aspettare una risposta suffragata
dai dati, a proseguire con affermazioni tratte dai quesiti in
premessa che diventano verità indiscutibile, e su quelle
affermazioni costruire tutto il suo ragionamento: in sostanza,
sostiene delle affermazioni senza fondamento, si costruisce la
verità da solo, e poi da quella fa derivare tutti i suoi
ragionamenti.
Il quadro da lui descritto sa di catastrofismo, e non ha nessuna
rispondenza con la realtà della situazione attuale.
Per arrivare successivamente ai problemi della terza stagione,
qui si è partiti dalla stagione invernale, facendo dei ragionamenti
che non hanno nessun collegamento fra di loro: noi abbiamo
finanziato gli impianti di risalita perché mancava la neve, perché
gli stessi erano indispensabili per salvaguardare la stagione
turistica, e hanno subìto, oltre i minori incassi del pendolarismo
giornaliero, anche gli oneri di un innevamento artificiale che gli
altri anni non è stato necessario.
È vero che è stata un'annata eccezionale, ma da lì a dire che la
stagione invernale della Valle d'Aosta si è chiusa con segno
negativo ce ne corre; io invito il Consigliere a prendersi i dati
reali. Noi siamo invece ampiamente in positivo
(… e a maggior ragione
questo…).
Tibaldi
(fuori microfono)
… non ho detto
questo…
Lavoyer (SA)
… ha detto meno
il 2 percento, essendo una statistica media, meno il 2 percento e,
malgrado questa situazione, la Valle d'Aosta è in positivo, a
maggior ragione possiamo dire di essere soddisfatti, malgrado la
chiusura del Tunnel del Monte Bianco fino a poche settimane fa.
Sulla stagione estiva non ho capito quali erano i riferimenti
per dire che è sempre più corta: non è assolutamente vero - e poi
arriverò ai dati -, ma, per venire all'oggetto dell'interpellanza
che è la terza stagione, lo abbiamo detto e ripetuto più volte che
i soggetti interessati a creare i presupposti per una buona
stagione turistica non possono essere solo l'Amministrazione
regionale:l'Amministrazione regionale costruisce il terreno per
quanto attiene alla promozione; poi vengono i consorzi, gli
operatori del settore, gli operatori turistici, i tour operators,
che devono vendere il prodotto, infine è chiaro che il ruolo
principale nel fare l'accoglienza, al di là di quelle che possono
essere le iniziative degli enti locali o delle AIAT, spetta
prevalentemente alle strutture ricettive, ma questo è un tema sul
quale eventualmente ritornerò.
Prendo spunto da quello che diceva il Consigliere Tibaldi per
evidenziare come affermi delle cose che non sono assolutamente
vere. Quando prima parlava della stagione invernale, obiettando che
qui pensiamo solo allo sci, devo ricordare al Consigliere Tibaldi
che sono anni che facciamo una promozione, che il dibattito è
aperto, che l'azione dell'Amministrazione regionale, delle AIAT,
dei tour operators, degli albergatori, degli enti locali, va
proprio nella direzione di proporre un'immagine della Valle d'Aosta
che non è solo neve, non è solo ambiente naturale.
Questo è solo uno degli aspetti per i quali la nostra Regione è
molto conosciuta, e tra l'altro, poiché questi aspetti legati alla
fruizione della natura sono quelli che caratterizzano tutto l'arco
alpino, siamo consci che il turismo di montagna in senso lato è in
difficoltà. Noi però ci siamo mossi, ci siamo attivati, e non solo
come Governo regionale - poi arriverò ai dati, Consigliere Tibaldi
-, sono anni che facciamo promozione - forse lei non la guarda -
dicendo che da noi non c'è solo la neve, ma è forte la presenza di
arte, cultura, tradizioni, gastronomia, facendo cioè emergere un
ritratto della Valle d'Aosta a tutto tondo. Su questo lei non può
muovere delle critiche all'azione del Governo
regionale…
(interruzione del Consigliere Tibaldi, fuori
microfono)
lei ha parlato di una stagione invernale che è in difficoltà
perché puntiamo solo sullo sci, e questo non è vero, come ho già
detto, proprio perché l'obiettivo principale è di
destagionalizzare, di puntare sulle altre stagioni. Sulla terza
stagione abbiamo puntato fortemente, ma non solo: la politica di
promozione a tutto tondo punta anche sulla quarta stagione. Nel
mese di maggio sono aumentati i turisti in città e dintorni, e
siamo in un mese che non si può ascrivere alla stagione estiva, e
non è stato sollecitato… ma tant'è:
turisti in aumento in città e dintorni.
Sulla terza stagione in particolare ho i dati dei mesi di
ottobre e novembre 2001 raffrontati al 2000: queste sono cose
concrete, il resto sono chiacchiere, e i dati dicono: arrivi
Italiani, mese di ottobre 2001, più 33 percento, novembre più 58
percento - sottolineo: malgrado il tunnel chiuso -; presenze
italiane in ottobre più 34 percento, presenze italiane in novembre
più 64 percento -; arrivi stranieri, ottobre più 24 percento,
arrivi stranieri a novembre più 18 percento; totale arrivi
complessivi più 31 percento ottobre e più 52 percento novembre.
Sono dati che posso fornire al Consigliere Tibaldi, sono i dati
forniti all'Amministrazione dalle AIAT che li prendono dalle
presenze alberghiere. Io dico allora che possiamo aprire un
dibattito, sono disponibile ad andare in commissione a spiegare le
strategie e tutto quello che si vuole, ma il Consigliere non può
costruire un'interpellanza su delle premesse che non sono
suffragate da nulla; comunque, anche se l'interpellanza è fuori
tema da questo punto di vista, cercherò di rispondere.
Le iniziative sono quelle più volte sottolineate: la
predisposizione di un calendario comune per la celebrazione delle
varie attività e iniziative - e la riforma del settore turistico
andava anche in questa direzione: cercare di coinvolgere a tutto
tondo tutto quello che esiste e opera a livello regionale, quindi
Regione, comuni, AIAT, enti locali, fino alle pro-loco; e qui
abbiamo fatto dei passi avanti da gigante -; la partecipazione
tradizionale a fiere e manifestazioni, che hanno come argomento
principale non solo la neve o lo sci, ma l'enogastronomia, la
produzione artigianale, ad esempio "Artigianato in fiera? a Milano,
il patrimonio culturale, la mostra di Castel Sant'Angelo, altre
mostre; l'allestimento di punti di informazione legati e collegati
all'ENIT.
Poi, certamente, il Consigliere Tibaldi potrà replicare, ma io
porto dei dati, glieli posso fornire, sono dati oggettivi, può
sentire anche gli operatori del settore. Sui risultati, quindi,
penso di aver già risposto; con questo non dichiariamo che siamo
pienamente soddisfatti, problemi ce ne sono ancora tanti, ma anche
potenzialità e sono enormi e, per poter raggiungere compiutamente
l'obiettivo, è indispensabile un'azione corretta e coordinata con
gli operatori del settore, perché devo dire che un'affermazione
condivido delle premesse del Consigliere Tibaldi: è difficile
pretendere che il turista soggiorni in alcune strutture alberghiere
della nostra Regione nel mese di settembre, se esse hanno deciso di
chiudere, e non si può neanche pensare che si chiude perché non si
sa quanti turisti verranno.
Non è certo questa la politica che possiamo fare nel 2002,
perché è finita l'epoca del turista che passa in auto davanti a un
albergo, guarda l'insegna, entra e prenota per quindici giorni. Noi
come Regione stiamo modernizzando tutti questi aspetti,
l'osservatorio regionale andrà proprio nella direzione di creare
una rete informatica di collegamento in modo da avere ad esempio
l'invenduto in tempo reale, o la disponibilità di posti letto in
qualsiasi località sempre in tempo reale.
Per quanto attiene a tutti questi aspetti, quindi, penso che
abbiamo imboccato la strada giusta; non dico che abbiamo risolto
tutti i problemi, da questo punto di vista sono perfettamente
d'accordo, ma non posso condividere le premesse di questa
interpellanza che partiva da una situazione catastrofica: la
situazione è invece nettamente in ripresa! Voglio sottolineare che,
malgrado la chiusura del tunnel, e malgrado una crisi generalizzata
del turismo di montagna, il nostro turismo ha tenuto.
L'osservatorio poi è uno strumento importantissimo e
indispensabile, è il luogo dove le varie categorie e le varie
associazioni trovano un momento di sintesi per affrontare le
problematiche.
Posso condividere, ribadisco che alcuni problemi ci sono, anche
di tipo culturale, nella nostra Regione, nell'approccio al settore
turistico, ma non posso accettare il taglio di questa interpellanza
che parte dall'assunto di una situazione negativa, perché al
contrario i dati sono molto confortanti.
Président
La parole au Conseiller Tibaldi.
Tibaldi (FI)
La terza stagione ha un effetto fortemente
emotivo nei confronti dell'Assessore Lavoyer perché ogni volta che
ne parliamo sembra scattare in lui una reazione incontrollata. Non
mi soffermo sulle dichiarazioni che mi ha attribuito,
stravolgendole, perché quello che ha detto probabilmente serviva
per giustificare una sua posizione. Ho semplicemente ribadito che
le due stagioni, le principali, quella invernale e quella estiva,
si stanno accorciando come offerta e come domanda turistica e qui i
dati penso che siano incontrovertibili e, d'altro canto, la terza
stagione stenta a decollare.
L'Assessore mi propina dei dati relativi ai mesi di ottobre e
novembre 2001 rispetto all'anno precedente, che sono entusiasmanti,
e io ne prendo atto. Mentre lei parlava, mi sono permesso di
chiederle qual è la fonte, lei dice che la fonte sono le diverse
AIAT, che prende a base i dati rilevati dagli albergatori; io mi
permetto di dire questo: sappiamo qual è il sistema di
finanziamento delle AIAT che si fonda anche sulla quantità di
affluenza turistica nei singoli comprensori, sappiamo quindi che le
AIAT hanno interesse a dimostrare che nei singoli comprensori ci
sia un determinato livello di
flusso…
(interruzione dell'Assessore Lavoyer, fuori
microfono)
… noi prendiamo atto che questi dati
sono forniti dalle AIAT, così come abbiamo preso atto del
funzionamento del sistema di finanziamento di questi enti di
accoglienza. D'altronde la legge n. 6/2001 pone nell'osservatorio
regionale un sistema di banca dati che deve essere creato, una
fonte più certa di quella esistente per avere dati che siano più
veritieri; se questi dati siano veritieri o verosimili, questo non
glielo so dire, ne prendiamo atto e basta. Sta di fatto che non ci
sembra di vedere in Valle d'Aosta tutti questi turisti nella
cosiddetta "terza stagione? che appare più un fantasma come gli
stessi turisti che sono stati annunciati adesso numericamente.
Lei ha detto una cosa che, purtroppo per lei, conferma quello
che le ho detto io. Il turismo di montagna, diceva, in senso lato è
in crisi e quindi, se io le cito un dato pubblicato su un
quotidiano economico che, facendo riferimento ad una media
nazionale, segnala un 2 percento di calo, non è un dato che mi sono
inventato. Glielo ho citato e non glielo ho scritto nelle premesse
perché non lo possedevo ancora. Sta di fatto che gli strumenti
messi a disposizione da quella legge e in particolare gli organismi
che dovrebbero occuparsi e l'uno di commercializzazione, l'altro di
accoglienza e l'altro ancora di promozione, sembra che stentino ad
armonizzarsi fra di loro per dare un indirizzo alla politica
turistica che sia più definito.
Lei ha detto anche che si deve riconcentrare nell'Assessorato la
politica di promozione e che l'Assessorato sta facendo la
promozione; ne prendiamo atto, lo vediamo dalle delibere che ci
sono notevoli risorse che sono spese in questa direzione,
purtroppo, come le dicevo prima, vediamo che appare molto più
spesso una Regione concorrente come il Trentino Alto Adige, che non
la Valle d'Aosta sui grandi network nazionali e di questo ce ne
rammarichiamo.
Una contraddizione in termini che sussiste anche nelle sue
dichiarazioni è quando lei dice che aumentano i turisti nella terza
stagione, quando gli alberghi sono in realtà chiusi, come fanno
allora ad aumentare i turisti? Sono turisti che si rivolgono
all'extralberghiero, alle seconde case? Quei dati eclatanti o
rassicuranti che lei ha poc'anzi annunciato non trovano
corrispondenza nella disponibilità degli albergatori di essere
aperti in quel periodo perché la stessa ADAVA, nell'assemblea che
fece qualche mese fa nel salone delle manifestazioni, confermò, per
bocca del suo Presidente, che una delle caratteristiche delle
imprese turistico-ricettive valdostane è che sono produttive per
una porzione estremamente ristretta dell'anno e queste imprese sono
il 90 percento della totalità.
Perciò solo 10 imprese su 100 sono aperte e possono offrire il
loro servizio tutto l'anno ai turisti. Io abito in una zona a forte
vocazione turistica nell'ambito del territorio regionale, se lei in
questi giorni capita in quella zona e deve recarsi a mangiare al
ristorante, vede che purtroppo durante la settimana molti esercizi
sono chiusi; quindi non è che ci sia questa offerta aperta e
continuativa a favore dei turisti.
Prendiamo atto favorevolmente dei dati che lei ci ha detto, ma
su questi stessi dati, sulle fonti, sulle modalità di raccolta e di
censimento di questi flussi vogliamo sollevare qualche perplessità
che verrà probabilmente dissipata quando entrerà in funzione
quell'organismo che è stato pensato e previsto per fare censimenti
più credibili e più verosimili.
Un'ultima osservazione riguarda il ruolo dei consorzi, che
dovrebbero essere, insieme ai singoli operatori privati, i "motori
della commercializzazione? e che sono trattati nella quarta domanda
dell'interpellanza, alla quale probabilmente l'Assessore non ha
attribuito molta rilevanza.
Perché non gli abbia dato molta rilevanza non ci è dato
conoscerlo, sta di fatto che questi consorzi, che sono stati
studiati e incentivati anche con la legge n. 19 come "motori della
commercializzazione?, oggi sembrano attraversare uno stadio da
impasse.
Come mai questo, Assessore? Come mai non si crea la necessaria
cinghia di trasmissione fra l'accoglienza svolta dalle AIAT, la
promozione svolta dall'Assessorato e la commercializzazione svolta
dagli operatori turistici che possono essere anche associati in
forma consortile? Perché evidentemente il meccanismo, pur avendo
degli strumenti e una legge che ha un impianto tutto sommato
condivisibile, non è stata avviata nella maniera adeguata.
Il nostro invito è quello di cercare di dare un indirizzo più
definito, più concreto e soprattutto più realistico a quelli che
sono i propositi che lei più volte ha manifestato non solo in sede
di illustrazione di questi disegni di legge, ma anche in risposta a
numerose interpellanze che hanno fatto cenno e alle due stagioni e
alla terza stagione.
Oggi si parla di terza stagione come stagione che a nostro
avviso è ancora fantasma, come i turisti che lei poc'anzi ci ha
enunciato, anche perché vediamo che si comprimono le due stagioni
tradizionali: quella invernale e quella estiva. Il suo impegno in
entrambe le direzioni deve essere più efficiente ed efficace perché
ha gli strumenti legislativi a disposizione, come a sua
disposizione ha anche numerose risorse che potrebbero essere
impiegate in senso più efficace.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK