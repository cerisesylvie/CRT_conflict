Consiglio Regionale della Valle d'Aosta - Oggetto del Consiglio n. 2149 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2149 del 11 gennaio 2012 - Resoconto
OGGETTO N. 2149/XIII - Interrogazione a risposta immediata:
"Progetto di variante della strada regionale n. 28 di Bionaz in
località Les Liers del comune di Oyace".
Interrogazione a risposta immediata
Preso atto degli importanti sforzi compiuti al fine di
ripristinare la viabilità sulla strada regionale 28 di Bionaz,
interessata da valanghe e frane, in diversi punti, ed in
particolare dalla caduta di grossi massi verificatasi in località
Les Liers il 31/12/2011, nel Comune di Oyace, dal km 11,6 al km
12,0;
Appreso che nel corso degli anni erano stati predisposti
degli studi tecnici per risolvere il problema della caduta massi in
località Les Liers, anche attraverso una variante sul versante
sinistro del torrente Buthier, dove parzialmente oggi è stata
predisposta una pista di emergenza, al fine di consentire la
circolazione mentre procedono i lavori per rimettere in sicurezza
la strada regionale;
i sottoscritti Consiglieri regionali
Interrogano
la Giunta regionale per sapere se sia vero o meno che i
progetti della "variante" siano stati definitivamente abbandonati
per procedere al disgaggio e alla bonifica complessiva della parete
rocciosa, mantenendo la strada regionale 28 in località Les Liers
sul versante destro del Buthier.
F.to: Donzel - Rigo - Carmela Fontana
Président
- La parole au Conseiller Donzel.
Donzel (PD)
- Grazie Presidente. Cari colleghi, avendo
per caso visto un'immagine su una trasmissione del TG3 regionale,
avendo visto un Assessore della Giunta che con il binocolo guardava
le pareti rocciose, mi ero quasi convinto che fosse un servizio
sulla caccia allo stambecco o al camoscio, invece si trattava di un
tempestivo intervento per valutare la gravità di una frana sulla
strada regionale per Bionaz.
Ci siamo anche noi interessati a questo tema, e dobbiamo dare
atto che c'è davvero un intervento - al di là della battuta - molto
importante su quella strada. Per mettere in sicurezza quella strada
diversi studi tecnici sono stati fatti, com'è consuetudine.
Vorremmo capire se l'ipotesi di una variante, che pure era stata
valutata, ipotesi che almeno parzialmente, adesso, per consentire i
lavori di disgaggio e di bonifica della parete, è stata messa in
opera in una pista di emergenza...cioè la possibilità di una
variante sul versante sinistro del torrente Buthier...vorremmo
sapere se questa variante è solo una cosa di cui si è parlato e si
sono fatti degli studi tecnici, se è stata abbandonata come ipotesi
e se quindi si procederà ad un importante intervento, adesso
certamente di emergenza, ma successivamente un intervento massiccio
per bonificare quella strada e quindi non si parlerà più di
variante. Questa è la domanda, e vorremmo avesse una risposta
oggi.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Al di là
delle battute, binocolo o non binocolo, credo che l'importante sia
essere presenti soprattutto nei momenti di difficoltà e ringrazio
il collega per averlo ricordato, essendo i fatti accaduti a cavallo
tra l'ultimo dell'anno e il primo dell'anno.
Volevo solo ricordare che gli interventi avviati con urgenza in
modo coordinato dalle strutture dell'Assessorato sono solo in
relazione all'evento verificatosi, come diceva il collega Donzel,
perché la pista di servizio è già conclusa, la posa delle reti
anche; l'operazione di disgaggio e di bonifica dell'area prossima
alla nicchia di distacco e sovrastante la strada, è in atto oggi e
continuerà nei prossimi giorni, perché era da svolgersi solo dopo
la conclusione dei primi due tipi di intervento per motivi di
sicurezza, come si può ben capire. Quindi tali interventi -
rassicuro il collega - sono stati effettuati con il solo obiettivo
di riportare la situazione alle condizioni di sicurezza precedenti
l'evento, un po' come quello che abbiamo fatto a novembre per
alcuni giorni, per pulire non la parete, ma pulire il piede della
parete.
In merito al tratto di strada regionale per Bionaz tra le
località Thoules e Prelé, l'Amministrazione regionale affidò un
carico nel 2005 e, ad oggi, disponiamo di un progetto preliminare
che non ci ha convinto, sia perché complicato, sia perché molto
oneroso, per un costo prospettatoci dai tecnici di circa 9.000.000
di euro. Infatti la proposta preliminare prevede un sottopasso al
torrente Tsamagnon mediante una galleria artificiale, addirittura
due valli per una lunghezza totale di più di mezzo chilometro,
oltretutto tenendosi molto vicini, per oltre metà del tracciato, e
paralleli all'attuale sede stradale in destra orografica del
torrente che, come anche lei condivide, non dovrebbe essere così,
bisogna spostare tutto in sinistra orografica.
L'evento del 31 dicembre ci ha dimostrato che il tracciato della
variante prospettato non è funzionale rispetto alla situazione;
pertanto il 3 gennaio ho effettuato un sopralluogo congiunto con
tecnici regionali incaricati, al fine di valutare tracciati
alternativi. Alla luce delle considerazioni tecniche emerse nel
sopralluogo, oltre che dei dissesti avvenuti e delle considerazioni
del Capo Servizio geologico regionale, il 4 gennaio ho richiesto
alle strutture di valutare con urgenza una modifica al progetto,
rivedendo quanto già predisposto dal raggruppamento incaricato, in
quanto si ritiene la soluzione prospettata - ribadisco -
eccessivamente onerosa tecnicamente complessa e soprattutto poco
funzionale alla risoluzione del problema (questo a detta dei
tecnici). Per tali motivi si è richiesto di prevedere un tracciato
alternativo all'attuale sede stradale quale soluzione definitiva,
ribadendo che la nuova proposta deve tenere in debita
considerazione gli aspetti legati ai costi ed alla celerità di
realizzazione, in quanto è necessario che si possano avviare i
lavori già dalla prossima primavera. A tal fine si è richiesto ai
tecnici di consegnare la nuova soluzione progettuale preliminare
entro la fine di febbraio; pertanto l'Amministrazione continua nel
solco che lei consigliava.
Presidente
- La parola al Consigliere Donzel.
Donzel (PD)
- Ringrazio davvero l'Assessore per averci
chiarito che è definitivamente affossato il progetto di variante in
essere, però mi fa molto piacere che almeno si è già avviato l'iter
di un altro percorso. Perché la presenza degli Assessori non
risulti vana, perché Oyace e Bionaz non facciano la fine de
L'Aquila, noi le staremo dietro in questo ultimo anno che ci rimane
da seguire l'attività del Consiglio regionale, per verificare che
questo progetto non finisca, come l'altro, per essere un progetto
che rimane fermo in un cassetto. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK