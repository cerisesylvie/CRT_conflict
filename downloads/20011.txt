Consiglio Regionale della Valle d'Aosta - Oggetto del Consiglio n. 3192 del 16 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 3192 del 16 aprile 2003 - Resoconto
OGGETTO N. 3192/XI Progetto di copertura della pista di
pattinaggio nel Comune di Ayas. (Interpellanza)
Interpellanza Premesso che:
- nell'ottobre del 1999 la Giunta ha approvato il progetto
relativo ai lavori di costruzione della copertura della pista di
pattinaggio nel comune di Ayas con una previsione di spesa di Lire
4.638.649.000;
- nel settembre 2002 è stato conferito l'incarico del collaudo
dei lavori;
- ad oggi la struttura non è funzionante;
i sottoscritti Consiglieri regionali
Interpellano
l'Assessore allo Sport per sapere:
1) se il collaudo ha avuto esito positivo;
2) se corrisponda a verità che per rendere agibile la struttura
sia necessario mettere a norma l'impianto di produzione del
ghiaccio e, in caso affermativo, come intende procedere
l'Amministrazione e in particolare quali tempi e costi stima.
F.to: Frassy - Tibaldi - Lattanzi
Président
La parole au Conseiller Frassy.
Frassy (LCdL)
L'interpellanza, che il nostro gruppo ha
portato all'attenzione dell'Assessore ai lavori pubblici nasce da
un problema concreto ed attuale. Il fatto che sia "attuale" penso
che lo potrà confermare l'Assessore nella sua risposta, in quanto
la sua risposta, per poter essere argomentata ed articolata, ha
avuto bisogno di un'istruttoria in loco che si è protratta fino
alla giornata di ieri; così da notizie informali che l'Assessore ci
ha anticipato.
La vicenda nasce dalla decisione maturata nell'ambito
dell'Amministrazione regionale di procedere alla copertura della
pista di pattinaggio sita in Comune di Ayas. Dobbiamo dire, con il
senno del "poi", che mai decisione è stata più sfortunata e
sciagurata, perché quella struttura non è agibile da ormai circa
tre anni! Non è più agibile perché, dopo l'approvazione del
progetto con deliberazione di Giunta, con una stima di massima fra
imprevisti ed opere in appalto di "qualcosa" come oltre 4,5
miliardi di vecchie lire, nel giugno 2000 venne poi affidata con
provvedimento dirigenziale per 3,5 miliardi e la consegna dei
lavori avvenne solo nell'aprile 2001. Consegna lavori che
prevedeva, come tempistica per la realizzazione dei lavori,
"qualcosa" come otto mesi; di conseguenza, i lavori avrebbero
dovuto essere terminati nel dicembre 2001 e il collaudo della
struttura era previsto in sei mesi, ossia la struttura avrebbe
dovuto essere "riconsegnata" a quella che era l'attività per la
quale era stata pensata entro giugno 2002. In realtà, il collaudo
venne assegnato solo a settembre 2002 e di conseguenza, in
previsione dei sei mesi, a marzo 2003 il collaudo avrebbe dovuto
essere effettuato.
Non sappiamo se poi questo collaudo sia stato effettuato, se
abbia dato risultati positivi o meno, però posso dire, essendo
andato a vedere direttamente lo stato in cui versa quella struttura
- e, se l'Assessore ha fatto altrettanto, se ne sarà reso conto -,
che non si ha la percezione di una struttura che debba essere
inaugurata, seppure in ritardo, ma si ha la sgradevole sensazione
di trovarsi di fronte a una struttura in fase di abbandono e di
deterioramento. Dico questo perché fino a qualche settimana fa
quella struttura era inagibile, ma con i varchi aperti e con
rifiuti e danneggiamenti visibili nell'ambito dello spazio oggetto
di copertura. Questa immensa struttura, oggi come oggi, ospita il
centro traumatologico e forse qualche altro ufficio. L'immagine
comunque per il turista che deve fruire di questi servizi non è
sicuramente quella di servizi funzionali, perché sembrano ricavati
in una struttura decadente e fatiscente, cosa che invece non
dovrebbe essere.
La preoccupazione che esprimiamo, al di là della domanda: "se il
collaudo abbia avuto esito positivo o meno", è se corrispondano a
verità le voci, ma chiamarle "voci" forse è uno sminuire le fonti
di queste voci, perché il Vicesindaco del Comune di Ayas ha
affermato a più riprese, anche a mezzo stampa, che quell'impianto,
al di là del collaudo statico della copertura, non può essere messo
in attività in quanto, essendo una pista di pattinaggio coperta, ha
la necessità di avere la produzione artificiale del ghiaccio. Il
Vicesindaco ha dichiarato che quell'impianto era inadeguato già
quando venne consegnato, che attualmente è completamente fuori
norma, per problematiche non solo tecniche, ma anche di tipo
ambientale, in relazione alle tecnologie a base di ammoniaca
necessarie per la produzione di ghiaccio artificiale. Su questo
secondo punto vorremmo chiarezza da parte dell'Assessore: se è vero
che l'impianto è fuori norma e, in caso di risposta affermativa,
come intende procedere l'Amministrazione per quanto riguarda costi
e tempi.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Ringrazio il Consigliere Frassy per due
motivi: perché con questa iniziativa ha accelerato, o contribuito
ad accelerare, la definizione di una situazione che cominciava ad
avere qualche "contorno kafkiano" - e la dimostrazione viene dalle
dichiarazioni rilasciate anche dal Vicesindaco di Ayas alla stampa
-; poi perché mi ha consentito di posticipare di due giorni la
discussione del punto, il che ha permesso ai responsabili tecnici
dell'ARPA - interpellati da noi proprio per dirimere la questione
della corrispondenza alle norme dell'impianto di refrigerazione -
di svolgere il sopralluogo e di puntualizzare le questioni con una
relazione.
Le premesse fatte dal Consigliere nell'illustrazione
dell'interpellanza sono a volte leggermente inesatte, riprendo
allora per sommi capi un po' la storia dell'impianto. Un impianto
che vide l'inizio della realizzazione nel dicembre 1987, la
sospensione quasi immediata dei lavori, perché l'Amministrazione
comunale di Ayas chiese di verificare la possibilità di variare il
progetto in funzione della copertura della struttura stessa, cosa
che fu prevista e la variante fu approvata con una deliberazione di
Giunta del 1989. I lavori sono stati poi compiuti e dall'appalto
originario è stata stralciata la parte relativa all'aggiudicazione
della costruzione dell'impianto di refrigerazione, che fu appaltato
con procedura a parte. Con una lettera del 9 agosto 1993
l'Amministrazione regionale informava il Sindaco del Comune di Ayas
della necessità di avere, all'atto dell'ultimazione dei lavori, del
personale abilitato alle operazioni e alla conduzione dell'impianto
di refrigerazione ad ammoniaca. In data 5 agosto 1996 fu redatto il
certificato di regolare esecuzione per i lavori concernenti
l'impianto di refrigerazione, dal quale è possibile evincere che in
quella sede fu effettuata la verifica di messa in pressione
dell'impianto e di funzionamento delle varie attrezzature, ma non
la formazione del ghiaccio sulla pista a causa della necessità di
caricare l'impianto con un quantitativo di ammoniaca tale da avere,
in base alle normative vigenti in materia, un conduttore
responsabile dell'impianto. Un conduttore che, allora come adesso,
non è stato individuato e nominato da parte dell'Amministrazione
comunale di Ayas, alla quale, con deliberazione del dicembre 1995,
fu ceduta in comodato la struttura di cui stiamo parlando. Tale
struttura il 6 dicembre 1995 ebbe il certificato di agibilità e fu
definitivamente consegnata dieci giorni dopo, l'11 dicembre 1995,
al Comune. Faccio presente che sono a carico del comodatario
l'obbligo di curare la custodia e la conservazione dei beni
immobili, di sostenere le spese di manutenzione ordinaria e
straordinaria necessarie. In data 16 marzo 1998 la Giunta regionale
ha approvato il certificato di collaudo amministrativo della
struttura. Successivamente, sono state realizzate le opere relative
al centro traumatologico, che sono state consegnate al Comune di
Ayas nel novembre 1999, a seguito anche qui del rilascio del
certificato di agibilità avvenuto ad ottobre 1999. C'è stata poi la
fornitura degli arredi e delle attrezzature per il ghiaccio e
infine i lavori di costruzione della copertura della pista di
pattinaggio, che sono stati consegnati provvisoriamente al Comune
di Ayas nel mese di luglio 2002.
Va detto che il Comune di Ayas ha provveduto in questi anni a
dare in gestione solamente il noleggio dei pattini, mentre la
ghiacciatura della pista di pattinaggio è sempre stata realizzata
manualmente, senza mai mettere in funzione l'impianto di
refrigerazione - questione che si suppone sia legata, da una parte,
ai costi di esercizio e, d'altra, alla necessità di avere un
addetto responsabile alla conduzione dell'impianto di ammoniaca -,
ma questo è un problema che deriva dalle scelte autonome del Comune
di Ayas, che è titolare in quanto comodatario della struttura e
quindi titolare della gestione della struttura.
Ora, con l'esecuzione della copertura qualcuno
nell'Amministrazione comunale di Ayas, nello specifico il
Vicesindaco, ha formulato dubbi circa il fatto che l'impianto di
refrigerazione ad ammoniaca sia ancora a norma in una struttura
coperta di quel tipo. Le valutazioni che sono state fatte e la
relazione che l'ARPA ci ha fornito tolgono ogni dubbio circa il
fatto che l'impianto sia a norma: l'impianto è a norma! È chiaro
che l'impianto, essendo fermo da otto anni, necessita, per essere
messo in funzione, di interventi di verifica e di manutenzione
ordinaria. Ora, per rispondere quindi all'ultima domanda, il
problema è di eseguire una verifica e interventi di manutenzione
ordinaria, qualora il Comune di Ayas decida di operare la
ghiacciatura della pista, di conseguenza utilizzare il Palazzetto
del ghiaccio, di cui stiamo parlando. Avendo a questo punto tutti
gli elementi - poi risponderò anche alla prima domanda - per poter
affrontare con il Comune di Ayas la questione, con il collega
Cerise quanto prima convocheremo l'Amministrazione, perché siamo
nelle condizioni di poter mettere in funzione l'impianto di
refrigerazione ad ammoniaca.
Rispondo ancora, in modo dettagliato, alla prima domanda. Il
collaudatore è stato nominato nel settembre 2002, il certificato di
collaudo amministrativo è in fase di redazione da parte del
professionista incaricato, ma i collaudi tecnici sono già stati
eseguiti e quello statico delle opere, eseguito dall'Ing. Renato
Maietti di Aosta, è regolarmente stato depositato presso l'Archivio
denunce opere in cemento armato dell'Assessorato in data 24
dicembre 2001. Il collaudo relativo agli impianti, elettrico,
termico e antincendio è stato eseguito in data 27 luglio 2002
dall'Ing. Renato Zenoni di Brescia.
Credo di aver fornito le risposte che il Consigliere si
attendeva e ribadisco che abbiamo adesso tutti gli elementi, ma
soprattutto la risposta definitiva circa la corrispondenza alle
norme dell'impianto realizzato per la ghiacciatura della pista di
pattinaggio del Palaghiaccio di Ayas.
Président
La parole au Conseiller Frassy.
Frassy (LCdL)
Devo ringraziare l'Assessore per la maniera
puntuale, articolata e dettagliata con cui ha voluto riprendere
questa vicenda fin dalle sue origini, dunque non solo da quello che
era il problema ultimo della copertura, ma addirittura dall'inizio
dei lavori della struttura. La risposta, dal punto di vista della
quantità e della precisione dei dati, è una risposta che ci
soddisfa, perché ci ha messo nella condizione di avere un quadro
ancora più completo di quello che avevamo.
Per quanto riguarda invece la soddisfazione in termini di
prospettive rispetto alle problematiche, non possiamo non
nascondere delle preoccupazioni, che penso siano quelle che lei,
Assessore, insieme al suo collega Cerise, probabilmente ha in
riferimento agli incontri delle prossime settimane. Mi auguro che
la cosa non vada oltre, perché vorrebbe dire poi attendere la nuova
Giunta, la nuova maggioranza, il nuovo sindaco, vorrebbe dire nella
sostanza non consentire l'apertura neppure per la prossima stagione
turistica invernale.
Perché siamo preoccupati? Perché qui si è ripetuto un fatto che
non è una novità nel panorama delle opere pubbliche di questa
Regione: spesso vengono affidati progetti a progettisti più o meno
famosi, magari non famosi che ritengono di poterlo diventare in
virtù del progetto che gli viene affidato e nascono queste
strutture, che architettonicamente possono essere pregevoli,
piacevoli, ma che non fanno i conti con i costi che deve sostenere
la comunità locale una volta che l'Amministrazione gli ha concesso
il comodato della struttura stessa. È una storia che si ripete un
po' a tutte le latitudini: l'abbiamo visto a Courmayeur, dove il
problema per anni è stato evidente nella difficoltà economica di
mantenere in equilibrio la gestione del Palazzo dello sport -
gestione che tuttora comporta problemi economici e gestionali e
dove si è trovato un punto di equilibrio e di compromesso fra
quella che poteva essere una gestione di un tipo e quella che
poteva essere una gestione a dissesto -; l'abbiamo visto a
Gressoney con un'altra opera che ha dimostrato di essere infinita
nei tempi di realizzazione e problematica nelle modalità
gestionali; lo vediamo ora nel Comune di Ayas. Questi sono forse i
casi più eclatanti, ce ne sono sicuramente sfuggiti altri meno
eclatanti.
A questo punto, allora, ha senso che l'Amministrazione regionale
investa ingenti risorse di denari pubblici per arrivare al
paradosso di strutture che alla fine non solo non danno il servizio
che era stato ipotizzato, ma addirittura non riescono più neppure a
dare il servizio che precedentemente a costo zero, o quasi, veniva
dato? Ad Ayas si pattinava con la ghiacciatura naturale, da un paio
di anni però non si pattina più, perché con la copertura la
ghiacciatura naturale non è più praticabile. Assessore, lei mi ha
detto che il problema è del comune, perché ha avuto in comodato
l'immobile, e che nella convenzione che a suo tempo è stata fatta
c'è l'impegno - risalente già al 1996 - di affidare ad un tecnico
abilitato la refrigerazione, con gli oneri che ciò comporta.
Dal 1996 al 2003 non è successo nulla, non so se potrà accadere
qualcosa nelle settimane a venire, però penso che l'Amministrazione
regionale non possa trincerarsi dietro al fatto: "lo abbiamo dato
in comodato, il problema è dell'amministrazione", perché i soldi
sono pubblici, l'immagine coinvolge la Regione, perché il turista
che va a sciare o che va d'estate ad Ayas è pur sempre un turista
che viene in Valle d'Aosta, prima ancora che ad Ayas. Pensiamo
perciò che queste problematiche dovranno essere oggetto nella
prossima legislatura di una ricognizione delle strutture esistenti,
sicuramente, ma soprattutto delle strutture in progettazione o in
fase di esecuzione, perché l'impostazione, che fino ad oggi è stata
seguita da questa maggioranza nell'ultimo decennio, ha dimostrato
alla prova dei fatti di non riuscire a sostenere l'impatto della
realtà economica e gestionale.
Con questa preoccupazione - che vuole essere anche una
raccomandazione nello specifico a chiudere la vicenda in corso di
legislatura -, esprimiamo la nostra perplessità sull'intera
operazione, nello specifico della copertura della pista di
pattinaggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK