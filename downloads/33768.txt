Consiglio Regionale della Valle d'Aosta - Oggetto del Consiglio n. 1837 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1837 del 8 giugno 2011 - Resoconto
OGGETTO N. 1837/XIII - Interpellanza: "Indizione di una gara
d'appalto per lavori di realizzazione di elisuperfici di
atterraggio idonee al volo notturno".
Interpellanza
Ricordato che "Il programma comune per la XIII legislatura"
contiene, tra i suoi punti di rilievo, quello di "Sviluppare
l'elisoccorso e realizzare sul territorio una rete di elisuperfici
abilitate anche al volo notturno, consentendo così di ottimizzare
la capacità di intervento 24 ore su 24";
Richiamate le deliberazioni della Giunta regionale 3166/2010
e 3680/2010 concernenti, rispettivamente, l'autorizzazione a
contrarre ai fini dell'indizione di una gara di appalto integrato a
procedura aperta per i lavori di realizzazione di elisuperfici di
atterraggio idonee al volo notturno e l'approvazione, in linea
tecnica, del progetto preliminare delle opere ed il provvedimento
dirigenziale n. 6526/2010 con il quale si approvavano l'indizione
della gara di appalto e il relativo bando;
Evidenziato che il bando di gara sopraindicato è stato
pubblicato sulla Gazzetta Ufficiale 5ª serie speciale n. 151 del 31
dicembre 2010 e che la data per la presentazione delle offerte era
fissata per il 23 marzo 2011;
Visto che, con provvedimento dirigenziale n. 704 in data 17
febbraio 2011, è stata sospesa la procedura della gara di appalto
rinviando a successivo provvedimento l'approvazione delle modifiche
agli elaborati ed ai documenti di gara nonché la ripresa della
procedura in quanto, a seguito di alcuni approfondimenti
progettuali effettuati da un consulente aeronautico incaricato con
deliberazione della Giunta regionale n. 2856 in data 22 ottobre
2010, ovvero prima della indizione della gara di appalto, è emersa
la necessità di modificare il posizionamento di alcune elisuperfici
per ottenere l'autorizzazione al volo notturno da parte dell'ENAC e
che tali modifiche, confliggendo con i piani regolatori di alcuni
comuni interessati dalla rete di elisuperfici, hanno comportato il
ricorso alla procedura di intesa (l.r. 6 aprile 1998 n.
11);
Considerato che il provvedimento 704/2011 motiva la
sospensione della procedura di gara anche con la necessità di
adeguare gli elaborati ai contenuti del decreto del Presidente
della Repubblica 207/2010 peraltro pubblicato sulla Gazzetta
Ufficiale del 10 dicembre 2010 ovvero in data antecedente
l'indizione della gara;
il sottoscritto Consigliere regionale
Interpella
il Presidente della Regione per conoscere:
1) i motivi che hanno consigliato di indire la gara quando
erano ancora in corso le valutazioni di fattibilità aeronautica
delle aree da destinare a elisuperfici idonee al volo notturno e
era stata emanata la nuova normativa;
2) a che punto è la procedura di intesa avviata con
deliberazione della Giunta regionale 436/2011;
3) quali i tempi per la ripresa della procedura di
gara.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente.
La rete di elisuperfici, oggetto di questa interpellanza,
rappresenta, a nostro avviso, un ulteriore tassello del nostro
sistema di Protezione civile e di elisoccorso. La deliberazione
della Giunta regionale n. 3257/2010 sviluppa nelle premesse questo
concetto che mi sembra corretto leggere:
"l'individuazione della
rete di elisuperfici è stata disposta in punti nevralgici del
territorio della Regione in modo da aumentare l'efficienza del
sistema di Protezione civile e di elisoccorso anche nelle zone
periferiche che possono rimanere isolate e/o difficilmente
raggiungibili a causa di eventi naturali di vario genere, nonché
per garantire al contempo la possibilità di ridurre i tempi di
intervento nell'ipotesi di dover affrontare emergenze di tipo
sanitario".
L'obiettivo è quello di dotare il sistema di
emergenza di una rete capillare che garantisca a tutte le comunità
e a tutti i cittadini valdostani pari opportunità di trattamento
nell'intero arco delle 24 ore; un progetto ritenuto fondamentale
dall'Amministrazione e per questo inserito nel programma comune di
questa legislatura, come citato nelle premesse
dell'interpellanza.
In un'epoca in cui molta attenzione viene rivolta ai problemi e
agli interventi emergenziali e sanitari, anche perché la
prevenzione e la salute non sono più viste come concetto astratto,
ma un diritto/dovere, valore da raggiungere, tutelare e difendere,
diventa sempre più importante la realizzazione di un sistema che
abbia al centro il tema della protezione civile e della salute con
la diffusione di servizi sul territorio. Ecco perché, quando
abbiamo saputo che era stata disposta la sospensione della
procedura della gara d'appalto per l'affidamento dei servizi di
progettazione definitiva ed esecutiva e dell'esecuzione dei lavori
di realizzazione di elisuperfici di atterraggio idonee al volo
notturno, ci siamo preoccupati e abbiamo cercato di conoscerne i
motivi.
Nell'interpellanza sono stati riassunti i passaggi più
significativi dell'iter amministrativo e, dalla lettura degli atti,
appare evidente che l'attuazione del progetto ha incontrato
difficoltà operative, connesse, fra l'altro, alla necessità di
individuare siti compatibili con le condizioni operative richieste,
in particolare quella del volo notturno. Sospensione della
procedura, quindi, con provvedimento dirigenziale di febbraio di
quest'anno. La lettura del documento in sé appare logica, ma quello
che a noi non torna sono i motivi addotti. In sostanza si
interrompe la gara perché occorre modificare il progetto della rete
e per fare questo occorre avviare la procedura d'intesa con tutti i
Comuni interessati.
Sinceramente non capisco la tempistica degli atti approvati
dalla Giunta regionale: il 5 novembre 2010 autorizza la gara
d'appalto e lo stesso giorno affida un incarico per la valutazione
di fattibilità aeronautica delle aree di elisuperfici idonee al
volo notturno; il 23 dicembre approva il progetto preliminare
redatto dagli uffici e alla fine dello stesso mese il dirigente
approva l'espletamento della gara. Purtroppo il 17 febbraio 2011 lo
stesso dirigente si trova costretto a sospenderla perché è scritto
"
che, a seguito di ulteriori approfondimenti progettuali, è
emersa la necessità, per l'acquisizione delle autorizzazioni al
volo notturno da parte dell'Ente Nazionale per l'Aviazione Civile,
di apportare delle modifiche al posizionamento di alcune
elisuperfici
". Modifiche al posizionamento che necessitano
della procedura d'intesa, perché - così si legge nella delibera di
Giunta n. 436/2011 -
"il progetto preliminare redatto
dall'ufficio tecnico della Direzione Protezione Civile risulta, da
indagini informali preliminari, difforme e contrastante con le
determinazioni del Piano Regolatore Generale dei Comuni"
(io
aggiungo di tutti i dieci Comuni interessati).
Ma allora, già il progetto preliminare, approvato a dicembre
2010 necessitava della procedura d'intesa e quindi non solo le
modifiche apportate successivamente su indicazione del tecnico
incaricato, imponeva l'obbligo di ricorrere alla legge n. 11/1998?
E se questo è vero, perché allora si è bandita la gara? E comunque
non era più opportuno attendere i risultati dello studio del
consulente per dare il via alle operazioni di gara?
Concludendo: nulla da eccepire rispetto al progetto della rete
di elisuperfici; sconcerto o stupore, invece, rispetto all'iter
burocratico amministrativo. Le domande poste nell'interpellanza mi
sembrano chiare e attendo la risposta del Presidente. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Il collega Rigo ha
posto un tema di grande rilevanza, lo ha ricordato; credo che su
questo ci sia l'unanimità da parte delle forze politiche nel
riconoscere che è un tema capitale per la Protezione civile.
Vado alle risposte puntuali. La procedura di gara relativa
all'appalto integrato a procedura aperta per i lavori di
realizzazione di elisuperfici di atterraggio idonee al volo
notturno è stata avviata con provvedimento del 31 dicembre 2010 n.
6525, sulla base di una progettazione preliminare che, come
previsto dal codice dei contratti pubblici, conteneva gli elementi
che successivamente si sarebbero dovuti elaborare in sede di
offerta di progetto definitivo e poi la progettazione esecutiva per
la realizzazione dei lavori. Infatti, ai sensi del codice dei
contratti pubblici, in caso di appalto integrato, solo il progetto
definitivo redatto sulla base delle indicazioni del progetto
preliminare contiene tutti gli elementi necessari ai fini dei
titoli abilitativi, quali gli elaborati grafici, descrittivi, i
calcoli ad un livello di definizione tale che nella successiva
progettazione esecutiva non ci siano significative differenze
tecniche o di costo.
La progettazione preliminare teneva già conto di alcune
osservazioni del consulente incaricato dalla Direzione della
Protezione civile per la valutazione di fattibilità aeronautica
delle aree da destinare ad elisuperfici idonee al volo notturno, ma
ulteriori sopralluoghi effettuati all'inizio del corrente anno
hanno portato alla decisione del Direttore della Protezione civile
di sospendere la gara, vista la necessità di apportare modifiche di
posizionamento di alcune superfici - due, in particolare - per
poter avere l'autorizzazione al volo notturno da parte di ENAC.
Questa procedura, ricordo, è stata abbastanza difficile, coordinare
il fatto che queste aree, come è stato scritto...le volevamo nelle
testate di valle, per poter dare in effetti un supporto nel punto
più lontano di accesso, come ricordava, a quelli che sono più
disagiati rispetto al soccorso stesso...
(interruzione del Consigliere Segretario Rigo, fuori
microfono)
...per tutti i cittadini. Mentre per il discorso della
valutazione della legge n. 11 - che anch'io ho sollevato - c'è la
possibilità di andare in deroga per situazioni come queste, il
problema era che l'andare in deroga comporta dei tempi molto
lunghi; allora si è cercato di far coincidere questo interesse
generale con l'assenso da parte delle comunità locali rispetto
anzitutto al Comune che fosse d'accordo sull'area, sempre
rispondendo ai requisiti tecnici. Il problema poi è nato
dall'opposizione di alcuni proprietari dei terreni, perché anche
questo, era un altro problema: dovevamo definire la procedura che
l'Amministrazione deve seguire per ottenere la disponibilità per 30
anni della superficie che sarà utilizzata, e questo ha fatto
sicuramente slittare i tempi.
"A che punto è la procedura"
? La Direzione Protezione
civile, il 3 giugno, ha trasmesso alle amministrazioni comunali
interessate la bozza della proposta d'intesa ai sensi della legge
n. 11, articolo 29, correlata alla relativa progettazione
preliminare, che è il passaggio indispensabile per attivare quei
meccanismi che sono legati alla richiesta della disponibilità ai
proprietari, quindi la valutazione tecnica dei terreni, in modo che
ci fosse uniformità di trattamento per tutti, perché questo era un
altro punto delicato. Purtroppo non ci sono state individuazioni di
aree che fossero già comunali. Noi speravamo di avere terreni che
fossero già del Comune, ma dove era area comunale non era
confacente ai dispositivi di garanzia per il volo notturno, quindi
questa è stata la difficoltà, per cui adesso già il 3 c'è stata
questa proposta che dovrebbe essere definitiva.
"I tempi per la ripresa"
: riguardo ai tempi necessari per
la definizione dei procedimenti tecnico-amministrativi in atto è
prevista la ripresa delle procedure di gara per l'ultimo trimestre
2011, quindi conclusione della procedura e, di fatto, queste sono
le tempistiche. Mi rendo conto che ci sono stati degli sfasamenti,
ma volevo precisare che l'impegno nella delibera dell'ultimo giorno
del 2010 era legato all'utilizzo dei fondi necessari per la
realizzazione, quindi così si giustificava quella delibera;
sicuramente, se non c'era questo problema, poteva essere fatta in
questi mesi. La difficoltà, però - devo dire che non credevo
neanch'io, avevo seguito un po' questa parte per vedere come mai
c'erano delle difficoltà - è stata quella di avere l'assenso dei
proprietari alla disponibilità dei terreni...in alcuni casi è stato
un problema e bisogna tener conto che la procedura deve essere
uguale per tutti.
Mi dispiace, questa è la realtà; anch'io sono cosciente che più
si farà in fretta su questo tema e prima avremo dei risultati,
tenendo conto che le prove di volo notturno sono già state fatte su
tutti i siti, cioè durante l'anno si è già provato il volo notturno
e ha dato esito positivo. Quindi si sono già fatte tutte le prove
per vedere se questo funzionava, si è già avanti sotto questo
profilo e la realizzazione non sarà così difficile perché si tratta
di piazzole. Adesso stiamo vedendo la parte tecnica, che sia
rispondente a tecnologie che tengano conto del problema della neve,
del problema della vicinanza a strutture che si possano raggiungere
facilmente con le ambulanze, è tutto un concatenamento di
situazioni che deve garantire tempi stretti per riuscire ad
effettuare il soccorso in questi termini. Grazie.
Président
- La parole au Conseiller Secrétaire Rigo.
Rigo (PD)
- Grazie Presidente.
Abbiamo presentato questa interpellanza per due ragioni: la
prima, quella di evidenziare anche in Consiglio la necessità di
questi interventi. Noi riconosciamo questo intervento come
prioritario proprio per le indicazioni contenute nella prima
delibera che individua questo progetto come necessario e importante
per quanto riguarda il sistema di Protezione civile e di
elisoccorso. Se volevamo avere solo alcune informazioni potevamo
utilizzare altri strumenti, come il "116", ma volevamo invece
riaffermare in aula l'importanza di questo intervento. La seconda,
il problema burocratico-amministrativo: dalla lettura degli atti ci
è sembrato che la volontà di accelerare i tempi di gara si sia
trasformata poi in un ingarbugliare le tempistiche, le procedure e
quindi forse rallentando un processo che, individuato all'inizio
correttamente, forse non avrebbe comportato questo lungo iter.
Detto questo, confidiamo che al più presto la gara possa
ripartire dotando la nostra regione di questa rete di elisuperfici.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK