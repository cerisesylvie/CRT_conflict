Consiglio Regionale della Valle d'Aosta - Oggetto del Consiglio n. 2788 del 28 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2788 del 28 settembre 2023 - Resoconto
OGGETTO N. 2788/XVI - Interpellanza: "Avvio di ulteriori
confronti con ANAS in merito alla sicurezza delle strade e
informazioni circa la realizzazione delle opere
programmate".
Bertin (Presidente) -
Punto n. 46. Presenta
l'interpellanza il consigliere Baccega.
Baccega (FI) -
Assessore, la lettera "A" mi sa che
l'accompagnerà a lungo in questo percorso assessorile che lei
continuerà a intraprendere, parlo di ARER, parlo di ARERA, ne
abbiamo parlato poco fa, ma parliamo anche di ANAS, sono
dossier
impegnativi che richiamano anche la "A" di
attenzione.
Ancora una volta parliamo di trasporti, parliamo di strade oggi,
perché ne ha parlato il suo collega Bertschy questa mattina
significando oggettive difficoltà che si potranno avere nei mesi a
venire e in quest'interpellanza mi consenta di richiamare i
numerosi atti ispettivi che riguardano i rapporti tra
l'Amministrazione regionale e l'ANAS, parlo dell'ordine del giorno
del 1° dicembre 2022 collegato al DEFR dove si parlava di
infrastruttura viaria regionale, a suo tempo approvato con 34 voti,
che chiedeva riscontri rispetto alle realizzazioni programmate e
sugli investimenti pianificati, informando conseguentemente il
Consiglio regionale, per mezzo della Commissione competente,
sull'esito del confronto.
Anche nella seduta più recente del 9 giugno lei si era impegnato
a far avere ai Capigruppo il cronoprogramma degli interventi
programmati ma questo non è stato fatto. Il mio Capogruppo non ha
ricevuto nulla, non so gli altri. Rafforzare la struttura ANAS
presente nella nostra regione è un percorso che va quanto meno
affrontato e bisognerà anche che a livello nazionale ci sia un
minimo di supporto, ma noi potremmo anche valutare di darlo visto
tutti gli impegni che avrà l'ANAS nei prossimi anni in questa
regione. Ovviamente è opportuno mantenere alta l'attenzione sul
presidio di un territorio che vede due assi di collegamento viario
di strategica importanza dal punto di vista nazionale e
internazionale. Parlo anche dell'interpellanza del 13 gennaio 2023
dove si chiedeva conto della progettazione e realizzazione del
tratto di strada della statale 26 tra Saint-Christophe e Quart
quando avremmo a suo tempo dovuto vedere almeno la progettazione.
Infine l'interpellanza del 9 giugno 2023 nella quale lei si era
impegnato di far avere la documentazione, il cronoprogramma degli
interventi e anche quello sulle strade regionali ma non l'abbiamo
ricevuto.
L'interpellanza che discutiamo oggi ha lo scopo di sollecitare
la Giunta, in particolare lei, Assessore, rispetto agli impegni che
si assumono in Consiglio regionale soprattutto per sollecitare
ulteriormente gli attori a darsi da fare; abbiamo detto che l'ANAS
non ha più il Dipartimento in Valle d'Aosta, questo sicuramente
genera ulteriori difficoltà ma è ovvio che c'è comunque da parte
dei dipendenti ANAS che sono rimasti qui impegno, abnegazione e
grande attenzione al lavoro, ma se non c'è una testa, se non c'è
una direzione che va a sollecitare, a fomentare, a dare concretezza
agli obiettivi, davvero diventa difficile.
Nella nostra affollata estate valdostana, in quei tratti di
strada si sono verificati numerosi incidenti, io sono stato
testimone di uno tremendo, anche gravi, e credo che si debba ancora
di più sollecitare e dare una forte accelerazione alla
realizzazione delle opere programmate ormai da anni. Da quando si è
programmato ad oggi sono cambiate molte cose, nuovi insediamenti
commerciali alimentano il traffico, il "caro autostrada" determina
che molto traffico si canalizzi sulla Statale 26, altri
insediamenti che andranno a generare ulteriore traffico saranno
realizzati ed ecco che la preoccupazione per noi sale, per tutti
gli automobilisti e coloro che abitano lungo la Statale 26.
Soprattutto ne abbiamo parlato questa mattina della sospensione
del servizio del treno per consentire l'elettrificazione della
tratta Torino/Aosta (parliamo della ferrovia ovviamente); questo fa
sì che si debba incrementare inevitabilmente il traffico su
gomma... lo spostamento su gomma e su autobus che andrà a
generarsi...
Per questo noi la interpelliamo per sapere se sono stati avviati
ulteriori confronti con l'ANAS per dare risposte necessarie ma in
tempi ragionevolmente brevi: per esempio, un'ipotesi, la rotonda
dell'aeroporto, indipendentemente dalla nuova progettazione della
Statale 26, nel tratto tra Aosta e Quart può essere realizzata. Lì
c'è la Protezione civile, c'è l'USL, c'è il supermercato nuovo,
quindi dare priorità o individuare la possibilità di predisporre
anche una rotonda provvisoria come si è fatto in altri contesti.
Anche la rotonda di Nus, quella di Plantayes, all'uscita
dell'autostrada sarà realizzata in tempi brevi. Mi ricordo che
occupavo il suo posto quando si dette il via a quel percorso ma non
capisco quali sono le problematiche che bloccano il tutto, anche lì
abbiamo avuto un incidente importante quest'estate, in quel tratto
di strada ne capitano di ogni tipo.
Adesso so che è partita una petizione, l'ho letto lunedì su una
testata locale, firmata dai cittadini, non è che possiamo andare
avanti a farci sollecitare dai cittadini con petizioni o
lamentele!
Per quanto riguarda la domanda: "Se l'avvio del cantiere della
variante di Etroubles/Saint-Oyen sul quale era stato garantito
l'imminente avvio è stato effettuato o si intenda effettuare in
tempi brevi, io credo che in quel tratto di strada, all'uscita
dall'autostrada da Quart ad Aosta, nei prossimi mesi purtroppo
avremo un traffico davvero difficilmente gestibile e quindi la
invito fortemente a dare tutta la forza possibile affinché l'ANAS
si dia da fare e completi il percorso per arrivare alla fine della
progettazione e all'avvio dei lavori, lavori che erano già stati
appaltati, assegnati e poi ripresi. Lo abbiamo già detto la volta
scorsa, perché pareva che non si potesse andare in quella direzione
rispetto a quel tipo di progettazione.
Presidente -
Risponde l'assessore Sapinet.
Sapinet (UV) -
Grazie collega Baccega per
quest'iniziativa che permette di fare il punto e torneremo anche
sul cronoprogramma, che non è una dimenticanza ma è importante
fornire un cronoprogramma che sia assolutamente aggiornato e
abbiamo alcune variabili che lei ha già sottolineato e delle quali
parleremo, un confronto con ANAS che è continuato, continua tuttora
e del quale potrò aggiornare lei e tutta l'Aula.
Il primo quesito è sui confronti con ANAS. Sappiamo che nel
corso degli anni i rapporti con ANAS sono stati costruttivi,
proficui. Lei stesso che era al mio posto pochi anni fa lo sa bene:
sono confronti vivi, centrati su questioni di sicurezza. Si
susseguono incontri periodici anche per individuare congiuntamente
la più corretta calendarizzazione degli interventi, tenendo conto
delle problematiche di viabilità che interessano l'intera rete dei
trasporti in regione e tenendo conto delle novità che
parallelamente si sviluppano sul nostro territorio.
L'Assessorato ha nel contesto sopra evidenziato costantemente
monitorato i rilevanti investimenti sostenuti da ANAS nella
manutenzione programmata della rete viaria valdostana,
verificandone al contempo lo stato di avanzamento dei lavori.
Rispondendo precisamente al primo quesito da lei posto,
personalmente ho incontrato presso i miei uffici lo scorso 20
settembre il referente della struttura territoriale ANAS di
Piemonte e Valle d'Aosta. Tale incontro è stata l'occasione per
fare il punto e per aggiornarci sulle principali criticità presenti
sulla rete viaria regionale di competenza ANAS e per verificare lo
stato di attuazione del piano rotonde e i principali interventi in
capo alla società ancora da realizzare. Alla riunione ha
partecipato anche l'assessore Bertschy per quelle che saranno le
ricadute sulla viabilità gestita dall'ANAS dell'importante
intervento di elettrificazione della tratta ferroviaria. Da qui
anche il lavoro di andare a definire un cronoprogramma tenendo
conto appunto di queste variabili, incontri che ovviamente
continueranno nelle prossime settimane.
Il secondo quesito, la rotonda dell'aeroporto, da quanto
comunicato da ANAS e da quanto visto insieme, la rotatoria potrebbe
essere potenzialmente considerata con termini di esecuzione
prioritaria, ma il progetto va definito e approvato nella sua
interezza, poiché proprio dalle scelte progettuali il numero, la
dimensione delle corsie e la presenza o meno dei controviali
dipende la configurazione dello svincolo, quindi il progetto di
sistemazione dell'area dove è sorta la nuova attività commerciale
tiene conto del progetto di adeguamento dell'intero tratto ed è
compatibile con la realizzazione della rotatoria.
Per le prossime settimane, come detto, è in programma un
incontro con i progettisti di ANAS per l'esame degli ulteriori
approfondimenti progettuali alla luce delle osservazioni pervenute
non solo dalle Amministrazioni regionali ma anche dalle
osservazioni che le Amministrazioni comunali e gli operatori
economici hanno fatto pervenire e sono coinvolte in
quest'intervento.
Sulla rotonda di Nus e - per fare un po' di storia che lei
conosce, ma aggiorniamo anche l'Aula - sulla Strada statale 26,
alla progressiva del chilometro 89+0,60, in corrispondenza
dell'intersezione per la frazione Plantayes del Comune di Nus e la
Strada regionale n. 13 di Fénis, è compresa nell'accordo di
programma sottoscritto nel 2005 tra Regione e ANAS la realizzazione
di un piano per la messa in sicurezza degli incroci tra Statale e
viabilità regionale mediante rotatorie, il quale pone in capo ad
ANAS l'appalto e la realizzazione della rotatoria in oggetto.
Le competenti strutture dell'Amministrazione regionale hanno più
volte nel corso degli anni sensibilizzato ANAS circa la necessità
di provvedere alla realizzazione di quest'intervento di cui
trattasi, evidenziando l'urgenza di eliminare quanto prima la
situazione di pericolosità dell'incrocio. A tal proposito, a
conferma della massima attenzione posta dall'Amministrazione
regionale, si segnala in ultimo anche la nota dello scorso agosto
con la quale veniva sollecitata proprio ANAS alla sistemazione
dello stato dei luoghi nell'area di cantiere dell'intersezione tra
la Strada Statale 26 e la Strada regionale n. 13 di Fénis.
Come riferito dai dirigenti ANAS, purtroppo nell'esecuzione
della rotatoria di Nus, diverse vicissitudini da poco conclusesi in
favore di ANAS in ambito giudiziario e amministrativo hanno dato
luogo a due successive risoluzioni contrattuali che hanno
inevitabilmente interrotto l'esecuzione dell'intervento. Risulta,
per aggiornare, redatto il progetto di completamento il cui importo
ha risentito dei recenti aumenti dei prezzi nei listini delle opere
pubbliche e risulta interamente coperto finanziariamente.
Si stanno attualmente completando, per avere delle tempistiche,
le procedure di affidamento dei lavori nell'ambito degli accordi
quadro ANAS già contrattualizzati, quindi si sta operando al fine
di poter disporre dell'impresa entro la fine dell'anno corrente, a
fine 2023; impresa che nei mesi successivi riprenderà l'attività
per portare a conclusione questi attesi lavori.
Il tutto, come detto, è stato trattato nella riunione del 20
settembre e nell'occasione è stata ribadita con forza e nuovamente
sottolineata l'estrema urgenza dell'opera e dell'intervento
finalizzato soprattutto a elevare gli standard di sicurezza di quel
tratto di viabilità. Ha ricordato anche lei giustamente un recente
incidente, al fine di dare ulteriore evidenza alla questione, con
l'assoluta volontà di coinvolgere anche l'ente locale di
riferimento. Un nuovo incontro è già stato fissato per il
pomeriggio di martedì 24 ottobre, riunione alla quale parteciperà
anche il Sindaco del Comune di Nus proprio per le importanti
motivazioni che abbiamo citato.
L'ultimo quesito, l'avvio del cantiere della variante di
Etroubles: sulla tematica segnalo che l'intervento è stato
consegnato alla nuova impresa in data 20 aprile 2023. Sempre in
occasione dell'incontro con l'ingegnere referente dell'ANAS,
l'ingegner Gemelli ha comunicato che, dopo il riallestimento del
cantiere e i necessari preliminari lavori per il riavvio delle
attività rimaste sospese per così lungo periodo, sono recentemente
riprese le operazioni di scavo della galleria per la realizzazione
della variante in oggetto. Accogliamo ovviamente favorevolmente il
nuovo avvio di quest'opera che l'Amministrazione regionale con i
Comuni interessati hanno a lungo auspicato, Comuni che sono al
fianco dell'Assessorato, sia nei confronti, sia nei sopralluoghi e
nelle riunioni che coinvolgono l'intervento.
Come detto in premessa e come confermato da quanto detto, gli
incontri periodici continueranno nei prossimi mesi per fare il
punto sui lavori di cui sopra e sugli altri interventi che dovranno
essere avviati, sempre tenendo conto delle variabili. Appena avremo
definito un cronoprogramma, che sia però attendibile e che
consideri tutte le variabili, vi verrà assolutamente fornito.
Presidente -
Replica il consigliere Baccega.
Baccega (FI) -
Assessore, dei quattro quesiti che abbiamo
posto, una è una buona notizia, ovvero che il 20 aprile si è dato
"l'okay" al cantiere della variante di Etroubles/Saint-Oyen, sugli
altri quesiti rimangono le affermazioni fatte in altri Consigli,
quindi non c'è nessuna certezza e nessuna valutazione, non si
intravede quell'energia che si dovrebbe dare a un percorso di
questo tipo.
Parlo della Statale 26, dall'11 dicembre, quando si interromperà
la viabilità ferroviaria, vedrà 40-45 autobus/pullman - se non
sbaglio, l'ha detto l'assessore Bertschy questa mattina, non mi
ricordo - che passeranno inevitabilmente su quel tratto di strada
all'uscita dell'autostrada. Alcuni passeranno anche lungo la
Statale, quelli che passeranno in autostrada dovranno
inevitabilmente uscire a Quart e quindi ci ritroveremo tutti quanti
in quel tratto di strada. Ha idea di cosa succederà? Avete idea?
Ecco perché dico che qui bisognava davvero mettere una marcia in
più, perché così è davvero una situazione che intravedo ancora più
grave.
Per quanto riguarda le Amministrazioni locali e gli operatori
economici, avevano già scritto. Ci sono tutte le determinazioni che
hanno fatto, tant'è che l'ANAS ha già fatto gli espropri, gli
espropri sono già fatti da due anni e mezzo-tre ed è ancora tutto
fermo lì. Ecco perché noi diciamo che è opportuno accelerare questo
percorso per dare una definizione a quel tratto di strada che è
pericolosissima, per le automobili, per i pedoni, perché lì c'è
gente che cammina non essendoci passi che possano in qualche modo
consentire di camminare lungo la strada ma devono camminare sul
ciglio vicino al
guardrail
, è pericoloso per i ciclisti. Non
so se bisogna chiamare Nuti a fare un'altra ciclabile lungo la
strada, io credo di no.
Io la invito davvero, Assessore, a mettere il turbo su
quest'argomento, lei ha dei
dossier
pesanti: l'ARERA (l'ha
detto poco fa Marquis), l'ARER. Ne vedremo delle belle per quanto
riguarda i lavori ma anche con l'ANAS. Bisogna dare
un'accelerata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK