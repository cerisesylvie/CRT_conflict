Consiglio Regionale della Valle d'Aosta - Oggetto del Consiglio n. 2302 del 6 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2302 del 6 aprile 2023 - Resoconto
OGGETTO N. 2302/XVI - Approvazione di risoluzione: "Avvio in
sede di 1a Commissione consiliare di una ricognizione della
normativa vigente in materia di istituti di partecipazione popolare
al fine di perfezionarne la relativa disciplina".
Bertin (Presidente) -
Passiamo ora alle risoluzioni.
Punto n. 77.
Se non vi sono obiezioni, illustrerei la risoluzione da questa
postazione senza spostarmi, per ragioni organizzative e logistiche,
sarò comunque estremamente breve, anche seguendo l'impegno che ci
eravamo dati di cercare di fare il maggior numero di punti
all'ordine del giorno di questo Consiglio.
La Valle d'Aosta si è dotata di strumenti di partecipazione
diretta che, soprattutto negli anni passati, erano certamente
all'avanguardia. Bisognerà, a mio avviso, immaginare di trovarne di
nuovi e diversi anche per l'avvenire, in ogni caso, come succede
spesso, questi strumenti hanno nel tempo evidenziato alcune lacune;
in particolare, per essere sintetici, la Commissione regionale per
i procedimenti referendari e di iniziativa popolare, in diverse
occasioni, ha rilevato alcune incongruenze: è intervenuta tre volte
da questo punto di vista, suggerendo delle modifiche legislative al
legislatore regionale, evidenziando, in particolare, alcune
incongruità rispetto al referendum propositivo e confermativo e
altri aspetti, di dettaglio e non, che necessiterebbero di un
intervento per rendere la disciplina più chiara e coerente e dunque
più efficace.
Anche nella discussione e nell'analisi che abbiamo fatto per
quanto riguarda il referendum consultativo, gli stessi professori
intervenuti come "Consulenti" ... il professor Luciani e Morrone
hanno evidenziato alcuni aspetti che necessitano di un intervento
di ammodernamento e soprattutto di chiarimento.
Sarebbe l'occasione per tipicizzare queste diverse procedure
referendarie, nel caso specifico del referendum, al fine di
renderle degli strumenti più efficaci e maggiormente fruibili.
Sono strumenti importanti e, per quanto mi riguarda, da
federalista, do molta importanza alla partecipazione dei cittadini
alle decisioni politiche in tutte le sue forme; è pertanto
importante, da questo punto di vista, alla luce dell'esperienza
maturata in questi anni, l'opportunità di favorire e di valorizzare
ancor più questi strumenti, anche con un intervento che possa
chiarire alcuni aspetti lacunosi e che rischiano d'indebolire gli
strumenti stessi.
Pertanto, s'impegna la Commissione competente a una ricognizione
degli istituti di partecipazione presenti e di proporre dei
miglioramenti legislativi agli stessi, proprio riguardo a quanto
dicevo in precedenza, con particolare riferimento a una più chiara
tipizzazione degli strumenti partecipativi e il relativo
coordinamento procedurale e sostanziale. Questo, per rendere gli
strumenti più efficaci e più facilmente utilizzabili.
Non vedo richieste d'intervento. Da parte del Governo? Uno per
gruppo. Consigliera Minelli.
Minelli (PCP) -
Parto da una considerazione di ordine
valutativo: la legge regionale 19/2003 è, secondo noi, una buona
legge.
Uno strumento simile al nostro esiste soltanto nella Provincia
autonoma di Bolzano e non è presente nelle Regioni a statuto
ordinario; è una legge che viene additata dai costituzionalisti
come un esempio per le altre Regioni ed è giudicata come
estremamente avanzata.
In un recente convegno tenutosi a ottobre scorso a Bolzano, il
convegno " Potere legislativo e sovranità del popolo", è stata
proprio definita il miglior strumento che c'è nella legislazione
italiana.
È una legge che ha permesso alla società valdostana di attivare
importanti iniziative popolari che hanno inciso notevolmente e
hanno permesso di fare delle scelte corrette in settori di
rilevanza strategica. Faccio solo due esempi.
Il primo: il referendum propositivo sul pirogassificatore del
2012, che ha consentito di evitare un impianto sovradimensionato,
sbagliato come concezione e dannoso per la nostra Regione, come è
stato evidenziato anche durante la fase di esame del nuovo Piano
dei rifiuti da parte dell'ingegner Tornavacca, responsabile della
stesura del documento, che ha stroncato l'ipotesi di riprendere in
considerazione quel sistema. La scelta referendaria ha permesso
d'imboccare la strada, certamente lunga e faticosa, della raccolta
differenziata dei rifiuti e del recupero di materia, che dovrebbe
essere perseguita, l'abbiamo detto durante quella discussione sul
Piano rifiuti, con maggiore coraggio e decisione ma, per fortuna,
quel progetto, grazie all'iniziativa popolare è stato bocciato.
Vengo al secondo esempio: la richiesta di referendum propositivo
del 2016 sulla ferrovia valdostana ha permesso di arrivare a una
legge regionale che ha previsto l'avvio per il percorso per
l'elettrificazione della tratta Ivrea-Aosta e per la riapertura
della Pré-Saint-Didier. Se oggi è stato possibile avviare la
procedura per aggiudicare i lavori per l'elettrificazione e se oggi
ci sono i 110 milioni per la nostra ferrovia è perché esiste quella
legge nata dall'iniziativa popolare.
Sono solo due esempi che però confermano in toto che
l'iniziativa popolare, consentita dalla legge 19/2003, ha avuto un
ruolo politico rilevante. È però evidente che è una legge che ha
dei nemici, una legge che ha dei nemici anche in quest'Aula; forse
anche qualcuno che ha dovuto in qualche modo subire la scelta sui
rifiuti e la scelta sulla ferrovia, quindi non ci sorprende - come
abbiamo sentito da parte di alcune persone durante il dibattito in
Consiglio al mese di gennaio sulla richiesta di referendum
consultivo - non ci stupisce, dicevo, che si voglia intervenire su
quella legge, crediamo per limitarne le potenzialità.
Infatti la risoluzione è stata depositata proprio nel corso di
quel Consiglio, insieme all'altra, per istituire quella sotto
Commissione per l'elaborazione della proposta di legge elettorale
che poi è stata ritirata.
Quindi "Tutto il potere ai 35 Consiglieri, nessun potere al
popolo" potrebbe essere uno slogan da adottare, un popolo che viene
chiamato in causa in rare occasioni e che non deve più permettersi
di esprimersi dopo aver votato i suoi rappresentanti, che diventano
i depositari privilegiati delle volontà del popolo.
A nostro avviso è una visione rigida, autoritaria e
anacronistica.
Noi quindi siamo contrari a questa risoluzione, anche perché
vari firmatari non hanno difeso la legge 19/2003, alcuni l'hanno
addirittura presentata - in quest'aula, in quel dibattito e in
quell'occasione - come una legge pericolosa, che limita il potere
dei Consiglieri regionali. E non solo non è stata difesa questa
legge, ma è stata anche richiesta una consulenza per limitare le
possibilità di utilizzo del referendum consultivo.
Noi riteniamo quest'atteggiamento un'aberrazione dal punto di
vista autonomistico e della partecipazione popolare e non è un caso
che siano insorte pubblicamente anche personalità che, di certo,
non annovereremo in futuro tra i nostri elettori, come qualcuno
ogni due per tre paventa in quest'Aula accusando di populismo e di
essere alla ricerca di facile consenso.
Oltretutto, mancando di rispetto ai cittadini che hanno firmato
quella richiesta di referendum, tra i quali notoriamente ci sono
persone che sono assai lontane dalle nostre idee politiche.
Sulla risoluzione che avete depositato l'11 gennaio, appare
proprio come primo firmatario, poi è stata anche illustrata dallo
stesso adesso, il Presidente del Consiglio, che in un tempo ormai
lontano, direi lontano anche anni luce, era un sostenitore
dell'importanza della partecipazione popolare; quello stesso
Presidente del Consiglio che, ancora a febbraio del 2022 -
nell'ambito del Piano della performance 2021-2023 del Consiglio
regionale della Valle d'Aosta, che dovrebbe delineare l'impronta
che ogni Presidente del Consiglio vuole dare al suo mandato - in
una delibera che è questa: "Vision, Mission, valori, aree
strategiche, obiettivi strategici e operativi 2022", alla voce
"Valori" pag. 4, ha scritto che "Il Consiglio ispira la propria
attività legislativa ai principi di partecipazione, di trasparenza,
uguaglianza e democraticità" e a pagina 5, dove è declinata la
Mission, c'è scritto che " Si intende rafforzare il ruolo del
Consiglio regionale garantendo la partecipazione democratica e
l'informazione al cittadino sull'attività svolta." E a pag. 10, a
proposito degli obiettivi strategici, il Presidente - udite! - ha
scritto: "Promozione della partecipazione diretta dei cittadini al
procedimento legislativo attraverso la piena tutela degli istituti
di democrazia diretta".
Dietro le belle affermazioni che ci sono in questa risoluzione
che proponete, noi rileviamo una sostanza di negatività che è molto
preoccupante.
Presidente -
Altri vogliono intervenire? Consigliere
Padovani... Interverrei io come Gruppo, semplicemente anche per
rispondere alle affermazioni della consigliera Minelli che
difficilmente riuscirà a farmi passare come un nemico della
partecipazione.
Il processo alle intenzioni lo lascio a lei, io mi limito a
quella che è l'intenzione manifesta di questa risoluzione, che è
andare a intervenire per migliorare le evidenti lacune di quegli
strumenti di partecipazione diretta che sono state segnalate e
sollecitate più volte dal Comitato dei Saggi e da altri, anche per
rafforzare gli stessi strumenti di partecipazione rendendoli più
efficaci.
Il processo alle intenzioni non mi pare la cosa più corretta da
fare in questi casi, in ogni caso l'intenzione non è quella bensì,
come detto, di rafforzare gli strumenti a disposizione e, perché
no, per quanto mi riguarda, in prospettiva anche di ampliarli,
magari in un modo diverso.
Gli strumenti di partecipazione non sono l'esclusiva di
qualcuno.
Consigliere Sammaritani ne ha facoltà.
Sammaritani (LEGA VDA) -
A nome del gruppo Lega, e siamo
fra i firmatari di questa risoluzione, devo dire che quello che ha
detto lei, Presidente, lo trovo corretto, nel senso che
l'intervento della collega Minelli mi sembra un poco prevenuto; ha
dipinto un quadro di restaurazione che francamente non credo che
sia nelle corde di questo Consiglio.
Sul tema del referendum, abbiamo appunto visto la discussione a
proposito del referendum in ordine alla legge elettorale:
effettivamente ci sono delle criticità nella legge, come ci sono in
tutte le leggi, quindi è opportuno fare quello che poi tra l'altro
dice quest'impegnativa, non parla né di abrogazione di legge sul
referendum né di cose di questo genere, ma soltanto di avviare
un'attività di ricognizione tendente possibilmente al miglioramento
degli strumenti normativi di cui siamo in possesso che,
giustamente, come ha detto anche la collega Minelli, vede la
Regione Valle d'Aosta fra le prime, all'avanguardia fra le Regioni
italiane su questo tema.
Francamente personalmente credo che sia uno strumento da
utilizzare con grande attenzione e grande cura, senza abusarne
peraltro, per il fatto che su temi tecnici, su questioni dove è
facile a volte poi diventare populisti - lo dico in modo generale -
si possono giocare delle partite che non sono in realtà
nell'interesse della popolazione che va a esprimersi; sono sempre
comunque convinto che il referendum molto spesso, non sempre
naturalmente, possa essere un po' una sconfitta delle assemblee
legislative, perché dovrebbe essere l'assemblea legislativa che fa
le leggi e che sta al passo con i tempi, qualche volta non lo fa e
allora forse i referendum comunque hanno una loro ragione di
essere. Ma al di là di questo richiamerei il tema strettamente
sull'impugnativa: avviare una ricognizione è fondamentale, il
dibattito di gennaio ci ha dato contezza del fatto che ci sono
sicuramente delle cose da coordinare all'interno della legge che
prevede il referendum, quindi naturalmente voteremo con convinzione
questa risoluzione.
Presidente -
Consigliere Marquis.
Marquis (FI) -
Evidentemente sul tema dei referendum,
della partecipazione attiva della popolazione, dei cittadini, per
esprimersi in merito a delle proposte legislative, ciascuno di noi
può avere delle sensibilità diverse, riteniamo che sia comunque uno
strumento importante, a disposizione della comunità.
Alla luce di quella che è stata la recente esperienza, dei
pareri che abbiamo acquisito in occasione della proposta di
referendum che era stata sottoposta all'attenzione dell'Aula, credo
che sia più che mai urgente e importante fare quest'approfondimento
per far sì che, qualora dovessero essere adoperati questi
strumenti, si possa essere messi nella condizione di farlo nel
miglior modo possibile e, soprattutto, attraverso delle certezze
comportamentali per evitare delle dispersioni di energie, come poi
è accaduto nella situazione che abbiamo analizzato poco tempo
fa.
Quindi l'approccio del nostro gruppo è positivo nei confronti
dell'iniziativa e la sosteniamo con convinzione.
Presidente -
Ci sono altri interventi? Possiamo mettere
in votazione la risoluzione? Non ci sono dichiarazioni di voto. La
votazione è aperta. La votazione è chiusa.
Presenti: 35
Favorevoli: 33
Contrari: 2
La risoluzione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK