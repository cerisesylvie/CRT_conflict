Consiglio Regionale della Valle d'Aosta - Oggetto del Consiglio n. 2331 del 7 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2331 del 7 dicembre 2006 - Resoconto
OGGETTO N. 2331/XII - Disegno di legge: "Interventi regionali
per la valorizzazione della funzione sociale ed educativa svolta
attraverso le attività di oratorio o attività similari e
modificazione alla legge regionale 19 dicembre 2005, n. 34 (Legge
finanziaria per gli anni 2006/2008)".
Articolo 1
(Finalità)
1. In coerenza con le finalità e gli obiettivi di sostegno
alla famiglia di cui alla legge regionale 27 maggio 1998, n. 44
(Iniziative a favore della famiglia), la Regione riconosce e
sostiene la funzione educativa, formativa, aggregativa e sociale
svolta, nella comunità locale e in relazione al mondo giovanile e
adolescenziale, dalle parrocchie, dagli enti ecclesiastici della
Chiesa cattolica e dagli enti delle altre confessioni religiose con
le quali lo Stato ha stipulato un'intesa ai sensi dell'articolo 8,
terzo comma, della Costituzione, attraverso le attività di oratorio
o attività similari, finalizzate alla promozione,
all'accompagnamento e al sostegno della crescita armonica dei
minori e dei giovani che vi accedono spontaneamente, anche al fine
di prevenire il disagio sociale minorile e giovanile, condividendo
l'istanza educativa della famiglia e sostenendo la stessa in casi
di condizioni socio-culturali disagiate.
2. La Regione sostiene, inoltre, le attività di rilevanza
sociale e educativa, analoghe a quelle di cui al comma 1, svolte da
enti senza scopo di lucro in ambito giovanile e adolescenziale.
All'individuazione di tali enti si provvede sulla base dei criteri
stabiliti con deliberazione della Giunta regionale, previo parere
della Commissione consiliare competente, tenendo conto del
radicamento degli stessi nella realtà valdostana, della loro
struttura, della loro presenza operativa e capacità
organizzativa.
3. Sono esclusi dagli interventi di cui alla presente legge
gli enti o le associazioni sportive le cui attività sono finanziate
da specifiche leggi di settore.
Articolo 2
(Protocolli di intesa)
1. Per le finalità di cui all'articolo 1, la Regione
sottoscrive appositi protocolli di intesa con la Diocesi di Aosta e
i rappresentanti degli altri enti di culto civilmente riconosciuti,
nonché con i rappresentanti degli enti di cui all'articolo 1, comma
2; nei protocolli sono specificati gli obblighi e le garanzie
reciproci e sono altresì definiti gli indirizzi e le azioni
tendenti alla valorizzazione della funzione educativa, formativa,
aggregativa e sociale svolta attraverso le attività di oratorio o
similari.
Articolo 3
(Programmazione degli interventi)
1. I soggetti che hanno sottoscritto i protocolli di intesa
di cui all'articolo 2 presentano annualmente alla struttura
regionale competente in materia di politiche giovanili, di seguito
denominata struttura competente, i progetti concernenti le attività
gestionali di oratorio o attività similari, secondo le modalità
stabilite dalla Giunta regionale con propria deliberazione.
2. La struttura competente, avvalendosi di un'apposita
commissione da istituirsi con deliberazione della Giunta regionale,
valuta i progetti di cui al comma 1, tenuto conto, in particolare,
della loro attinenza con quanto definito nei protocolli di intesa
sottoscritti ai sensi dell'articolo 2.
3. Il dirigente della struttura competente, in esito alla
valutazione di cui al comma 2, concede contributi nei limiti dello
stanziamento iscritto nel bilancio regionale, sulla base di una
graduatoria formulata secondo i criteri di priorità determinati con
deliberazione della Giunta regionale. Tali contributi non sono
cumulabili con altri previsti per progetti aventi le medesime
finalità.
4. La partecipazione ai lavori della commissione di cui al
comma 2 è gratuita e non comporta oneri a carico del bilancio
regionale.
Articolo 4
(Comodati)
1. Per la realizzazione delle finalità di cui all'articolo 1,
la Regione, gli enti locali e l'Azienda regionale USL della Valle
d'Aosta possono concedere beni, mobili e immobili, in comodato
d'uso ai soggetti sottoscrittori dei protocolli di intesa di cui
all'articolo 2.
Articolo 5
(Disposizioni finanziarie)
1. Gli oneri per l'applicazione dell'articolo 3 sono
determinati in annui euro 40.000, a decorrere dall'anno 2007, e
trovano copertura nello stato di previsione della spesa del
bilancio pluriennale della Regione per il triennio 2006/2008,
nell'obiettivo programmatico 2.2.3.03. (Assistenza sociale e
beneficenza pubblica).
2. Al finanziamento degli oneri di cui al comma 1, si
provvede con le risorse iscritte nel Fondo regionale per le
politiche sociali di cui al capitolo 61310 del bilancio di cui al
medesimo comma 1, secondo le modalità di cui all'articolo 22, comma
3, della legge regionale 11 dicembre 2001, n. 38 (Legge finanziaria
per gli anni 2002/2004).
Articolo 6
(Entrata in vigore)
1. La presente legge sarà pubblicata sul Bollettino ufficiale
della Regione ed entrerà in vigore il 1° gennaio 2007.
Presidente
- La parola al relatore, Consigliere
Maquignaz.
Maquignaz (UV)
- Interventi regionali per la
valorizzazione della funzione sociale ed educativa svolta
attraverso le attività di oratorio o attività similari.
Il presente disegno di legge è volto a riconoscere e a
valorizzare la funzione educativa, formativa, aggregativa e sociale
delle parrocchie, degli enti ecclesiastici della Chiesa cattolica e
degli altri organismi che fanno capo ad enti di culto civilmente
riconosciuti quando essa viene svolta nella comunità locale in
relazione al mondo dei giovani e degli adolescenti. La riforma del
titolo V della parte II
a
della Costituzione, apportata
dalla legge costituzionale 18 ottobre 2001, n. 3, ha attribuito
alle Regioni, Valle d'Aosta compresa, in virtù dell'articolo 10,
maggiore competenza legislativa in materia di servizi sociali.
Grazie a tali maggiori competenze, la Regione attraverso questo
disegno di legge vuole riconoscere, promuovere e valorizzare le
attività che hanno rilevanza sociale ed educativa, soprattutto se
rivolte all'accompagnamento e al sostegno della crescita dei minori
e dei giovani. Tali attività sono svolte: dagli oratori delle
parrocchie e degli enti ecclesiastici della Chiesa cattolica, dagli
oratori degli enti delle altre confessioni religiose con le quali
lo Stato ha stipulato un'intesa ai sensi dell'articolo 8, comma 3,
della Costituzione o, come definito nell'articolo 1, comma 2, del
presente disegno di legge, dagli enti senza scopo di lucro
individuati sulla base di criteri stabiliti con deliberazione di
Giunta regionale.
Se da una parte dunque si vuole premiare ed incentivare
l'operato degli oratori cattolici che hanno sempre rappresentato e
continuano a rappresentare, giorno dopo giorno, con la loro opera
quotidiana un centro di accoglienza, formazione ed incontro per i
nostri giovani, dall'altra tale disegno di legge vuole supportare
enti che operano sul territorio senza finalità di lucro e organismi
facenti capo ad enti di culto civilmente riconosciuti purché essi
apportino un contributo alla prevenzione del disagio sociale
minorile e giovanile. Fine ultimo del presente disegno di legge è
dunque favorire l'azione di quegli organismi che, pur nella
diversità dei ruoli, dei compiti e delle funzioni svolte,
sostengono e supportano le famiglie e le istituzioni pubbliche e
private nell'educazione e nella formazione dei giovani e degli
adolescenti. In particolare, gli oratori, attraverso lo svolgimento
di attività molteplici e varie, offrono un ambiente ricco di
stimoli, di proposte formative e di valori, animando il tempo
libero dei ragazzi e allo stesso tempo fornendo alle famiglie un
luogo privilegiato per il dialogo generazionale, mettendo a
confronto esperienze umane e sociali diverse e variegate.
Al fine di valorizzare una realtà così importante e
significativa e soprattutto al fine di svilupparla su tutto il
territorio della nostra Regione, il presente disegno di legge
prevede la stipula di convenzioni fra la Regione e gli enti
interessati (oratori, enti religiosi e altri enti in genere senza
scopo di lucro) di protocolli di intesa (articolo 2), nei quali
vengono specificati obblighi e garanzie dei soggetti sottoscrittori
e definiti indirizzi ed azioni tendenti alla valorizzazione
educativa formativa, aggregativa e sociale svolta attraverso le
attività di oratorio.
Per quanto riguarda la realizzazione degli interventi, i
soggetti che hanno sottoscritto i protocolli di intesa secondo
l'articolo 3 possono presentare annualmente alla struttura
competente i progetti concernenti l'attività di oratorio o attività
similari... enti non ecclesiastici... che saranno finanziati dopo
la valutazione di un'apposita commissione nominata con
deliberazione di Giunta regionale, tenuto conto, in particolare,
della loro attinenza con quanto definito nei protocolli di intesa
nell'ambito delle risorse del Fondo regionale per le politiche
sociali.
Infine è opportuno ricordare l'articolo 4, che, per lo
svolgimento delle predette attività, stabilisce che la Regione, gli
enti locali e l'ASL della Valle d'Aosta possono concedere in
comodato d'uso alle parrocchie e agli altri enti con i quali sono
stipulati specifici protocolli di intesa, beni mobili ed
immobili.
Presidente
- Dichiaro aperta la discussione generale.
La parola al Consigliere Venturella.
Venturella (Arc-VA)
- Prima di entrare nel contenuto di
questa legge, vorrei richiamare in Consiglio uno dei principi
fondamentali, definito supremo dalla Corte costituzionale: il
rispetto del principio di laicità, necessario in una società
pluralista come la nostra, in cui devono convivere fedi, culture e
tradizioni diverse, nessuna delle quali può pretendere di veder
tradotta in legge la propria visione del bene comune. Ciò vale
anche per la Chiesa cattolica in Italia, chiamata tanto più per la
sua condizione di minoranza a svolgere un ruolo profetico,
piuttosto che ad indicare soluzioni legislative. Come Mosè
scendendo dal Sinai, la Chiesa deve alzare le tavole della legge e
non sedersi al tavolo su cui si fanno le leggi.
Due sono i temi che rivelano quanta distanza vi sia fra noi -
nonostante questa sia per me una decisione difficile, essendo io
cattolico praticante, non voterò questa legge - e chi invece
rappresenta la parte che ha sostenuto questo provvedimento...
distanza sul modo di fare politica: il primo, forse meno calzante
rispetto al tema della laicità, è quello - mi permetto di rivolgere
un'osservazione agli autonomisti - dell'impronta verticistica e
dirigistica, che nulla ha a che vedere con il federalismo, che
permea questa legge; infatti cosa dice il CPEL? Dice:
"l'Assemblea condivide l'attività svolta dagli oratori, ma
sottolinea l'importanza che tali associazioni si relazionino anche
con gli enti locali"
. Dice anche:
"si ritiene opportuno,
sulla base dell'esperienza positiva realizzata dalla nostra Regione
in merito all'attuazione della legge n. 285, dare avvio a un
modello calato nella specificità territoriale a partire
dall'analisi dei bisogni, dalla definizione delle priorità e dalla
conoscenza delle reti sociali per valorizzare il ruolo anche degli
oratori e degli altri enti che operano localmente"
. Meglio
sarebbe stato dare nuove risorse a ciò che neanche 9 anni fa si
mise in piedi in Valle d'Aosta con la legge n. 285, quindi
ripotenziando le leggi di settore, coinvolgendo, come si fece nel
1998-1999, gli enti locali, i Comuni, le Comunità montane, le
istituzioni scolastiche e le parrocchie. Era questa la strada da
percorrere, inserendo l'indubbia funzione sociale, la grande
attività educativa e formativa che rivestono parrocchie e oratori
nel solco dei provvedimenti, delle procedure già consolidate negli
anni di duro lavoro sul territorio.
Il secondo tema che mi preme di più in questo contesto
sottolineare è che attraverso tale provvedimento, che ricalca
quello del 1° agosto 2003, la legge sugli oratori del "Governo
Berlusconi", si accentuerà quel rapporto di collateralismo fra
istituzioni, nel nostro caso la Regione e la Chiesa. Credo siano in
gioco l'autonomia di giudizio, l'operatività di quelle associazioni
o istituzioni che lavorano sul territorio. Che tipo di rapporto si
vuole instaurare? Un rapporto di collaborazione paritaria? Non mi
pare. Ciò che appare, o sembra apparire dalla lettura degli atti e
di ciò che è stato scritto sull'argomento, è che con questo
provvedimento si voglia soddisfare, da un lato, le inevitabili
richieste di risorse finanziarie - perché un certo impegno nel
sociale costa eccome -, ma parimenti esistono delle realtà
istituzionali che lavorano con risorse proprie e, dall'altro,
rinforzare la propria posizione politica. Concludo citando un pezzo
di Padre Bartolomeo Sorge che nel 2004 scrisse:
"Il silenzio dei vescovi. Non v'è dubbio che alla base della
Chiesa italiana vi sia un certo malessere per il silenzio dei
vescovi sulla grave situazione del Paese, perché non richiamare
quegli insegnamenti oggi che le storture allora denunciate si sono
ulteriormente accentuate, come già fece la Commissione ecclesiale
giustizia e pace? Il silenzio sui punti di sofferenza appare dunque
inspiegabile ed è difficile controbattere a quanti avanzano il
sospetto che la profezia sia frenata dalla diplomazia, cioè dalla
speranza di vantaggiose contropartite per il bene della comunità
ecclesiale e in difesa di alcuni valori etici, si tratti di sussidi
alle scuole cattoliche o dei finanziamenti agli oratori o dei buoni
famiglia"
.
Il nostro voto sarà quindi contrario al provvedimento.
Presidente
- La parola al Consigliere Frassy.
Frassy (CdL)
- Sono rimasto alquanto perplesso
dall'intervento fatto dal collega Venturella, perché mi sembra che
sconfessi l'operato del suo gruppo in Commissione, dove ha
dimostrato una particolare attenzione, invece il suo intervento ha
probabilmente "pruriti" lontani. Non capisco neppure quali possano
essere questi "pruriti", se è vero, come è vero, che al centro di
questo disegno di legge non vi sono le associazioni solo
cattoliche, le parrocchie e le altre confessioni con le quali ha
stabilito un'intesa, ma i giovani! I giovani hanno 3 forme di
aggregazione: una è quella dell'attività sportiva e devo dire che
la Regione fa parecchio perché le società sportive, in virtù di una
serie di leggi di settore, percepiscono degli aiuti che
contribuiscono a far sì che vi sia un mondo giovanile che viene
cresciuto attorno ai valori della competizione, della lealtà e il
collega Ottoz potrebbe darcene conferma; esiste un secondo centro
di aggregazione, che spesso è dedicato o ai ragazzini più piccoli,
o a quelli più svantaggiati ed è il mondo della cooperazione
sociale, che anch'esso fruisce di notevoli sussidi pubblici che
derivano da leggi di settore; noi finora abbiamo dimenticato che vi
sono delle forme di aggregazione, forse meno rumorose, che non
fanno competizioni e che non chiedono molto, che sono le parrocchie
e che paradossalmente sono state nella tradizione italiana le prime
forme di aggregazione che si sono occupate dei nostri giovani e che
continuano a farlo, anche se negli anni hanno accusato la
difficoltà di reggere il confronto con gli oneri del voler fare
aggregazione a livello giovanile. Riteniamo perciò che il Governo
regionale abbia colmato con qualche lustro di ritardo una lacuna e
una carenza di attenzione nei confronti di questo terzo polo di
aggregazione.
Se vi è un punto debole su questo disegno di legge, Assessore -
ne abbiamo parlato in Commissione e confidiamo che lei, nell'ambito
delle disponibilità di bilancio riesca a superarlo -, sono le
risorse. Andate a vedere quali risorse vengono stanziate per le
cooperative del sociale, per le associazioni sportive, che fanno
attività amatoriale, non necessariamente competizione, e andate a
vedere cosa abbiamo stanziato. Abbiamo stanziato una cosa per la
quale un po' mi vergogno, perché, quando leggiamo che abbiamo una
disponibilità di bilancio di 40mila euro, abbiamo affermato un bel
principio che avrà più di una difficoltà a diventare operativo.
Riteniamo che tale provvedimento sia stato ulteriormente migliorato
da una serie di modifiche alle quali diversi gruppi hanno
partecipato nei lavori di Commissione e che sia un disegno di legge
da condividere e da sostenere ed è questo il motivo per cui, dopo
aver espresso un parere positivo, esprimeremo anche un parere
favorevole.
Presidente
- Se non vi sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Fosson.
Fosson (UV)
- Solo per ringraziare tutti quelli che a
questa legge hanno lavorato, soprattutto la V Commissione che ha
apportato delle modifiche, il suo presentatore che con tanto
entusiasmo l'ha enunciata. È una legge che è già in vigore in altre
Regioni, tutte rispettose del principio della democrazia e della
laicità dello Stato. La legge nasce da una profonda attenzione e
riconoscimento del valore della sussidiarietà e della democrazia,
perché, quando c'è alla base una realtà come quella degli oratori
che in tutta la Valle d'Aosta, sono 13 entità, e che assistono
tutti senza alcuna differenza, danno supporto al tempo libero, a
difficoltà alimentari, a difficoltà sociali a tutti, soprattutto ai
più disagiati, credo proprio per un principio di democrazia, che
come tanti ottengono un finanziamento, sia giusto riconoscere a
tali entità se non altro le spese che sostengono. Questa è una
legge per cui sono stato accusato di estrema laicità, se si legge
invece l'articolo 1, prevede che il finanziamento venga fatto per
gli oratori cattolici e di tutte le altre religioni riconosciute e
anche per altri enti similari, che però come la Chiesa cattolica
siano disposti a fare del volontariato, dando tempo e strutture per
assistere i più deboli. Sulle risorse da aumentare ha ragione il
collega Frassy: questa è una legge che vuole riconoscere la
funzione sociale degli oratori, che stanzia una prima cifra che, se
le domande e i progetti saranno consistenti, potrà avere un aumento
di finanziamento.
Presidente
- Passiamo all'esame dell'articolato, votiamo
sul nuovo testo predisposto dalla V Commissione. Vi è un primo
emendamento dell'Assessore Marguerettaz.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Questo emendamento ha una natura
finanziaria, perché abbiamo introdotto una disposizione finanziaria
che, oltre a dare delle indicazioni all'oratorio, introduce una
norma nell'ambito del Fondo regionale per le politiche sociali,
affinché non vengano persi 250mila euro che con questa variazione
possono essere utilizzati dall'Assessorato competente.
Approfittando della legge dell'oratorio è stata introdotta tale
variazione di bilancio, quindi il titolo non è riconducibile solo
alle attività di oratorio, ma anche ad attività similari.
Presidente
- Pongo in votazione l'emendamento n. 1
dell'Assessore Marguerettaz, che recita:
Emendamento
Il titolo del disegno di legge è sostituito dal seguente:
"Interventi regionali per la valorizzazione della funzione sociale
ed educativa svolta attraverso le attività di oratorio o attività
similari e modificazione alla legge regionale 19 dicembre 2005, n.
34 (Legge finanziaria per gli anni 2006/2008)".
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Pongo in votazione l'articolo 1:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Pongo in votazione l'articolo 4:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- All'articolo 5 vi è l'emendamento n. 2
dell'Assessore Marguerettaz, che recita:
Emendamento
L'art. 5 è sostituito dal seguente:
"Art. 5
(Disposizioni finanziarie)
1. Gli oneri per l'applicazione dell'articolo 3 sono
determinati in annui euro 40.000, a decorrere dall'anno 2007, e
trovano copertura,
ai sensi dell'articolo 14, comma 3, della
legge regionale 27 dicembre 1989, n. 90 (Norme in materia di
bilancio e di contabilità generale della Regione Autonoma Valle
d'Aosta), nello stato di previsione della spesa del bilancio della
Regione
sia per
il triennio 2006/2008 sia per l'anno
finanziario 2007 e per il triennio 2007/2009, nell'obiettivo
programmatico 2.2.3.03. (Assistenza sociale e beneficenza
pubblica).
2. Al finanziamento degli oneri di cui al comma 1, si
provvede con le risorse iscritte nel Fondo regionale per le
politiche sociali di cui al capitolo 61310 dei bilanci di cui al
medesimo comma 1, secondo le modalità di cui all'articolo 22, comma
3, della legge regionale 11 dicembre 2001, n. 38 (Legge finanziaria
per gli anni 2002/2004)."
Lo pongo in votazione:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Vi è l'emendamento n. 3 dell'Assessore
Marguerettaz, che recita:
Emendamento
Dopo l'art. 5 è aggiunto il seguente:
"Art. 5bis
(Modificazione alla legge regionale 19 dicembre 2005, n.
34)
1. All'allegato A alla legge regionale 19 dicembre 2005, n.
34 (Legge finanziaria per gli anni 2006/2008), le parole "l.r. 15
dicembre 1994, n. 77" sono sostituite dalle seguenti "l.r. 19
maggio 2006, n. 11"."
Lo pongo in votazione:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Vi è l'emendamento n. 4 dell'Assessore
Marguerettaz, che recita:
Emendamento
L'articolo 6 è così sostituito:
"Art. 6
(Entrata in vigore)
1. La presente legge sarà pubblicata sul Bollettino ufficiale
della Regione ed entrerà in vigore il 1° gennaio 2007, fatta
eccezione per l'articolo 5bis, dichiarato urgente ai sensi
dell'articolo 31, comma terzo, dello Statuto speciale, che entrerà
in vigore il giorno successivo a quello di pubblicazione della
stessa sul Bollettino ufficiale.".
Lo pongo in votazione:
Consiglieri presenti e votanti: 25
Favorevoli: 23
Contrari: 2
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti e votanti: 25
Favorevoli: 23
Contrari: 2
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK