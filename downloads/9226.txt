Consiglio Regionale della Valle d'Aosta - Oggetto del Consiglio n. 3790 del 9 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3790 del 9 maggio 1988 - Resoconto
OGGETTO N. 3790/VIII - DISEGNO DI LEGGE CONCERNENTE:
"DISCIPLINA SULL'ATTRIBUZIONE DELL'INDENNITÀ DI BILINGUISMO AL
PERSONALE ISPETTIVO, DIRETTIVO E DOCENTE DELLE ISTITUZIONI
SCOLASTICHE ED EDUCATIVE DELLA REGIONE VALLE D'AOSTA".
PRESIDENT:
Le Président de la Junte, Rollandin, a demandé
à prendre la parole; il y a droit.
ROLLANDIN (U.V.):
Des amendements ont déjà été présentés
par différentes forces au moment de la discussion. Je crois tout de
même que le texte prévu compte déjà prendre en considération les
requêtes principales qui avaient été présentées. Il n'y a guère à
ajouter à propos du texte.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Noi siamo d'accordo su questa legge, che
assegna l'indennità di bilinguismo al personale insegnante della
scuola, così come saremo d'accordo sull'altro progetto di legge che
discuteremo in un prossimo punto all'ordine del giorno. Come siamo
stati d'accordo per l'assegnazione dell'indennità di bilinguismo ai
dipendenti del pubblico impiego, allo stesso modo, ed anzi a
maggior ragione, lo siamo per la sua assegnazione al personale
insegnante, anche per gli effetti che questa legge potrà avere nel
mondo della scuola, perché auspichiamo e speriamo che l'indennità
possa contribuire a sopperire alla differenza che vi è ancora tra
il bilinguismo previsto dal nostro Statuto e quello realmente
praticato in Valle d'Aosta.
Abbiamo sentito il Presidente della Giunta parlare di
emendamenti proposti dalle organizzazioni sindacali: su questo
problema, come Commissione consiliare, abbiamo avuto un incontro
con le organizzazioni sindacali ed abbiamo sentito diverse
osservazioni. Non abbiamo sentito, però, se il Presidente della
Giunta intenda o meno presentare suoi emendamenti. Ci pare di aver
capito che non ne presenterà.
In merito a questo progetto di legge noi, invece, presentiamo al
Presidente una prima richiesta, anche perché a suo tempo abbiamo
con lui concordato che la Regione ha potestà di legiferare in
materia. In Commissione, però, ci è sorto un dubbio, che è stato
anche sottolineato da altre parti, sul punto 15, degli impegni per
la riorganizzazione dei servizi scolastici, che, come è stato
affermato in sede contrattuale, è parte integrante dell'accordo che
è stato firmato per il triennio 1985/87 e che, come è detto nella
relazione e nella legge, è stato recepito con D.P.R. 10 aprile
1987, n. 209.
Tuttavia, proprio per evitare che la Commissione di
Coordinamento avanzi delle osservazioni in merito, noi vogliamo
sperare che, come era stato sottolineato in altre occasioni, il
Presidente della Giunta abbia verificato con i competenti organi
ministeriali che non sorgano dei problemi.
Sul testo della legge sono state fatte diverse osservazioni che,
a nostro avviso, sarebbe stato opportuno recepire in sede di
Commissione. Lo stesso vale anche per l'altra legge. La
maggioranza, tuttavia, non ha accettato di discutere e di
concordare degli emendamenti.
Visto, però, che siamo agli sgoccioli di questa legislatura e
considerato che noi riteniamo più che opportuno procedere alla
votazione di questa legge, auspicando che la stessa passi, il
Collega Dolchi ed io presentiamo solo un emendamento all'articolo
2, affinché, laddove si fa riferimento all'indennità che viene
corrisposta nella stessa misura che è prevista dalla legge n. 454
del Trentino-Alto Adige, si aggiungano le parole: "e successive
eventuali modificazioni".
Poiché detta legge, dal 1980 in poi, è già stata modificata un
paio di volte e pensiamo che la stessa cosa si possa verificare in
futuro, reputiamo necessario che venga inserito questo
emendamento.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Noi voteremo questa legge perché dà
sicuramente un grosso apporto anche alla situazione stipendiale
degli insegnanti, che in questo momento è sicuramente molto
precaria, come risulta evidente anche dalle manifestazioni di
protesta e dal contenzioso in atto a livello nazionale.
Ritengo, però, che di questa legge non possiamo troppo vantarci
pubblicamente, in quanto io penso che il bilinguismo, l'autonomia e
la specificità della nostra Regione non debbano e non possano
essere monetizzabili in alcun modo. Credo anche che almeno una
parte di questa legge avrebbe potuto essere evitata se noi avessimo
riconosciuto, pur non essendo nelle nostre competenze, in maniera
diversa, la professionalità e le capacità del personale
insegnante.
Io mi auguro che a livello nazionale il Ministero sappia
accogliere le richieste degli insegnanti, che mi sembrano in larga
parte giustificate, in modo che anche noi non abbiamo più a
trovarci in condizioni tali da essere quasi pressantemente
obbligati a votare questa legge.
Tutto sommato, penso che nei prossimi anni questa ed altre leggi
sul bilinguismo porteranno notevoli problemi a livello locale e
solo allora, forse, ci renderemo conto di come lo Stato sia
riuscito a "fregarci", sorpassando, d'accordo con i sindacati a
livello nazionale, con quelle famose norme contrattuali, le nostre
competenze statutarie.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Sarò molto breve. Condivido molte delle
osservazioni fatte dal Consigliere Cout, che avevamo già affrontato
in sede di Commissione, su richiesta delle organizzazioni
sindacali, e condivido anche i chiarimenti del Presidente della
Giunta.
Noi socialisti riteniamo che si debba votare anche
quell'emendamento che accenna alle successive modificazioni della
legge del Trentino-Alto Adige. Comunque, in linea di massima, siamo
favorevoli al provvedimento.
PRESIDENT:
Le Président de la Junte a demandé à prendre
la parole; il y a droit.
ROLLANDIN (U.V.):
On peut accepter l'amendement présenté.
Les possibilités de modification de la loi, à laquelle on se réfère
pour prendre en considération le salaire et l'augmentation prévue,
doivent être considérées.
PRESIDENTE:
Passiamo all'esame dell'articolato.
Do lettura dell'articolo 1.
Articolo 1
(Indennità di bilinguismo)
1.
Al personale ispettivo tecnico, direttivo e docente
delle scuole primarie, secondarie e di istruzione artistica di cui
all'articolo 1 del D.P.R. 31 ottobre 1975, n. 861, al personale
direttivo ed educativo del Convitto regionale "Federico Chabod",
nonché al personale ispettivo, direttivo, insegnante ed assistente
delle scuole materne, di cui agli articoli 31 e 32 della legge 17
maggio 1978, n. 196, per il quale è richiesta la piena conoscenza
della lingua francese per operare in un ambiente bilingue in
conformità degli articoli 39 e 40 dello Statuto speciale della
Valle d'Aosta, è corrisposta a decorrere dal 1° gennaio 1986 una
indennità di bilinguismo a carico dell'Amministrazione regionale
della Valle d'Aosta, in applicazione del punto XV degli impegni per
la riorganizzazione dei servizi scolastici di cui alle integrazioni
all'accordo contrattuale per il triennio 1985-87, recepito con
D.P.R. 10 aprile 1987, n. 209.
2.
Per il finanziamento e la corresponsione
dell'indennità di cui al presente articolo, per il periodo 1°
gennaio 1986 - 31 dicembre 1987, si provvederà con apposita legge
regionale.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 2
.
Articolo 2
(Misura dell'indennità)
1. L'indennità è corrisposta nella misura prevista dalla
legge 13 agosto 1980, n. 454, per il Trentino-Alto Adige, tenendo
conto delle corrispondenze derivanti dalle norme del titolo II
della legge 11 luglio 1980, n. 312.
PRESIDENTE:
Do lettura di un emendamento all'articolo 2,
presentato dai Consiglieri Dolchi e Cout.
EMENDAMENTO
All'art. 2, dopo le parole "dalla legge 13 agosto 1980, n.
454", aggiungere le parole:
"e successive eventuali modificazioni".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 2 emendato.
Articolo 2
(Misura dell'indennità)
1. L'indennità è corrisposta nella misura prevista dalla
legge 13 agosto 1980, n. 454, e successive eventuali modificazioni,
per il Trentino-Alto Adige, tenendo conto delle corrispondenze
derivanti dalle norme del titolo II della legge 11 luglio 1980, n.
312.
PRESIDENTE:
Se nessuno chiede la parola, pongo in
votazione l'articolo 2, nel testo emendato testé letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 3.
Articolo 3
(disposizioni finanziarie)
1.
L'onere derivante dall'applicazione della presente
legge valutato in complessive annue £. 4.500.000.000 graverà sui
capitoli n. 43000 e n. 43005 del bilancio di previsione della
regione per l'esercizio 1988, come indicato al successivo articolo
4, e sui corrispondenti capitoli dei futuri bilanci.
2.
Alla copertura dell'onere di cui al comma
precedente si provvede:
- per l'anno 1988
a)
quanto a £. 1.500.000.000 mediante riduzione di
pari importo dallo stanziamento iscritto al cap. 50150 "fondo
globale per il finanziamento di spese per ulteriori programmi di
sviluppo. Spese di investimento" a valere sull'intervento previsto
all'allegato n. 8 al bilancio per l'esercizio in corso relativo
alla convenzione con l'A.N.A.S. per ristrutturazione e adeguamento
grande viabilità in Valle d'Aosta, su detto intervento, risulta,
quindi disponibile la minor somma di £. 4.000.000.000.
b)
quanto a £. 3.000.000.000 mediante riduzione di
pari importo dello stanziamento iscritto al cap. 36400 del bilancio
preventivo per l'anno 1988.
- per gli anni 1989 e 1990 mediante utilizzo per £.
9.000.000.000 delle risorse disponibili già iscritte al programma 3
- 2 altri oneri non ripartibili del bilancio pluriennale
1988/1990.
- per gli anni successivi gli oneri necessari saranno
iscritti con la legge di approvazione dei relativi bilanci.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 4.
Articolo 4
(variazioni di bilancio)
1. Alla parte spesa del bilancio di previsione della Regione
per l'esercizio finanziario 1988 sono apportate le seguenti
variazioni:
in diminuzione
cap. 36400 "Spese per la costituzione del fondo di dotazione
della FINAOSTA S.p.A. per gli interventi della gestione
speciale"
L.r. 28.6.1982, n. 16 artt.
5 e 9
L.r. 19.6.1984, n. 24
£. 3.000.000.000
cap. 50150 "Fondo globale per il finanziamento di spese per
ulteriori programmi di sviluppo" (spese di investimento)
£. 1.500.000.000
Totale in diminuzione £. 4.500.000.000
in aumento
cap. 43000 "Personale ispettivo, direttivo, docente ed
educativo delle scuole ed istituzioni educative della Regione -
Stipendi ed altri assegni fissi
- 01 scuola materna
- 02 scuola elementare
- 03 scuola media 1° grado
- 04 scuole secondarie superiori ed artistiche
- 05 convitto "F. Chabod"
£. 4.100.000.000
cap. 43005 "Personale ispettivo, direttivo, docente ed
educativo delle scuole ed istituzioni educative della Regione -
Contributi diversi a carico dell'Ente su stipendi ed altri assegni
fissi
- 01 scuola materna
- 02 scuola elementare
- 03 scuola media 1° grado
- 04 scuole secondarie superiori ed artistiche
- 05 convitto "F. Chabod"
£. 400.000.000
Totale in aumento £. 4.500.000.000
PRESIDENTE:
Se
nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Si dà atto che alle ore 0,31 riassume la Presidenza il
Presidente Bondaz.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 25
Contrari: 4
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK