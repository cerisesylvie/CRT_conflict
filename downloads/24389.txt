Consiglio Regionale della Valle d'Aosta - Oggetto del Consiglio n. 3322 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3322 del 20 febbraio 2008 - Resoconto
OGGETTO N. 3322/XII - Interrogazione: "Gradimento presso la
popolazione delle trasmissioni della televisione digitale".
Interrogazione
Preso atto dell'ultimo sondaggio condotto dall'Istituto
Piepoli (ottobre 2007) per conoscere il gradimento delle azioni
dell'Amministrazione regionale ed in particolare della
Giunta;
Viste le risposte alle domande riguardanti l'adozione del
decoder per accedere al sistema digitale delle trasmissioni
televisive;
Constatato che solo il 66% della popolazione dei comuni
interessati alla sperimentazione si è dotato del decoder per
ricevere la TV digitale e che solo il 33% di questa quota dichiara
di "aver percepito un miglioramento nella qualità del
messaggio";
i sottoscritti Consiglieri regionali
Interrogano
l'Assessore competente per sapere:
1) quale è la sua valutazione di questi dati;
2) come si è attivato, anche tramite gli organismi preposti,
perché siano colmate le criticità emerse;
3) quando è stato collocato lo switch off per l'intera Valle
d'Aosta;
4) quali sono le tappe previste perché in quel momento tutti
i possibili utenti siano pronti ad utilizzare totalmente il
digitale.
F.to: Squarzino Secondina - Venturella
Presidente -
La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- I colleghi interroganti richiamano un
sondaggio che è stato fatto dall'Istituto Piepoli sul tema del
digitale terrestre.
Si potrebbero fare delle considerazioni, dei distinguo, capire
come è stato fatto, però prendo il dato nella sua globalità, senza
fare delle distinzioni. Sicuramente il tema del digitale terrestre
che deve essere considerato con particolare attenzione, nel senso
che corrisponde, anche a livello intuitivo, a verità questa
situazione perlomeno di incertezza, così come possono essere
incerte tutte quelle operazioni che introducono delle novità. Dal
punto di vista della comunicazione, purtroppo le vicende del
digitale terrestre non hanno aiutato e quindi, nel valutare questi
dati, c'è da rilevare tale criticità e fare di tutto per far sì che
questa novità venga accettata con un animo più sereno.
L'interrogazione forse si limita a un aspetto di dettaglio, che
è quello dei "decoder"; in realtà il problema è più ampio e il
"decoder" è solo l'aspetto strumentale. Tanti sono gli aspetti: per
esempio, ultimamente ci sono state le riorganizzazioni del
"multiplex" di "Mediaset", che hanno dato una serie di problemi,
nel senso che tutti gli operatori hanno dovuto risintonizzare, per
alcune tipologie di decoder, delle riorganizzazioni anche difficili
da risistemare.
Nel momento in cui prendiamo atto di questa operazione, non
possiamo che valutare un percorso positivo che abbiamo fatto per
ridurre al minimo i problemi. Se ricordate, il progetto iniziale
era quello di proporre uno "switch off" totale, e oggi abbiamo,
dopo tutto il clamore che qualcuno ha voluto fare in Consiglio, uno
"switch off" che ha riguardato due reti televisive, "Rete4" e
"Rai2", nel senso che tutti coloro che hanno un sistema analogico e
non hanno decoder, ricevono normalmente tutte le altre trasmissioni
con il sistema tradizionale, quindi nessuno è precipitato nel
buio.
Amerei che la collega Squarzino fosse così attenta a porre anche
i problemi di tutti coloro che, nelle valli laterali, non solo non
vedono "Rete4", ma non vedono "Canale5", non vedono "Italia1", non
vedono nulla, tranne il servizio pubblico e le due televisioni
francofone. Quindi, da questo punto di vista, si è fatto di tutto
per evitare un approccio drammatico, drastico.
Per quanto attiene la seconda domanda, ho avuto modo di dire che
tutta una serie di attività le abbiamo effettuate nelle sedi
istituzionali, che il Ministro Gentiloni ha voluto per questo tipo
di operazione, una "task force" a livello regionale e una più
specifica a livello nazionale, per risolvere e portare la
digitalizzazione in tutta Italia. Perché qui dobbiamo fare il primo
inciso: non è che il digitale terrestre sia un'invenzione di
Marguerettaz o di Gentiloni, ma si tratta di un indirizzo che è
stato preso in virtù di direttive comunitarie.
Se qualcuno è particolarmente competente e creativo, immagini
dei percorsi diversi... ma nel percorso diverso, vi dirò cosa
potrebbe succedere. Può succedere quello che sta succedendo in
tutte quelle valli laterali, dove la Rai non fa più tutte le
attività di digitalizzazione e noi arriviamo dopo la musica. Dopo
la musica perché? Perché con questa sperimentazione perlomeno una
serie di cittadini riceve un'offerta televisiva migliore rispetto a
prima, avendo solo come servizio pubblico, oltre alle 3 reti "Rai
Educational", "Rai Sport", "Rai Gulp", tutte quelle attività di
approfondimento che il digitale permette.
Lavoriamo quindi in questi gruppi di lavoro e in particolare,
quando abbiamo delle criticità, abbiamo un canale (adesso per
questo tipo di attività è caduto il Governo) rappresentato dal
Direttore generale del Ministero che stava sul pezzo.
Rispetto a questo tipo di attività devo dire che una particolare
attenzione ce la sta riservando il CORECOM, che ringrazio
pubblicamente.
Il CORECOM ha voluto cogliere l'opportunità del digitale
terrestre per proporre al CORECOM nazionale un'attività specifica
sul digitale, creando e proponendo 4 "multiplex", che andranno ad
arricchire l'offerta con numerose trasmissioni di natura
francofona, tedesca per la Comunità Walser, e devo dire che questo
è l'atteggiamento corretto. Devo ringraziare il Presidente Bellora
e il Consigliere Imperial per avere fatto un'attività positiva
cogliendo questa opportunità, più unica che rara, che ci invidiano
le altre Regioni. La Signora Mercedes Bresso, Presidente del
Piemonte, cerca in ogni modo di intercettare la sperimentazione per
migliorare i siti, cerca di introdursi anche la Provincia di
Trento, abbiamo avuto la visita di Regioni del meridione. È
sicuramente un percorso, ma non è un percorso privo di rischi e di
criticità, la collega Squarzino ha ragione, quindi bisogna fare di
tutto per aiutare.
Sempre per cercare di dare un servizio migliore, è stato
consegnato - non so se ha avuto modo di vederlo - un piano
attuativo dello "switch off", dove per il 31 ottobre è stato
validato un programma per sistemare quei siti che oggi non sono
nella condizione di trasmettere il digitale, ma sono già al limite
per trasmettere l'analogico.
Noi abbiamo tre tipologie di ripetitori: i ripetitori della Rai,
e sono ben attrezzati; i ripetitori sono delle comunità, che sono
dati in gestione alla Rai, per cui abbiamo gli apparati Rai che
sono discreti; purtroppo abbiamo altri apparati, cosiddetti "fai da
te", fuori obbligo convenzione, che sono "alla frutta" e lì siamo
nella condizione di utilizzare quella disponibilità che avevamo
messo in bilancio.
Per questo ci vogliono delle convenzioni che dobbiamo fare fra
comunità montane, ai sensi della vecchia legge n. 31/1925, dobbiamo
fare delle convenzioni con la Rai e dobbiamo poi individuare un
soggetto tecnico che sistemi le varie attività.
Per quanto riguarda l'altra data importante, ricordo che lo
"switch off" è anche legato a un altro tipo di ragionamento, quello
delle frequenze.
Il Governo stava cercando di assegnare le frequenze, ma questo
non sta accadendo perché è tutto fermo; quindi questo discorso, che
è scritto nel nostro protocollo con la nuova assegnazione delle
frequenze, rischia di condizionare anche questa data.
Al di là delle frequenze, che è un aspetto che verrà dopo,
dobbiamo sistemare prima i siti, e i miei servizi stanno lavorando
in modo importante con le comunità montane, con la "Rai", con il
Ministero per arrivare a questo protocollo che ci permetta di
individuare "Rai" come soggetto tecnico che va a sistemare i siti
che oggi non sono nella condizione di permettere quello "switch
off" di cui si parlava nella Convenzione.
Presidente -
La parola alla Consigliera Squarzino
Secondina.
Squarzino (Arc-VA)
- Credo che, al di là di alcune
battute, l'Assessore abbia colto il senso di questa interrogazione
e l'ha colto come preoccupazione che un progetto, che può essere
veramente utile, sia rallentato per motivi che non riusciamo bene a
capire.
La nostra domanda era: ma quali sono le criticità, i problemi
che vanno affrontati e come l'Amministrazione regionale, per quanto
riguarda le sue competenze, si è attivata per affrontarle. Siamo
partiti da un dato... è vero, lei dice, mi sembra che abbia fatto
emergere alcune perplessità su un sondaggio Piepoli...
(interruzione dell'Assessore Marguerettaz, fuori
microfono)
... ha detto: "si possono fare dei distinguo", dice che non sa
bene come sono presi questi dati... io prendo questi dati del
sondaggio Piepoli sul digitale terrestre, come li prendo quando
affrontano altri temi, ossia li prendo, dico: è così, è un dato di
fatto e da questo parto per....
Marguerettaz
(fuori microfono)
- ... lo
interpreta...
Squarzino (Arc-VA)
- ... certo, lo interpreto, come
interpreto i dati per cui risulta che l'occupazione è un problema,
è un'interpretazione...
Caveri
(fuori microfono)
- ... per essere
interpretati...
Squarzino (Arc-VA)
- ... ma certo, cosa stiamo dicendo
altro? Li interpretiamo, e come interpretiamo questi sondaggi?
Li interpretiamo come li ha interpretati l'Assessore
Marguerettaz, che dice: "ci sono delle criticità". Ma quali
criticità ci sono?
Sono abbastanza alte queste criticità, è questo che ci
preoccupa! Perché dico che sono alte? Perché vediamo intanto che
nella stessa Aosta e comuni limitrofi solo il 66% è attrezzato per
ricevere il segnale del digitale terrestre; ora il 66% sono i 2/3,
quindi dopo due anni di attività questa percentuale mi sembra
bassa.
Quello che mi preoccupa di più, e in questo senso sarebbe stato
interessante capire cosa si vuol fare verso la popolazione perché
non si trovi in difficoltà, è che qui si dice che di quei 2/3 che
hanno il "decoder", solo 1/3 ha percepito un miglioramento alla
qualità del segnale televisivo e soltanto 1/4 utilizza solo il
digitale, la maggior parte alterna l'uno e l'altro con difficoltà.
Ci sono difficoltà tecniche abbastanza importanti.
La questione è come si vuole intervenire, perché anche coloro
che hanno il digitale e lo usano, siano soddisfatti, perché quando
si chiede: "tenendo conto dei vantaggi riscontrati e di eventuali
difficoltà tecniche, quanto gradisce complessivamente?", neanche il
50% delle persone che hanno accettato la sperimentazione sono
soddisfatte. Questo è un dato che mi preoccupa.
Certo, capisco che non è l'Assessore che possa intervenire nelle
case...
Marguerettaz
(fuori microfono)
- ... a volte lo
facciamo...
Presidente -
... Consigliere Marguerettaz, ha sforato di
un minuto...
Squarzino (Arc-VA)
- ... non solo, mi ha rubato un sacco
di tempo! Concludo, il problema è che è inutile che diciamo che è
un'iniziativa positiva, se non diamo degli aiuti concreti perché la
gente si renda conto di questo! E lei mi rimprovera che non mi
occupo di tutte le valli laterali; ma le valli laterali era
implicitamente nel discorso quando chiedevo quando ci sarà lo
"switch off". Quando? Il 31 ottobre. Allora questo significa che in
questi pochi mesi l'Amministrazione regionale si preoccuperà perché
tutte le altre valli laterali e la zona della Val d'Aosta sia in
grado di ricevere questo segnale. Vedremo ad ottobre, torneremo su
questo argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK