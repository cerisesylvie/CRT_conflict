Consiglio Regionale della Valle d'Aosta - Oggetto del Consiglio n. 1450 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CACCIA E PESCA
Precedente
Successivo
Resoconto integrale del dibattito dell'aula
Oggetto del Consiglio n. 1450 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1450/X Proposta di regolamento: "Modalità di
svolgimento del corso di preparazione all'esame di abilitazione
venatoria e dell'esame di abilitazione venatoria, ai sensi
dell'articolo 36 della legge regionale 27 agosto 1994, n. 64 (Norme
per la tutela e la gestione della fauna selvatica e per la
disciplina dell'attività venatoria)".
Articolo 1 (Corso di preparazione per l'ammissione all'esame di
abilitazione venatoria)
Per l'ammissione all'esame di abilitazione venatoria occorre
frequentare un apposito corso organizzato dall'Assessorato
dell'agricoltura, forestazione e risorse naturali, come stabilito
dall'articolo 36 della legge regionale 27 agosto 1994, n. 64 (Norme
per la tutela e la gestione della fauna selvatica e per la
disciplina dell'attività venatoria), così strutturato:
a) periodo di effettuazione: primo semestre dell'anno;
b) materie d'insegnamento:
1) legislazione venatoria;
2) zoologia applicata alla caccia, con prove pratiche di
riconoscimento delle specie di fauna selvatica;
3) tutela della natura e principi di salvaguardia delle
produzioni agricole;
4) armi e munizioni da caccia, relativa legislazione e prove
pratiche di tiro e maneggio delle armi;
5) norme di pronto soccorso;
c) docenti: vengono nominati dalla Giunta regionale per ogni
singolo corso, avvalendosi, di preferenza, del personale di cui
all'articolo 36, comma 2, della legge regionale. 64/1994;
d) iscrizione: occorre inoltrare apposita domanda al Comitato
regionale per la gestione venatoria entro il 1° dicembre dell'anno
precedente a quello in cui si intende frequentare il corso. Se
inviata per posta, la domanda deve essere inoltrata in plico
raccomandato da presentare entro il termine suddetto ad un ufficio
postale; farà fede la data del timbro postale apposto sul plico
stesso. La domanda deve contenere i seguenti dati:
1) cognome e nome;
2) luogo e data di nascita;
3) luogo di residenza.
2. I corsisti, quale compartecipazione alle spese necessarie per
il materiale di consumo e per l'utilizzo delle strutture, devono
versare una quota d'iscrizione, il cui importo è stabilito ogni
anno dalla Giunta regionale.
3. Considerato che parte del corso e le prove pratiche di
maneggio e corretto utilizzo delle armi sono svolte al poligono del
tiro a segno nazionale, i candidati, per accedere alle linee di
tiro, devono produrre, all'inizio del corso, il certificato medico
anamnestico attestante l'idoneità psico-fisica all'uso delle armi,
rilasciato dal proprio medico curante.
4. Oltre alle lezioni teoriche sono previste, anche in periodi
successivi a quello indicato al comma 1, lett. a), uscite pratiche
in occasione di censimenti o di altre attività di gestione
faunistica.
5. I partecipanti devono firmare giornalmente il registro delle
presenze.
6. Sono ammesse assenze, fino ad un massimo pari al trenta per
cento delle ore in programma, purché non effettuate in una sola
materia.
7. Non sono ammesse assenze alle prove pratiche.
8. Entro dieci giorni dal termine del corso l'Assessorato
all'Agricoltura, forestazione e risorse naturali rilascia un
attestato di partecipazione.
Articolo 2 (Esame di abilitazione all'esercizio dell'attività
venatoria)
1. Per ogni anno solare sono previste due sessioni d'esame nei
seguenti periodi:
a) prima sessione: nel mese di giugno;
b) seconda sessione: nel mese di dicembre.
2. La domanda di ammissione all'esame di abilitazione venatoria,
da redigersi su carta legale, deve essere presentata al Comitato
regionale per la gestione venatoria, entro fine aprile per la prima
sessione d'esame ed entro fine ottobre per la seconda sessione
d'esame.
3. La domanda deve essere corredata di:
a) certificato medico di idoneità all'esercizio venatorio;
b) certificato di residenza;
c) attestato di partecipazione al corso di cui all'articolo
1;
d) ricevuta del versamento della quota d'iscrizione all'esame,
stabilita annualmente dalla Giunta regionale, per la copertura
delle spese del materiale di consumo.
4. La Commissione d'esame è composta secondo quanto previsto
dall'articolo 35, comma 3, della legge regionale. 64/1994.
5. L'esame consiste in:
a) una prova pratica di tiro e maneggio delle armi;
b) una prova orale.
Articolo 3 (Prova pratica di tiro e maneggio delle armi)
1. La prova pratica di tiro e maneggio delle armi di cui
all'articolo 2, comma 5, lett. a), da sostenere presso il poligono
del tiro a segno nazionale alla presenza del componente della
commissione d'esame esperto in armi e munizioni da caccia e del
direttore di tiro, è suddivisa in tre fasi:
a) prima delle prove di tiro, il candidato deve dimostrare di
essere in grado di maneggiare in modo corretto le armi; tale prova
consiste nello smontare, rimontare, caricare e scaricare l'arma,
sia a canna liscia che a canna rigata;
b) tiro al bersaglio mobile, da attuarsi facendo uso di fucili
da caccia calibro 12, sparando, alla distanza di metri 30, quattro
colpi, di cui uno di prova, su di un bersaglio cartaceo
raffigurante una lepre di media taglia, con evidenziate due aree
vitali, testa e tronco, per un totale di centimetri quadrati 90.
Detto bersaglio è in movimento trasversale alla linea di tiro,
visibile per almeno metri 10 e per un tempo di 4 secondi circa. Il
munizionamento usato è del tipo spezzato con proiettili del n. 6,
contenente almeno 34 grammi di piombo. Qualora, per motivi non
previsti, dovessero variare uno o più dei parametri suesposti, i
nuovi parametri devono essere uguali per tutti i candidati e
comunque non difformi al punto tale da creare discriminazioni. La
prova è considerata superata se il candidato colpisce ad ogni tiro
con almeno cinque proiettili la superficie totale delle aree
vitali;
c) tiro su bersaglio fisso da attuarsi facendo uso di fucile da
caccia con canna rigata di calibro ammesso per l'esercizio
venatorio in Valle d'Aosta, munito di cannocchiale di puntamento,
sparando, alla distanza di metri 200, quattro colpi, di cui uno di
prova, su di un bersaglio cartaceo quadrato con lato di centimetri
100, raffigurante in centro un'area circolare scura, con funzione
di riferimento. I tiri sono effettuati da posizione sdraiata, con
facoltà di appoggiare l'arma su apposito cuscinetto. L'esame è
considerato superato qualora tutti i colpi a disposizione
colpiscano il bersaglio e figurino entro un'area circolare di
centimetri 20 di diametro. Per esigenze tecniche i parametri sopra
esposti possono essere modificati adottando opportuni coefficienti
di riduzione, purché il rapporto tra distanza e diametro massimo
ammissibile della rosata rimanga invariato.
2. Il mancato superamento di una singola fase, incluso il
maneggio dell'arma, comporta l'immediata esclusione del candidato
dal proseguimento della prova.
3. A prescindere dai risultati oggettivi raggiunti dal
candidato, l'esito della prova è comunque considerato negativo, se
durante il maneggio delle armi nelle singole fasi si ravvisano
comportamenti pregiudizievoli ai fini della sicurezza.
4. Le armi e le munizioni per la prova pratica sono messe a
disposizione dal poligono del tiro a segno nazionale.
5. Al termine della prova pratica viene redatto apposito verbale
concernente i risultati della prova stessa.
Articolo 4 (Prova orale)
1. Il candidato che ha superato la prova pratica di tiro e
maneggio delle armi è ammesso alla prova orale di cui all'articolo
2, comma 5, lett. b), consistente in un colloquio sulle seguenti
materie:
a) legislazione venatoria;
b) tutela della natura e principi di salvaguardia delle
produzioni agricole;
c) zoologia applicata alla caccia, con prove pratiche di
riconoscimento delle specie cacciabili;
d) armi e munizioni da caccia e relativa legislazione;
e) norme di pronto soccorso.
2. Il candidato supera la prova orale se ottiene un punteggio
non inferiore a 6/10 per ciascuna delle materie di cui al comma
1.
3. Al termine della prova orale la commissione compila un
apposito verbale sull'esito della prova stessa con l'elenco
nominativo ed il giudizio relativo a ciascun candidato, espresso
collegialmente. Il suddetto verbale deve contenere anche
l'indicazione del voto conseguito da ciascun candidato nelle
singole materie.
Qualora il candidato superi la sola prova pratica di tiro e
maneggio delle armi, previa presentazione di nuova domanda, può
ripetere la sola prova orale per altre tre sessioni. In caso di
mancato superamento della prova orale entro tali sessioni il
candidato deve ripetere l'intero esame ed il relativo corso di
preparazione.
Articolo 5 (Disposizioni transitorie)
1. Onde consentire la normale effettuazione degli esami anche
nel corrente anno, il corso e gli esami relativi al 1995 si
svolgono nei seguenti periodi:
a) corso di preparazione: da metà aprile a fine giugno;
b) prima sessione d'esami: nella seconda quindicina di
luglio;
c) seconda sessione d'esami: nella seconda quindicina di gennaio
1996.
2. La quota di iscrizione al corso per il 1995 è fissata in lire
60.000.
3. La quota di iscrizione all'esame per il 1995 è fissata in
lire 30.000.
Presidente É aperta la discussione generale.
Ha chiesto la parola il Consigliere Lanièce.
Lanièce (GA) L'emendamento è stato presentato perché
all'articolo 3, comma 1, lett. c), si parla di tiro su bersaglio
fisso da attuarsi con fucile da caccia con canna rigata, e si fa
riferimento ad una distanza di 200 mt., dalla quale bisognerebbe
centrare un'area circolare di cm. 20.
In seguito si dice che per esigenze tecniche i parametri sopra
esposti possono essere modificati, adottando opportuni coefficienti
di riduzione.
Dato che il tiro a segno di Aosta è di 50 mt., vuol dire che in
pratica 200 sta a 50 mt. come 20 sta a 5, quindi vorrebbe dire che
per superare l'esame, in pratica, i cacciatori dovrebbero colpire
il bersaglio di 5 cm di diametro, con evidente difficoltà.
Per questa ragione sarebbe opportuno allargare leggermente
l'area circolare da cm 20 a 30, per evitare che nessuno passi
l'esame.
Ribadisco inoltre il concetto che avevo già espresso in sede di
commissione, ovvero quello di verificare se corrispondono al vero
le lamentele portate avanti da alcuni cacciatori, che dicevano che
il proprietario del tiro a segno obbligava i cacciatori ad
iscriversi al tiro a segno per poter effettuare i colpi.
Presidente Ha chiesto la parola il Vicepresidente Viérin
Marco.
Viérin M. (PpVA) Avevo preparato due emendamenti: uno è similare
a quello che il Consigliere Lanièce ha illustrato, mentre per
l'altro emendamento, prima di presentarlo, avrei bisogno che
l'Assessore facesse una piccola relazione in merito a quello che
potevano essere le prove pratiche perché si dice all'articolo 1,
comma 7, che non sono ammesse assenze.
Nel regolamento non viene detto quante sono le prove pratiche,
perché se sono due posso capire che è inammissibile una assenza, ma
se le prove pratiche cominciano ad essere 5 o 6, può succedere a
tutti di essere assenti ad una di quelle 5 o 6 prove. Infatti nella
stessa proposta di regolamento che la Giunta ci propone, sempre
all'articolo 1, comma 6, si dice che sono ammesse assenze fino ad
un massimo pari al 30 percento delle ore in programma purché non
effettuate in una sola materia; se al comma 6 si dice questo, non
vedo perché al comma uno non lo si possa dire: o le prove pratiche
sono solo due oppure si dovrebbero ammettere assenze.
Per questa ragione chiedo un chiarimento all'Assessore, prima di
presentare l'emendamento.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Verificato anche con i servizi, l'emendamento è
accoglibile.
Per quanto riguarda la precisazione richiesta dal vicepresidente
Viérin, trattasi di una prova pratica per quanto riguarda il
maneggio delle armi e trattasi di una uscita sul campo in occasioni
di censimenti o altre attività attinenti alla caccia, per cui è
chiaro che l'aspirante deve partecipare a quella uscita e a quella
prova pratica di tiro e di maneggio delle armi.
Presidente Qualcuno chiede la parola? Se nessuno chiede la
parola, dichiaro chiusa la discussione generale.
Si passa all'esame dell'articolato. Pongo in votazione
l'arti-colo 1:
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Presidente Pongo in votazione l'articolo 2:
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Presidente All'articolo 3 vi è l'emendamento presentato dal
Consigliere Lanièce, di cui do lettura:
Emendamento Si propone di sostituire l'articolo 3 comma 1, lett.
c), le parole:
"l'esame è considerato superato qualora tutti i colpi a
disposizione colpiscano il bersaglio e figurino entro un'area
circolare di centimetri 20 di diametro"
con le seguenti parole:
"l'esame è considerato superato qualora tutti i colpi a
disposizione colpiscano il bersaglio e figurino entro un'area
circolare di centimetri 30 di diametro".
Pongo in votazione l'articolo 3 nel testo così emendato:
Articolo 3 (Prova pratica di tiro e maneggio delle armi)
1. La prova pratica di tiro e maneggio delle armi di cui
all'articolo 2, comma 5, lett. a), da sostenere presso il poligono
del tiro a segno nazionale alla presenza del componente della
commissione d'esame esperto in armi e munizioni da caccia e del
direttore di tiro, è suddivisa in tre fasi:
a) prima delle prove di tiro, il candidato deve dimostrare di
essere in grado di maneggiare in modo corretto le armi; tale prova
consiste nello smontare, rimontare, caricare e scaricare l'arma,
sia a canna liscia che a canna rigata;
b) tiro al bersaglio mobile, da attuarsi facendo uso di fucili
da caccia calibro 12, sparando, alla distanza di metri 30, quattro
colpi, di cui uno di prova, su di un bersaglio cartaceo
raffigurante una lepre di media taglia, con evidenziate due aree
vitali, testa e tronco, per un totale di centimetri quadrati 90.
Detto bersaglio è in movimento trasversale alla linea di tiro,
visibile per almeno metri 10 e per un tempo di 4 secondi circa. Il
munizionamento usato è del tipo spezzato con proiettili del n. 6,
contenente almeno 34 grammi di piombo. Qualora, per motivi non
previsti, dovessero variare uno o più dei parametri suesposti, i
nuovi parametri devono essere uguali per tutti i candidati e
comunque non difformi al punto tale da creare discriminazioni. La
prova è considerata superata se il candidato colpisce ad ogni tiro
con almeno cinque proiettili la superficie totale delle aree
vitali;
c) tiro su bersaglio fisso da attuarsi facendo uso di fucile da
caccia con canna rigata di calibro ammesso per l'esercizio
venatorio in Valle d'Aosta, munito di cannocchiale di puntamento,
sparando, alla distanza di metri 200, quattro colpi, di cui uno di
prova, su di un bersaglio cartaceo quadrato con lato di centimetri
100, raffigurante in centro un'area circolare scura, con funzione
di riferimento. I tiri sono effettuati da posizione sdraiata, con
facoltà di appoggiare l'arma su apposito cuscinetto. L'esame è
considerato superato qualora tutti i colpi a disposizione
colpiscano il bersaglio e figurino entro un'area circolare di
centimetri 30 di diametro. Per esigenze tecniche i parametri sopra
esposti possono essere modificati adottando opportuni coefficienti
di riduzione, purché il rapporto tra distanza e diametro massimo
ammissibile della rosata rimanga invariato.
2. Il mancato superamento di una singola fase, incluso il
maneggio dell'arma, comporta l'immediata esclusione del candidato
dal proseguimento della prova.
3. A prescindere dai risultati oggettivi raggiunti dal
candidato, l'esito della prova è comunque considerato negativo, se
durante il maneggio delle armi nelle singole fasi si ravvisano
comportamenti pregiudizievoli ai fini della sicurezza.
4. Le armi e le munizioni per la prova pratica sono messe a
disposizione dal poligono del tiro a segno nazionale.
5. Al termine della prova pratica viene redatto apposito verbale
concernente i risultati della prova stessa.
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Presidente Pongo in votazione l'articolo 4:
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Presidente All'articolo 5 vi è l'emendamento della III
commissione, che recita:
Emendamento Il comma 1 dell'articolo 5 è così sostituito:
1. Onde consentire la normale effettuazione anche nel corrente
anno, il corso e gli esami relativi al 1995 si svolgono nei
seguenti periodi:
a) corso di preparazione: entro la prima quindicina di
agosto;
b) prima sessione d'esami: entro la prima quindicina di
settembre;
c) seconda sessione d'esami: nella seconda quindicina di
febbraio 1996.
Pongo in votazione l'articolo 5 nel testo così emendato:
Articolo 5 (Disposizioni transitorie)
1. Onde consentire la normale effettuazione anche nel corrente
anno, il corso e gli esami relativi al 1995 si svolgono nei
seguenti periodi:
a) corso di preparazione: entro la prima quindicina di
agosto;
b) prima sessione d'esami: entro la prima quindicina di
settembre;
c) seconda sessione d'esami: nella seconda quindicina di
febbraio 1996.
2. La quota di iscrizione al corso per il 1995 è fissata in lire
60.000.
3. La quota di iscrizione all'esame per il 1995 è fissata in
lire 30.000.
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Presidente Pongo in votazione la legge nel suo complesso:
Presenti: 28
Votanti e favorevoli: 26
Astenuti: 2 (Marguerettaz e Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK