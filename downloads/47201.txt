Consiglio Regionale della Valle d'Aosta - Oggetto del Consiglio n. 3495 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3495 del 3 aprile 2024 - Resoconto
OGGETTO N. 3495/XVI - Interpellanza: "Salvaguardia della
specie capriolo e marmotta e azioni intraprese riguardo
all'espansione dell'orso sul territorio regionale".
Bertin (Presidente) -
Punto n. 36. Consigliere Planaz, ha
facoltà di intervenire.
Planaz (RV) -
Tenuto conto della proposta del "Piano
Regionale Faunistico venatorio 2024", il cui fine è quello di
definire strategie ed individuare azioni tese alla conservazione e
al mantenimento di densità ottimali delle specie faunistiche di
interesse conservazionistico e venatorio; appreso dal sopracitato
documento che le azioni utili ad assicurare il buono stato di
conservazione della fauna includono:
- la regolamentazione del prelievo venatorio che deve essere
attuato attraverso forme programmate della caccia;
- progetti di riqualificazione delle risorse ambientali in un
contesto di gestione integrata della fauna che prevede una coerenza
gestionale;
- piano di miglioramento ambientale per favorire la riproduzione
naturale della fauna selvatica;
evidenziato che sul territorio valdostano esistono aree
destinate alla caccia programmata, altre alla caccia riservata e a
gestione privata ed altre ancora destinate alla protezione della
fauna selvatica ove la caccia è vietata;
ricordato il fatto che le aree del territorio valdostano
destinate alla gestione faunistico-venatoria sono racchiuse in un
unico comprensorio alpino di caccia diviso in comprensori omogenei
e delimitati, suddiviso in circoscrizioni venatorie composte in
sezioni comunali, alla cui gestione amministrativa provvede il
Comitato regionale per la gestione venatoria;
evidenziato l'aumento incontrollato di molti predatori che mette
a rischio la conservazione di alcune specie faunistiche;
richiamata la Direttiva comunitaria Habitat , dalla quale
discende anche la normativa italiana, che promuove la protezione
degli
habitat
naturali di interesse comunitario inserendo il
lupo nell'Allegato II (specie d'interesse comunitario la cui
conservazione richiede la designazione di zone speciali di
conservazione) e nell'Allegato IV (specie di interesse comunitario
che richiedono una protezione rigorosa), proibendone la cattura,
l'uccisione, il disturbo, la detenzione, il trasporto, lo scambio e
la commercializzazione, specificando però all'art. 16 una deroga
per scopi preventivi, in particolare per evitare "gravi danni,
segnatamente alle colture, all'allevamento, ai boschi, al
patrimonio ittico e alle acque e ad altre forme di proprietà";
interpelliamo il Governo regionale e l'Assessore competente per
conoscere quali siano gli intendimenti per la salvaguardia della
specie capriolo, perché, a quanto pare all'interno di questo Piano
faunistico, c'è un importante decremento di questa specie e tenendo
conto che nel 2020 non sono stati effettuati i censimenti dovuti
alle restrizioni da Covid e in seguito c'è stato un calo sporadico
di questa specie, il fatto che i dati riportati nel testo del nuovo
Piano faunistico regionale indicano un calo importante della specie
sopra citata, i dati riguardanti il numero di predatori, invece -
quello che dicevo già prima - non abbiamo un censimento annuale e
un monitoraggio adeguato, almeno per quanto ci riguarda, perché se
per altre specie i censimenti e i monitoraggi vengono effettuati
ogni anno, per le specie predatorie è diverso, un altro modo di
controllo che oggi forse non va a dare un dato effettivo di quale
sia la popolazione nella nostra regione.
La seconda domanda - e qui ritorniamo ad una specie protetta da
molti anni, che gode di una particolare protezione - chiede quali
siano le azioni che si intendono intraprendere per arginare il
preoccupante calo del numero di marmotte evidenziato nel nuovo
Piano faunistico regionale a pag. 317, calo che di certo non è
attribuibile all'attività venatoria viste le normative rigorose che
ne vietano la caccia, a causa proprio del numero limitato di capi
presenti sul territorio regionale. Anche qui, se andiamo a vedere i
dati degli ultimi anni, da quando è stato attivato il divieto di
caccia su quest'animale, abbiamo visto un calo superiore al
50%.
L'altra domanda, l'altro quesito, perché è sempre una cosa che
mi è saltata all'occhio all'interno del Piano faunistico, dove si
cita la possibilità di un'eventuale espansione della specie orso
all'interno della nostra regione. E mi sembra che la volontà
politica di quest'Aula fosse contraria all'inserimento o ad
un'eventuale introduzione della specie orso nel nostro territorio
per molti fatti che noi sappiamo, anche dovuti alla nostra
consistenza territoriale, che non sempre si adatta ad avere delle
superfici idonee per mantenere questi predatori.
Quella volontà politica che ho citato, gliela dico subito, è
quella che era stata anche sottoscritta dal suo Capogruppo,
l'impegnativa diceva: "Non autorizzare l'immissione di esemplari di
orsi nel nostro territorio" e poi ce lo troviamo nel Piano
faunistico, dove bisognerebbe prendere delle precauzioni, ma non
dice la stessa cosa che c'è scritto qua.
Poi altre due impegnative che potrebbero avere un senso che
riguardano il territorio al di fuori della nostra regione.
La nostra impegnativa è capire un po', anche per la tutela di
tutte le specie della nostra regione, a fronte di quello che è
inserito in questo Piano faunistico, la volontà di andare a
proteggere questi animali, perché se da una parte abbiamo grandi
numeri di predatori, eventualmente la possibilità di un'espansione
dell'orso ed un calo di tutte le altre specie che sono nell'elenco
delle specie cacciabili ma, come tanto è definito nella proposta
del Piano faunistico, da un numero in base alla popolazione che è
presente nella nostra regione, andando a prelevare tutti i capi che
gli esperti pensano che siano più idonei e che non rechino danni
per l'estinzione di questa razza, è per capire un po' ed avere una
visione un po' più concreta per quanto riguarda il Piano
faunistico.
Presidente -
Risponde l'assessore Carrel.
Carrel (PA) -
Per quanto attiene alla sua prima domanda,
come è indicato nella bozza del Piano regionale faunistico
venatorio, la popolazione del capriolo in Valle d'Aosta ha
evidenziato un incremento costante dal 2007 al 2018, con un massimo
di 6.771 capi censiti, mentre a partire dal 2019, per molteplici
cause concomitanti, tra cui la presenza del lupo, si è riscontrato
un repentino calo demografico, che ha portato il numero di caprioli
a stabilizzarsi intorno ai 4 mila capi.
Per il prossimo futuro, la gestione venatoria di questo ungulato
dovrà quindi essere caratterizzata da un approccio prudenziale
nella predisposizione dei Piani di prelievo annuali, oggetto anche
di riflessioni in previsione della discussione del Piano regionale
faunistico venatorio.
In risposta al suo secondo quesito, vorrei evidenziare che in
Valle d'Aosta vengono effettuati i conteggi della marmotta dal
2003. Nel periodo preso in considerazione per la revisione del
Piano regionale faunistico venatorio sono stati effettuati i
censimenti in tredici aree campione almeno una volta l'anno.
La metodologia utilizzata dal Corpo Forestale si basa solo
sull'osservazione diretta.
Nel periodo 2003-2022 sono stati registrati 1.045 esemplari e
non c'è evidenza di osservazioni dirette di predazioni.
Il suo ultimo interrogativo riguarda l'orso bruno: è noto come
questo animale mostri un forte legame con gli ecosistemi forestali
di montagna, soprattutto querceti, faggete e boschi di
conifere.
Secondo le osservazioni effettuate sugli orsi in Trentino, la
specie occupa spazi compresi tra i 500 e i 1.600 metri sopra il
livello del mare.
Ad oggi in Valle d'Aosta non è stata rilevata la presenza
dell'orso, tuttavia negli anni passati ci sono stati alcuni
avvistamenti accertati nelle valli piemontesi del biellese.
Si evidenzia a tal proposito che la rete di monitoraggio,
attualmente presente sul territorio per la gestione del lupo,
permette anche di individuare l'eventuale presenza dell'orso. Sul
tema dell'orso gli uffici dell'Assessorato si mantengono
costantemente aggiornati ed al corrente di quanto avviene in altre
Regioni, ed io stesso più volte ho avuto modo di confrontarmi di
proposito con la collega della Provincia di Trento che ha
riscontrato non poche difficoltà nella gestione dei casi messi in
risalto dai media.
Nell'eventualità in cui dovesse essere individuata la presenza
di uno o più esemplari di orso, dovremmo fare riferimento alla
normativa vigente che, visti i recenti sviluppi, è in fase di
evoluzione.
Presidente -
Consigliere Planaz, ha facoltà di
replica.
Planaz (RV) -
Come obiettivo della nostra interpellanza,
a fronte di altre specie che popolano fortunatamente anche il
nostro territorio, ne abbiamo preso in considerazione tre: un
predatore e due specie che oggi forse sono quelle che risentono
della presenza di predatori nella nostra regione: il capriolo e la
marmotta.
Il capriolo, lo sappiamo tutti, era in un numero non rilevante
vent'anni fa, quando si è introdotto nella nostra regione; nel
2018, prima della pandemia, è arrivato ad un numero abbastanza
soddisfacente, infatti anche nei censimenti che effettuano sia il
Corpo Forestale che i cacciatori - che fanno addirittura assieme,
come è regolamentato dal Piano faunistico -, si vede palesemente la
diminuzione di questo animale, perché forse, diciamo, che di tutti
gli ungulati che abbiamo nel nostro territorio è quello che oggi è
un po' più debole e che riesce meno a difendersi dagli attacchi dei
predatori.
Forse non è solo quella l'unica causa, però, se fosse anche un
po' questa la causa del calo del numero di questo animale, non
bisogna togliere l'attenzione anche per gli altri animali perché,
di conseguenza, oggi quello un po' più debole viene attaccato, è
più facile magari da predare da parte dei predatori ma, di
conseguenza, la ricaduta ricadrà anche sugli altri animali.
È per questo che con quest'iniziativa abbiamo voluto portare
all'attenzione questi argomenti, anche a fronte di una richiesta
che abbiamo presentato - e non ho ancora avuto modo di avere
risposta -, se c'è la possibilità di poter approfondire la tematica
del Piano faunistico regionale, di questa proposta, in Commissione,
per poter avere dei dati a sufficienza - se possibile - e per poter
dare a tutti i nostri colleghi delle indicazioni che potrebbero
magari essere utili per la salvaguardia di tutte le specie. Io
penso che non ci sia nulla di male, anche perché l'attività
venatoria nella nostra regione risente anche di un'attività che è
tramandata da molte generazioni, è anche una tradizione che è
importante per il mantenimento, e fino adesso è stato l'unico modo
di controllare tutte le specie esistenti nel nostro territorio e
prelevare quelle che forse, in base ai dati scientifici, potevano
essere in esubero, e far sì di poter arrivare ad un documento che
dia delle risposte il più possibile, sia per gli animali che
dobbiamo tutelare, ma anche per quanto riguarda l'attività
venatoria e la buona gestione di quest'attività venatoria, perché,
non dimentichiamoci, che se attuiamo un documento che sia corretto
e di facile interpretazione, di conseguenza sono anche più facili i
controlli e tutto il resto che ne consegue per il buon
riconoscimento di quest'attività.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK