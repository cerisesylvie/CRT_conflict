Consiglio Regionale della Valle d'Aosta - Oggetto del Consiglio n. 384 del 10 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 384 del 10 luglio 1981 - Resoconto
OGGETTO N. 384/81 - DISEGNO DI LEGGE CONCERNENTE: "MODIFICAZIONE
DELLA PIANTA ORGANICA DEL PERSONALE DELL'ASSESSORATO DELLE
FINANZE".
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Con quanto disposto nel disegno di legge
in oggetto, si vuole far fronte ad alcune necessità indilazionabili
dell'Assessorato alle Finanze.
La prima necessità è quella del coordinamento con le
Amministrazioni comunali in relazione ad una legge regionale che
prevede lo sfruttamento totale dei fondi messi a disposizione dalla
Cassa Depositi e Prestiti. Siamo stati molto lenti a partire perché
i Comuni avevano delle grosse difficoltà per la preparazione delle
domande e per l'inoltro di queste alla Cassa Depositi e Prestiti.
Abbiamo dovuto sovraccaricare un funzionario ed i risultati ci
hanno convinto della necessità di istituire un nuovo posto per il
disbrigo di queste operazioni.
L'altra necessità riguarda la gestione del bilancio, il
coordinamento con il centro meccanografico; presto bandiremo un
concorso per un posto di analista per assicurare una gestione
continua ed aggiornata del bilancio stesso. In futuro l'analista
sarà anche incaricato in modo particolare di controllare la voce
"Entrate" perché con il nuovo riparto fiscale sarà estremamente
importante, direi fondamentale, avere la certezza delle entrate
dell'IVA e da qui la necessità di poter controllare alla fonte.
Vi è un emendamento richiesto dalla Commissione Affari Generali
sul quale la Giunta concorda.
Presidente
- Oltre al parere dell'Assessorato alle
Finanze ed al parere della Commissione Affari Generali, con
l'emendamento testé ricordato dal Presidente della Giunta, informo
che su questo disegno di legge vi è anche il parere della
Commissione consultiva paritetica.
Ha chiesto di parlare il Consigliere Mafrica, ne ha facoltà.
Mafrica (PCI)
- Abbiamo osservato come questo disegno di
legge sia stato chiamato "Modificazione della pianta organica" e
non ristrutturazione; avanziamo delle perplessità su questo modo di
procedere, in particolare per quanto riguarda il sistema di mutare
la struttura degli Assessorati un pezzettino alla volta cominciando
dai Dirigenti o dai Vice-Dirigenti, senza prevedere prima una
ristrutturazione per tutto il complesso dell'Amministrazione -
tenendo anche conto che attualmente il bilancio è organizzato per
settori - e senza andare quanto meno ad un progetto che riguardi
gli uffici di un intero Assessorato. La nostra prima perplessità è
dunque sul carattere parziale di questa modifica.
La seconda è sulla funzione di questo Vice-Dirigente che ha il
compito di controllare l'andamento della finanza comunale. Ci nasce
il dubbio che poi questo compito non possa diventare poco più che
un controllo, magari di tipo restrittivo, e che possa ledere
l'autonomia dei Comuni: c'è una frase nella legge che lascia
intravedere questa possibilità. Le Regioni hanno protestato quando
lo Stato ha dato una indicazione in questo senso verso le finanze
regionali, non vorremmo che si cominciasse a fare qualcosa del
genere a livello comunale quando nella relazione, al 4° capoverso,
si parla dei compiti del Vice-Dirigente: "Troppo spesso la Regione
si è sostituita ai Comuni, giustamente i Comuni reclamano maggiore
autonomia finanziaria, ma è bene predisporre un ufficio avente
anche lo scopo di valutare, nei limiti dell'autorizzazione
legislativa già prevista dalla legge regionale di contabilità, la
percentuale di utilizzo dei fondi accreditati dalla Regione e
sollecitare la definizione degli interventi delegati".
Ecco questa espressione ci sembra possa lasciare intravedere un
controllo della Regione sulla utilizzazione dei fondi accreditati
della Regione stessa ai Comuni.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Ogni volta che si discute sulle
modificazioni della pianta organica del personale di questo o
quell'Assessorato, ci sono sempre delle polemiche ed in più la
dichiarazione dell'Assessore competente - o qualche volta del
Presidente della Giunta - il quale dice che si dovrebbe chiaramente
rivedere tutta la pianta organica dell'Amministrazione regionale,
ma che per esigenze contingenti bisogna procedere con urgenza ad
una modifica parziale. La Regione autonoma della Valle d'Aosta ha
speso fior di milioni qualche anno fa per far stampare quintali di
libri che probabilmente sono accatastati in qualche magazzino. Era
stata data la consulenza ad una società perché facesse uno studio
sulla riorganizzazione dell'Amministrazione regionale e la società
ha stampato - ripeto - quintali di volumi, oltretutto di difficile
consultazione, e nonostante questo la Giunta continua di volta in
volta a portare modificazioni alla pianta organica di questo o
quell'Assessorato; non più tardi di tre mesi fa è stata fatta -
sempre all'Assessorato alle Finanze - una modificazione alla pianta
organica per il servizio del centro meccanografico, il che ha
suscitato parecchie perplessità anche fra i componenti dell'attuale
maggioranza. Per questi, e per i motivi esposti dalla relazione che
suscitano in noi parecchie perplessità - come pure ha già
anticipato i collega Capogruppo del PCI -, finché non verrà
proposta una riorganizzazione di tutta l'Amministrazione regionale,
non voteremo più a favore di queste modificazioni parziali ed in
questo caso specifico ci asterremo dalla votazione.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- È pur vero che la necessità di
ristrutturare gli uffici regionali esiste ed è altrettanto vero che
questo obiettivo è stato inserito anche nel programma dell'attuale
maggioranza. Però non possiamo nasconderci che ristrutturare nel
suo complesso l'Amministrazione regionale non è un compito né
facile né semplice e che gli studi fatti in precedenza hanno perso
oggi la loro attualità rispetto ad alcune modificazioni profonde
che ci sono state nel bilancio della Regione. Là dove gli
Assessorati hanno perso la loro importanza e si sono creati i
settori di intervento, sono sorte esigenze nuove che non è facile
affrontare compiutamente nella loro globalità.
Ritengo che questa difficoltà non deve assolutamente scoraggiare
la Giunta dall'affrontare il problema, ma credo anche che dobbiamo
stare attenti al rischio di paralizzare l'Amministrazione se ci
asteniamo da qualunque intervento fino a quando no avremo un
processo di ristrutturazione globale. Evidentemente alcuni
interventi che si rendono estremamente urgenti e necessari è giusto
che siano fatti, in particolare con questo disegno di legge mi
sembra di aver capito che si vuol dare un impulso maggiore ad
alcune funzioni dell'Assessorato alle Finanze.
L'aspetto di maggiore interesse mi sembra quello citato dal
Consigliere Mafrica quando parlava della funzione di controllo nei
confronti dei Comuni che poteva comportare il rischio di limitare
l'autonomia degli Enti locali. Credo che l'intenzione della legge
vada nella direzione totalmente opposta perché attraverso una
verifica di quanto viene fatto nei Comuni in sede di bilancio, la
Regione ha la possibilità di valutare quali carenze e quali
difficoltà essi hanno ed è in grado di mettere a loro disposizione
dei funzionari qualificati per dare indicazioni e suggerimenti sul
modo di gestire. Inoltre consente a noi di valutare le possibilità
reali di decentramento senza trasferire difficoltà, carenze e
ritardi della Regione automaticamente sui Comuni, cioè di
trasferire quei famosi residui passivi che abbiamo a livello
regionale di pari passo sui Comuni, il che non risolverebbe niente
ma aggraverebbe la situazione. Sulla base di una interpretazione in
questi termini della legge, ho suggerito d'accordo con gli altri
membri della Commissione un emendamento, che è stato fatto proprio
dal Presidente della Giunta e che mira ad ottenere che a questi
posti di nuova istituzione venga ammesso personale con particolare
qualificazione professionale.
Ritengo che il disegno di legge in questa Regione sia valido e
sia pertanto necessario votarlo, per cui voterò a favore.
Presidente
- Passiamo alla chiusura della discussione
generale, dando la parola al Presidente della Giunta.
Ha chiesto di parlare il Presidente della Giunta, ne ha
facoltà.
Andrione (UV)
- È un brevissimo intervento. Non riprendo
la grossa questione del personale che è tata accennata dal
Consigliere De Grandis, ma vorrei solo annunciare che durante una
riunione abbiamo deciso di iniziare lo studio della formazione del
Consiglio del personale in quanto dopo lunghi anni mi sono convinto
che se riforma ci sarà dell'intera Amministrazione, questa potrà
venire solo dall'interno dell'Amministrazione stessa - magari
chiedendo delle consulenze esterne - ma non come piano generale
fatto dal di fuori, che poi non si applica all'interno.
Quanto ha detto il Consigliere De Grandis circa i Comuni è
esatto, ne abbiamo parlato anche con numerosi Sindaci. La nostra
tendenza - anche in questo campo è allo studio una legge di cui
parleremo in autunno - è quella di creare un automatismo con
l'aiuto della Regione, che premi i Comuni attivi, cioè da diversi
anni sperimentiamo una legge che dà aiuto ai Comuni piccoli e che
si aggiunge alle entrate proprie dei Comuni senza discriminare
assolutamente quali sono queste entrate. L'unico Comune che abbiamo
escluso dopo lunghe discussioni da questo premio, è il Comune di
Saint-Vincent perché ha il 5% degli utili del Casinò.
Ora avvengono delle discrepanze fra i vari Comuni che in alcuni
casi si dimostrano delle vere, flagranti ingiustizie ed ecco quindi
lo scopo del nostro tentativo: tutto questo nella relazione è detto
in maniera troppo sintetica e poi non si applica certamente a
questo disegno di legge che invece è sostanzialmente di appoggio
alle attività comunali. Ripeto che torneremo in aula con un
progetto di legge più articolato sul quale potremo lungamente
discutere.
Faccio sempre lo stesso esempio: il Comune di Valpelline per me
è un Comune non attivo perché ha ancora religiosamente conservati
in banca gli 80 milioni di lire dell'indennità del CEB che si sono
svalutati del 600%: questa è la realtà.
Presidente
- Ha chiesto di parlare il Consigliere Mafrica
per dichiarazione di voto, ne ha facoltà.
Mafrica (PCI)
- Intervengo solo per annunciare
l'astensione del nostro Gruppo.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Debbo confessare che ancora una volta
non ci è chiaro quanto intende fare la Giunta con un provvedimento
la cui spiegazione - sia attraverso la relazione che attraverso le
parole del Presidente della Giunta - non è stata sufficiente, e ci
impedisce di vedere che cosa sta dietro a questo provvedimento.
Dobbiamo comunque constatare che sta crescendo il numero di
dirigenti all'interno di questa Amministrazione ma è una critica
che abbiamo già fatto a suo tempo, quando si è voluto lasciare
troppo spazio ai dirigenti con il rischio che vadano a sconfinare
in un campo che non è il loro. Non sappiamo se c'è necessità
dell'istituzione di questi posti all'Assessorato alle Finanze e
poiché noi siamo contrari per principio, ci troviamo purtroppo
ancora una volta nella condizione di chi non sa bene come stanno le
cose, a differenza di qualcuno che pare avere il filo diretto con
la Giunta e che da questa posizione non solo approva le scelte che
la Giunta fa, ma pare essere addirittura in grado di spiegare al
Consiglio quanto si vuole fare con certi disegni di legge.
Sarebbe opportuno che la Giunta cooptasse tale collaboratore per
capacità e per conoscenze perché non si limiti a dare informazioni
delle cose che sa durante le sedute consiliari, ma - facendo tesoro
del filo diretto con la Giunta - parli con i Consiglieri suoi
colleghi e mantenga migliori rapporti con il Consiglio, perché
funzioni come una specie di Assessore per i rapporti con il
Consiglio - se mi passate il termine - e visto che i posti
aumentano e così anche il peso di certi Gruppi, sarebbe il caso che
aumentassero anche i posti di Assessore.
Con questa modesta considerazione chiudo il mio intervento
riaffermando appunto che nonostante la buona volontà di quanti
hanno inteso spiegare, non abbiamo capito per cui ci asterremo.
Presidente
- Ha chiesto di parlare il Consigliere Nebbia
per dichiarazione di voto, ne ha facoltà.
Nebbia (PSI)
- Da parte nostra invece il filo diretto con
la Giunta non c'è, ma il risultato della nostra posizione è dovuto
alle discussioni che sono avvenute in sede di Commissione Affari
Generali alla quale hanno partecipato tutte le forze politiche che
vi sono all'interno.
Le spiegazioni che sono state date e le discussioni che sono
state fatte, se da una parte ci hanno lasciati perplessi sul fatto
che ancora una volta si fanno delle modifiche agli organici degli
Assessorati senza una visione globale di tutto il problema,
dall'altra ci hanno convinti che in questo momento, vita la
funzione che l'Assessorato alle Finanze ha assunto nei confronti
degli altri Assessorati - funzione della quale avevo parlato anche
ieri - è opportuno un rafforzamento di questo Assessorato in
termini non provvisori perché pur dovendo risultare valido, dovrà
preludere a una riorganizzazione più completa e complessiva.
In questo senso riteniamo di esprimere parere favorevole come
abbiamo già espresso in sede Commissione Affari Generali, pur con
le riserve anzidette.
Presidente
- Passiamo all'articolato. Do lettura
dell'art. 1.
Nella tabella organica dei posti e del personale
dell'Assessorato delle Finanze di cui agli allegati A e C alla L.R.
9 febbraio 1978, n° 1 sono aggiunti due nuovi posti di Primo
segretario - Capo Servizio (qualifica dirigenziale, ruolo del
personale amministrativo).
Presidente
- Metto in approvazione l'art. 1 testé
letto.
Esito della votazione:
Presenti: 25
Votanti: 19
Astenuti: 6 (Nuova Sinistra, PSDI e 4 Consiglieri del PCI)
Maggioranza: 13
Favorevoli: 19
Il Consiglio approva.
Presidente
- Do lettura dell'art. 2.
All'elenco degli Uffici dell'Assessorato alle Finanze di cui
all'allegato B) alla legge regionale 9 febbraio 1978, n° 1
modificata dall'art. 2 della legge regionale 16 giugno 1978, n° 32
è aggiunto l'Ufficio Finanza locale.
Presidente
- Pongo in votazione l'art. 2 testé letto.
Esito della votazione:
Presenti: 24
Votanti: 18
Astenuti: 6 (Nuova Sinistra, PSDI e 4 Consiglieri del PCI)
Maggioranza: 14
Favorevoli: 18
Il Consiglio approva.
Presidente
- Do lettura dell'art. 2/bis che diventa art.
3, presentato dalla Commissione.
Per la nomina al posto di Primo Segretario Capo Servizio
dell'Ufficio Finanza Locale è prescritto il possesso del diploma di
laurea in economia e commercio oppure in scienze politiche ad
indirizzo politico-economico.
Presidente
- Pongo in approvazione l'art. 3 testé
letto.
Esito della votazione:
Presenti: 24
Votanti: 18
Astenuti: 6 (Nuova Sinistra, PSDI e 4 Consiglieri del PCI)
Favorevoli: 18
Il Consiglio approva.
Presidente
- Do lettura dell'art. 3 che diventa art.
4
L'onere derivante dall'applicazione delle presente legge,
valutato in annue £ 30.000.000 graverà sul capitolo 20900 del
bilancio di previsione della Regione per l'anno 1981 e sui
corrispondenti capitoli per gli anni successivi.
Presidente
- Pongo in votazione l'art. 3 testé letto.
Esito della votazione:
Presenti: 24
Votanti: 18
Astenuti: 6 (Nuova Sinistra, PSDI e 4 Consiglieri del PCI)
Favorevoli: 18
Il Consiglio approva.
Presidente
- Do lettura dell'art. 4 che diventa art.
5.
Alla copertura dell'onere di cui al precedente articolo si
provvede per l'anno 1981 mediante maggiore entrata di pari somma
già accertata al cap. 01500 del bilancio regionale per l'esercizio
stesso.
Per gli anni 1982 e 1983 la copertura è assicurata dal
normale incremento delle quote fisse di ripartizione fra lo Stato e
la Regione delle entrate erariali previste dalla legge 6.12.1971,
n. 1065, già accertata nell'esercizio 1981.
Per gli anni successivi l'onere sarà iscritto con legge di
bilancio.
Presidente
- Metto in approvazione l'art. 4 testé
letto.
Esito della votazione:
Presenti: 24
Votanti: 18
Astenuti: 6 (Nuova Sinistra, PSDI e 4 Consiglieri del PCI)
Favorevoli: 18
Il Consiglio approva.
Presidente
- Do lettura dell'art. 5 che diventa art.
6.
Al bilancio della Regione per l'esercizio 1981, sono
apportate le seguenti variazioni:
PARTE ENTRATA
Variazione in aumento:
Cap. 01500
Quote fisse di ripartizione delle entrate erariali previste
dalla legge 6 dicembre 1971, n° 1065
£ 30.000.000
PARTE SPESA
Variazione in aumento:
Cap. 20900
Spese per il personale addetto ai servizi della Regine -
stipendi, altri assegni fissi e contributi diversi a carico
dell'ente.
£ 30.000.000
Al bilancio pluriennale 1981-1983 per gli anni 1982-1983 sono
apportate le seguenti variazioni:
PARTE ENTRATA
Variazione in aumento:
TITOLO I - Entrate derivanti da tributi propri della Regione,
dal gettito di tributi erariali o di quote di esso devolute alla
Regione
Categoria 2° - Compartecipazione di tributi erariali
anno 1982
£ 30.000.000
anno 1983
£ 30.000.000
TOTALE
£ 60.000.000
PARTE SPESA
Variazione in aumento:
Spese di funzionamento istituzionale
1.2 Personale regionale
anno 1982
£ 30.000.000
anno 1983
£ 30.000.000
TOTALE
£ 60.000.000
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
Aosta lì
Presidente
- Metto in approvazione l'art. 5 testé
letto.
Esito della votazione:
Presenti: 24
Votanti: 18
Astenuti: 6 (Nuova Sinistra, PSDI e 4 Consiglieri del PCI)
Favorevoli: 18
Il Consiglio approva.
Presidente
- Il Consiglio è chiamato per votazione
segreta ad esprimersi sul complesso della legge.
Votazione a scrutinio segreto
Esito della votazione:
Presenti: 24
Votanti: 18
Astenuti: 6 (4 del Gruppo comunista, Nuova Sinistra e PSDI)
Maggioranza: 13
Favorevoli: 18
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK