Consiglio Regionale della Valle d'Aosta - Oggetto del Consiglio n. 2162 del 2 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 2162 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2162/X Risultati della verifica sulla gestione delle
piscine regionali di Aosta e Verrès. (Interpellanza)
Interpellanza Richiamate le risposte date dall'Assessore Agnesod
alle interpellanze discusse nelle sedute del 3 aprile 1996 e del 24
luglio '96 inerenti i problemi di gestione delle piscine regionali
di Aosta e Vérres;
Sottolineato che l'Assessore nel mese di aprile dichiarava di
non aver riscontrato nella gestione delle mancanze di rilievo,
mentre nel successivo mese di luglio informava il Consiglio che le
numerose denunce e lamentele inerenti la gestione delle varie
piscine regionali erano sottoposte a verifica da parte di un gruppo
di lavoro interno e che i risultati di tale valutazione sarebbero
stati disponibili all'inizio del mese di agosto;
Preso atto di ulteriori lamentele da parte degli utenti inerenti
l'igiene degli impianti, la temperatura dell'acqua, i guasti
diffusi a servizi quali docce e saune, il non rispetto degli orari
di apertura, l'aumento dei costi, la chiusura dei bar;
i sottoscritti consiglieri regionali
Interpellano
l'Assessore competente per conoscere:
a) i risultati della verifica svolta sulla gestione da parte del
gruppo di lavoro predisposto dall'Assessore;
b) le intenzioni della Giunta al riguardo.
F.to: Marguerettaz - Collé
Presidente Il Consigliere Marguerettaz dà per letta
l'interpellanza. Ha chiesto la parola l'Assessore al turismo, sport
e beni culturali. Agnesod.
Agnesod (UV) In effetti il quesito posto dall'interpellanza è
stato superato dagli eventi.
In risposta al primo quesito, riguardante i motivi, questi sono
ascrivibili a tutta una serie di osservazioni che sono emerse, di
contestazioni che sono state puntualmente fatte rilevare alla
società che ha gestito le piscine in questo anno, soprattutto nel
periodo in cui sono arrivate da parte di istituti scolastici, di
circoli didattici, di associazioni sul territorio, delle puntuali
osservazioni. Queste hanno portato alla conclusione che non c'era
una positività da esprimere rispetto alla gestione, ed esistendo
una clausola contrattuale che dava la facoltà all'amministrazione
regionale di risolvere unilateralmente il contratto nel corso del
primo anno, qualora fossero esistite condizioni non soddisfacenti,
si è dato corso all'applicazione di questa clausola, applicando nel
contempo la clausola dello scorrimento per evitare la chiusura
degli impianti.
In effetti non era più possibile, essendo un atto intrapreso
dall'amministrazione regionale, chiedere a colui al quale è stato
rescisso il contratto per motivi i più diversi, di non rispetto
contrattuale ma anche di altro tipo, come dicevo prima, per
questioni che riguardavano il personale e i rapporti con i
fornitori, di cui siamo venuti a conoscenza perché ci hanno
coinvolto scrivendoci e facendoci presente la situazione, non era
più possibile a questo punto affidare la continuazione nel periodo
necessario per aprire una nuova gara a questa società; quindi è
stato fatto lo scorrimento che comunque non va a conclusione di
questo periodo, ovvero dei due anni, ma prevede il periodo
sufficiente per l'espletamento della nuova gara. Indicativamente
sono stati previsti sei mesi, ma possono essere 4 o 5 o 6 o 6 e
mezzo, lo vedremo quando il bando avrà concluso il suo iter.
Non c'è più molto da aggiungere se non che c'è la volontà di
andare ad un nuovo bando, perché personalmente ho avuto modo in
questi due anni di acquisire una certa esperienza in questo settore
e credo ci siano degli elementi da introdurre in un nuovo bando per
avere migliori garanzie in futuro e per evitare che possano
ripetersi episodi spiacevoli come quello a cui abbiamo assistito.
Con la speranza, chiaramente, che ci siano dall'altra parte gestori
che rispondano alle norme contrattuali, mentre così non è stato;
sono stati disattesi alcuni importanti punti, come quello della
mancanza in alcuni momenti dei direttori responsabili, o come
quello della chiusura dei servizi sia a Pré-Saint-Didier che a
Verrès, ma altre mancanze sono state evidenziate e hanno
determinato questo tipo di soluzione.
Presidente Ha chiesto la parola il Consigliere Marguerettaz.
Marguerettaz (PpVA) Mi verrebbe da dire sono soddisfattissimo
della risposta dell'Assessore, tanto per suscitare l'ilarità del
Consiglio.... ma, Assessore, le ho fatto una domanda, non è che le
ho chiesto delle cose.....
Giustamente lei mi dice che è superata: è superata quando chiedo
le intenzioni della Giunta, perché le abbiamo apprese; ma la prima
domanda è quali sono i risultati della verifica svolta sulla
gestione da parte del gruppo di lavoro, e a questa mi risponda. La
Giunta ha deciso di procedere con la rescissione di un contratto,
lei nel mese di aprile, rispondendo ad una interpellanza,
giustamente diceva: "Sul terzo punto desidero precisare che la
norma della rescissione del contratto nel corso del primo anno di
gestione è stata inserita in sede di verifica dell'offerta anomala,
anche questa è stata voluta dalla Regione per dare alla regione
stessa maggiori garanzie". Continuava poi, giustamente: "Occorre
però aggiungere che ci si può avvalere di questa facoltà se ci si
trova di fronte ad inadempienze gravi, che recano un danno
economico o disservizio, tali per cui esistono gli estremi per
seguire questa strada".
É un anno che parliamo di queste cose, io è la prima volta che
ne parlo, prima ne hanno parlato i colleghi Parisi, Bich,
Chiarello, è un anno che le chiediamo, Assessore: ma è sicuro che
le cose vanno così bene per quanto riguarda la gestione delle
piscine? Lei ci ha sempre detto di essere sicurissimo, e qui ci
sono pagine di interventi che dicono che non solo vanno bene, vanno
meglio. Adesso fate la rescissione del contratto, le chiedo cosa è
successo, e lei mi risponde che c'erano delle cose che non
andavano, tipo quella che non c'era qualche volta il personale,
tipo quella che qualche volta hanno chiuso gli impianti.
Ma, Assessore, non sono risposte da darsi queste; mi aspettavo
di conoscere le motivazioni anche perché ci sono delle posizioni
che forse in questo Consiglio, che ha approvato il bando di
appalto, sarebbe utile dibattere.
Intanto, è sufficiente chiedere una rescissione di contratto? A
me piacerebbe sapere, in quanto Consigliere che ha approvato un
certo bando di appalto, quali punti sono stati disattesi dal
gestore, e poi, alla luce di questa risposta che non è venuta,
quali azioni intraprendere, perché magari c'è anche un discorso di
richiesta di danni nei confronti di questo gestore.
In terzo luogo sarebbe stato interessantissimo sapere come mai
questa società non è stata in grado di gestire sufficientemente
bene questo impianto, anche perché a tutte le domande che sono
state fatte al riguardo da un anno a questa parte grazie alle
interpellanze dei colleghi sulle condizioni di questa società, lei,
Assessore, in quanto responsabile politico dell'Assessorato, ci ha
sempre risposto dando ampie garanzie su questa società.
Se non è vero, allora leggo; è vero che si gioca in politica, ma
le cose non me le invento mica. Lei diceva che il responsabile del
procedimento dell'appalto aveva indicato attraverso una relazione
riservata la non sussistenza dell'anomalia; questi hanno fatto un
ribasso del 53 percento all'epoca, fatta la verifica non c'era
anomalia....
(...Interruzione dell'Assessore Agnesod, fuori microfono...)
... a me non interessa il TAR, sono qui a parlare di politica
con lei, e queste cose non le ha dette il TAR, le ha dette lei. Va
bene, vediamo la sentenza del TAR, poi però mi dice dove sono state
le inadempienze e perché avete rescisso un contratto!
Nei primi mesi di gestione - lei diceva - i dati forniti sono
buoni e vanno oltre le previsioni espresse dal tecnico in sede di
verifica, il quale probabilmente per prudenza si è tenuto su
previsioni più basse; poi, da tutte le verifiche fatte per quanto
riguarda Inail, Inps, tutto a posto, quindi il personale,
eccetera.
Addirittura, relativamente alla quantità di personale - questo
lo diceva lei, Assessore - devo rispondere che il numero di
lavoratori assunti è decisamente superiore a quanto stabilito dal
contratto.
Allora, di queste cose che lei ci diceva in risposta
all'interpellanza del collega Parisi, qual era il significato
politico? Era quello di dire: state tranquilli, abbiamo ampie
garanzie che questa società è idonea per la gestione.
Se lei prende la parola per fatto personale, mi fa piacere così
prendo qualche informazione in più rispetto a quelle che mi ha
dato, che è lo scopo per il quale ho presentato questa
interpellanza. Però, dicevo, a fronte di queste ampie garanzie che
lei ci dava - ma non lei, perché lei passava tramite gli uffici,
anche se poi quando il collega Bich l'accusava di questo, si
assumeva tutta la responsabilità delle risposte -, cosa posso fare?
Andrò a chiedere ad altri, però non so a chi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK