Consiglio Regionale della Valle d'Aosta - Oggetto del Consiglio n. 4426 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4426 del 6 aprile 1993 - Resoconto
OGGETTO N. 4426/IX Rinvio della relazione sul progetto del
raccordo del Gran San Bernardo a seguito della mozione consiliare
approvata con atto n. 4346/IX del 24 marzo 1993.
Presidente
Ha chiesto la parola il Presidente
della Giunta Lanivi.
Lanivi (GM)
Solo per chiedere il rinvio al
prossimo Consiglio regionale di questo argomento. Quali le
motivazioni di questo rinvio? Non sono riuscito a raccogliere tutta
la documentazione che in base alla mozione mi era stata richiesta,
soprattutto per le ulteriori richieste di informazioni che
derivavano dall'intervento dell'interpellante. Ho gran parte del
materiale e penso che per il prossimo Consiglio sarò in grado di
fare una relazione completa, tenendo anche conto che alcuni dati,
che devo reperire presso la Società, mi devono ancora
pervenire.
Approfitto dell'occasione per fare una comunicazione che
riguarda la situazione della variante in frazione Signayes. In base
alle ripetute prese di posizione non solo di questo Consiglio
regionale ma anche del Consiglio comunale di Aosta, oltre che
naturalmente del Consiglio di frazione e del Comitato Signayes, e
partendo dalla modificazione di atteggiamento intervenuta a Roma e
quindi dalla disponibilità del Ministero dei Lavori Pubblici di
consentire una variante al progetto iniziale, nella giornata del 2
aprile presso la Presidenza della Giunta si sono incontrati, oltre
al sottoscritto e all'Assessore ai Lavori Pubblici Vallet, una
rappresentanza della SAV e una rappresentanza della SINA per
concordare delle posizioni che tendessero a superare l'attuale
situazione conflittuale in quel di Signayes. Le decisioni, le
enuncio sinteticamente, saranno segnalate ufficialmente da un
documento che dovrebbe uscire tra poco a cura della Regione, della
SAV e della SINA. In questo documento sono ribaditi la
disponibilità e l'impegno della SAV di realizzare una variante,
tenuto conto delle indicazioni fornite dal Comitato di Signayes e
sostenute, oltre che dal Consiglio regionale, anche dalle comunità
locali e dalla Amministrazione comunale di Aosta.
Secondo punto: la Regione si impegna a sostenere la
realizzazione di questa variante presso gli organi centrali
competenti. Terzo punto, e questo è forse il dato più importante:
dopo la pausa delle ricorrenze pasquali non si procederà
all'avanzamento dei lavori in galleria. Questo per avere il tempo
sufficiente per precisare meglio lo studio di variante che la SAV
ci ha già presentato in termini non definiti ma già vicini ad una
precisione esecutiva.
Presidente
Ha chiesto la parola il Consigliere
Riccarand.
Riccarand (VA)
Io prendo atto della richiesta del
Presidente della Giunta di rinviare al prossimo Consiglio la
relazione sulla vicenda del raccordo del Gran San Bernardo,
arricchita dagli elementi che erano stati richiesti con la mozione
approvata nello scorso Consiglio.
È infatti evidente che se non sono state acquisite tutte le
informazioni necessarie, e in particolare per quanto riguarda la
situazione patrimoniale della SAV quelle riguardanti le vicende
societarie, et cetera, è opportuno un rinvio per avere un quadro
complessivo che sia esauriente, in modo anche da avere finalmente
un po' di chiarezza su tutta questa vicenda.
Nello stesso tempo prendo atto positivamente di quanto
comunicato dal Presidente della Giunta in ordine all'esito
dell'incontro che c'è stato tra la Regione, la SAV e la SINA, il
quale conferma un indirizzo scaturito da questo Consiglio e poi
sviluppato nell'incontro romano che mi porta a dire che si sta
andando operativamente in questa direzione.
Credo che anche questa decisione di interrompere i lavori di
scavo in Galleria, per evitare che vadano a compromettere la
soluzione alternativa che è allo studio e in corso di definizione,
vada nel senso di accogliere le preoccupazioni più volte espresse
dal Comitato e dagli abitanti della zona di Signayes.
Noi prendiamo atto con soddisfazione delle affermazioni del
Presidente della Giunta e ci riserviamo di intervenire nel
complesso della vicenda quando sentiremo la relazione del
Presidente su tutta la questione del raccordo del Gran San
Bernardo.
Presidente
C'era una richiesta di rinvio, Gremmo
vuole pronunciarsi su questa richiesta.
Gremmo (LAP)
Semplicemente per dire che il buon
senso qualche volta riesce anche a prevalere. Io volevo dare atto
al Presidente di aver dato retta al buon senso, alla ragione di chi
si è mosso rischiando di vedere compromessa una situazione
piuttosto che ad altre sirene che potevano eventualmente
suonare.
È importante che di fronte all'interesse della collettività si
sia sgomberato il campo da qualunque altra ipotesi, volontà,
pressione, proprio perché di pressioni su questa vicenda ce ne sono
state e io temo ce ne saranno ancora; mi sembra dunque che vada
rimarcata la volontà che mi è parsa di cogliere nelle dichiarazioni
del Presidente di porre dei punti fermi.
Il Consiglio, come espressione, come Parlamento della comunità
valdostana, credo abbia fatto il suo dovere e potrà consegnare ai
colleghi che prenderanno il nostro posto nella prossima legislatura
una volontà precisa in base a cui mi auguro potranno muoversi.
Presidente
Credo dunque si possa prendere atto
della richiesta di rinvio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK