Consiglio Regionale della Valle d'Aosta - Oggetto del Consiglio n. 1889 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1889 del 6 ottobre 2022 - Resoconto
OGGETTO N. 1889/XVI - Interpellanza: "Piano di interventi e
servizi a favore delle persone con disabilità".
Bertin (Presidente) -
Riprendiamo. Siamo al punto n. 44.
Si è prenotato per l'illustrazione dell'interpellanza il
consigliere Marquis, ne ha facoltà.
Marquis (FI) -
L'interpellanza trae spunto dal
piano degli interventi e servizi a favore delle persone con
disabilità da attuare nel triennio 2018-2020, quindi un piano
triennale che è stato approvato in data 8 gennaio 2018 con la
delibera di Giunta regionale n. 8. È una delibera questa
interessante, l'ho letta con attenzione e devo dire che l'ho letta
una decina di volte ma ho avuto delle difficoltà e ho ancora
tuttora delle difficoltà a capirne i contenuti. In particolare,
nelle premesse si evidenzia che con tale iniziativa ci si è posti
l'obiettivo "di consolidare un'alleanza forte tra le famiglie di
persone con disabilità, associazioni, volontari, privato sociale,
imprese e istituzioni pubbliche per costruire un programma
pluriennale di azioni che permetta a tutte le persone con
disabilità di poter avere un progetto personalizzato di vita".
Ovviamente il progetto era ambizioso, molto probabilmente anche
perché la data era abbastanza particolare: l'8 gennaio, si trattava
di fine legislatura. Veniva anche evidenziato che, per realizzare
quanto in esso contenuto, occorrono continuità di attenzione,
impegno e lavoro da parte di tutte le istituzioni coinvolte e che
pertanto è indispensabile procedere alla formalizzazione dei gruppi
di lavoro interessati. Questo programma sostanzialmente triennale
nasce da una manifestazione che è stata fatta in occasione della
"Giornata della disabilità", era la giornata del 3 dicembre ma in
quest'occasione si è fatta una manifestazione che è durata dal 27
novembre al 3 dicembre 2017 alla Cittadella dei giovani, una
manifestazione ben organizzata, che è costata circa 50 mila euro a
livello organizzativo, e in questa manifestazione si sono un po'
incontrate tutte le parti: dalle Associazioni a qualche
rappresentante di famiglia, soggetti coinvolti. Alla fine di questa
manifestazione si è fatta un po' una sintesi delle idee che sono
uscite dai confronti ed è nato il piano che è stato approvato nel
mese di gennaio 2018. Il piano individua delle priorità: la prima
priorità da fare subito, c'era scritto nel 2018: "raccolta
strutturata dei dati relativi alla disabilità incrociando gli
archivi degli Assessorati istruzione, cultura, attività produttive,
politiche del lavoro e ambiente, al fine di pervenire a una base
dati stratificata, nominativa e individuale che consenta di
monitorare l'evoluzione del fenomeno nel tempo e di dimensionare
correttamente i fabbisogni dei servizi e interventi". Dicevo prima
che ho difficoltà a capire il contenuto di questa delibera perché
vengono costituiti sei-sette tavoli, sei-sette gruppi di lavoro
nell'ambito del tema della disabilità. In ultimo viene evidenziato
che dovrà essere costituito, con un atto del Coordinatore del
Dipartimento sanità, salute e politiche sociali, un gruppo di
lavoro composto da rappresentanti della struttura competente in
materia di disabilità, del Dipartimento trasporti, del Consiglio
permanente degli Enti locali e del Co.Di.VdA al fine di esaminare e
valutare le soluzioni avanzate nel documento programmatico
allegato, che riporta la sintesi di tutte le iniziative. Viene
anche detto che il gruppo interistituzionale sulla disabilità ha il
ruolo di monitorare l'evoluzione di tutta la conduzione delle
iniziative che sono state individuate. Mi risulta che questo gruppo
è più di un anno addirittura che neanche si riunisce, quindi non so
quale monitoraggio potrà fare perché mi pare che il gruppo
interistituzionale di cui fa parte anche il collega Padovani sia
stato individuato ed è stato ricostituito l'anno scorso ma non ha
fatto delle riunioni oltre a quella di insediamento.
Al netto di questo, con l'iniziativa che è stata presentata
sostanzialmente si chiede: "se il gruppo di cui al punto 9 - quello
che ho citato prima del deliberato - è stato istituito, quali
determinazioni ha prodotto e quanti e quali altri gruppi o tavoli
di lavoro previsti nella delibera sono stati attivati o si
intendono attivare". Punto n. 2: "se gli interventi ritenuti
prioritari tra le azioni ricomprese nel piano che dovevano essere
avviate già nel 2018 sono stati attuati e se al piano 2018-2020 ha
fatto seguito il piano 2021-2023", perché il problema della
disabilità permane, quel piano forse ha cessato le sue funzioni.
Punto n. 3: "a quanto ammonta in Valle d'Aosta il numero delle
persone con disabilità aventi diritto a un progetto personalizzato
di vita e quante di esse ne hanno beneficiato nel triennio
2018-2020" in quanto la finalità era di dotare tutte le persone del
progetto di vita, tutte le persone con disabilità in questo piano
triennale. Punto n. 4: "se ritiene che le persone disabili e le
loro famiglie possano ritenersi soddisfatte dell'attuazione di
questo piano".
Presidente -
Risponde l'assessore Barmasse.
Barmasse (UV) -
La prima domanda dell'interpellanza è:
"se il gruppo di cui al punto 9 del deliberato è stato istituito".
Questa è una delibera del 2018 e non è stato istituito
successivamente questo gruppo di lavoro, quello indicato al punto 9
della deliberazione del 2018 in quanto il gruppo stesso, così come
declinato, avrebbe rappresentato un doppione sia per componenti che
per funzioni del gruppo interistituzionale sulla disabilità. Al
gruppo interistituzionale sulla disabilità costituito con delibera
della Giunta n. 3132 spetta elaborare linee politiche condivise sul
percorso di inclusione delle persone con disabilità, coordinare e
raccordare l'attuazione degli interventi monitorandone e
valutandone l'applicazione, garantire l'integrazione tra le
modalità operative dei soggetti responsabili dell'inserimento
sociale, educativo e lavorativo delle persone con disabilità,
curare le rilevazioni dei dati e delle informazioni sulle attività
svolte e la predisposizione di rapporti periodici, definire le
caratteristiche organizzative e operative per la realizzazione di
una rete formativa regionale sulla disabilità. La DGR n. 3132 ha
determinato la composizione come segue: Dirigente della struttura
regionale competente in materia di disabilità, che è il
coordinatore del gruppo, un rappresentante dell'Assessorato
istruzione e cultura, un rappresentante dell'Assessorato competente
in materia di politiche del lavoro, un rappresentante
dell'Assessorato turismo, sport e commercio, un rappresentante
dell'Assessorato opere pubbliche, difesa del suolo e edilizia
residenziale pubblica designato dall'Assessore competente. Il
Direttore generale dell'Azienda USL della Valle d'Aosta e un suo
delegato, il Presidente del Consiglio permanente degli Enti locali,
un rappresentante dell'Associazione impegnata in tema di
disabilità. Con deliberazione della Giunta n. 885/2009 il gruppo è
stato integrato dal Coordinamento delle organizzazioni di
volontariato che si occupano di disabilità in Valle d'Aosta: il
Co.Di.VdA. Con deliberazione n. 2558/2011 il gruppo
interistituzionale è stato integrato da un esperto dell'Università
della Valle d'Aosta. Infine, con deliberazione di Giunta n.
3028/2011 il gruppo interistituzionale è stato integrato con un
rappresentante della Fondazione della Regione autonoma Valle
d'Aosta il sistema "Ollignan Onlus".
Gli altri gruppi di lavoro, di cui alla DGR n. 8/2018 ad oggi
attivati sono: il gruppo di lavoro per la valutazione e lo sviluppo
e individuazione degli strumenti, l'inserimento lavorativo da
affiancare a quelli previsti dal collocamento mirato, ex legge n.
8/1999, istituito presso le politiche del lavoro; il GLIR,
istituito presso la Sovrintendenza agli studi integrato
all'occorrenza da un rappresentante della competente struttura
politica del lavoro; il gruppo di lavoro incaricato di rivedere la
disciplina e i requisiti dei servizi diurni domiciliari e
integrativi delle persone con disabilità; il gruppo di lavoro
incaricato di monitorare i progetti pilota avviati in
coprogettazione con il terzo settore per la sperimentazione di
formule abitative autonome per le persone con disabilità per il
"durante noi" e il "dopo di noi".
Seconda domanda: "se gli interventi ritenuti prioritari tra le
azioni ricomprese nel piano che dovevano essere avviate già nel
2018 sono stati attuati e se al piano 2018-2020 ha fatto seguito il
piano 2021-2023". Tra gli interventi previsti nel piano sono stati
attivati la costituzione dell'Unità di valutazione
multidimensionale, avvio della presa in carico attraverso
l'istituzione della figura del Case Manager delle persone con
disabilità, la valutazione delle funzionalità su base ICF per la
fascia anagrafica dei giovani in uscita dal percorso scolastico e
per le persone disabili che richiedono l'intervento delle UVMDi per
la definizione e rivalutazione del progetto di vita personalizzato,
l'attivazione di percorsi misti e integrati scuola lavoro per lo
sviluppo del progetto di vita della persona disabile. Nell'ambito
delle politiche del lavoro sono attive sperimentazioni e sono in
corso di realizzazione dei progetti relativi, tra l'altro, a
tirocinio a tutoraggio intensivo per persone con disabilità fisiche
o sensoriali, tirocini di pre-inserimento, di borse di lavoro. Sono
previsti, nell'ambito di coprogettazione, la sperimentazione di
formule abitative innovative, rivolte a sviluppare percorsi di
autonomizzazione, tipo il
co-housing
, gruppi appartamento,
per il "durante noi" e il "dopo di noi". Al piano 2018-2020 non ha
ancora fatto seguito un nuovo piano, ma dalle valutazioni e dalle
riflessioni emerse nei vari gruppi di lavoro e nei confronti con le
famiglie, si impone un aggiornamento del piano di interventi a
favore delle persone con disabilità, con particolare riferimento
alla necessità di ridefinire il modello d'offerta verso centri
multiservizi capaci di adattarsi ai bisogni delle persone con
flessibilità e rapidità.
"A quanto ammonta in Valle d'Aosta il numero delle persone con
disabilità aventi diritto a un progetto personalizzato": l'articolo
14 della legge n. 328/2000 riconosce il diritto al progetto
individuale per la realizzazione della piena integrazione delle
persone disabili di cui all'articolo 3 della legge 5 febbraio 1992
n. 104. Ciò determina che, in base alla norma nazionale, tale
possibilità è riconosciuta solo a chi sia in possesso di
certificazione per lo stato di handicap, ai sensi della legge n.
104/1992, indipendentemente dal riconoscimento della gravità o
meno, ai sensi dell'articolo 3, comma 1 comma 3, della legge n.
104/1992. I dati aggiornati al 30 giugno scorso indicano che nella
nostra Regione gli aventi diritto, cioè coloro che rientrano nella
legge n. 104/1992, sono 4.909. È d'obbligo rammentare che sono dati
suscettibili e di rilevanti e frequenti modifiche che ricomprendono
la fascia di età tra 0 a 85. Dal 2018 ad oggi 120 utenti aventi
diritto si sono rivolti all'UVMDi, perché ovviamente tra gli aventi
diritto bisogna fare la richiesta di un progetto di vita per
l'elaborazione del proprio progetto personalizzato di vita, di
questi utenti 90 hanno già trovato risposta e attualmente sono
attivi 84 progetti, mentre 4 sono in fase di realizzazione.
"Se ritiene che le persone disabili e le loro famiglie possano
ritenersi soddisfatti": sicuramente resta ancora molto da attuare,
da fare, occorre procedere alla diversificazione dei bisogni
espressi dalle persone disabili e dalle loro famiglie, è necessario
rispondere alle sollecitazioni provenienti dai servizi, dagli
operatori e dalle famiglie soprattutto, con le quali il contatto è
costante e frequente e, coerentemente con le indicazioni normative,
bisogna procedere a una riorganizzazione e riarticolazione dei
servizi e delle attività, per favorire una presa in carico
integrata e flessibile, prevedendo l'attivazione di progetti mirati
di attenzione alla persona disabile e alla famiglia attraverso
l'ottimizzazione di tutte le risorse e competenze presenti. Si
tratta certamente di aprire a nuove forme di risposte con diverso
approccio alla domanda sociale e di consolidare, approfondire,
perfezionare e tutelare le sperimentazioni avviate in questi anni,
cioè progetti individualizzati, costruiti sul bisogno della persona
e della famiglia, frequenze mirate e parziali dei servizi di
interventi domiciliari, azioni territoriali. L'Amministrazione
regionale e i servizi si sono pertanto posti l'obiettivo di
superare e integrare la tradizionale organizzazione dell'offerta
prevedendo una molteplicità di percorsi differenziati per
rispondere all'evolversi del contesto dei bisogni che lo
interessano e della cultura a portata delle persone disabili e
dalle loro famiglie. Direi che comunque la risposta più puntuale a
"se sono soddisfatti" è no. I contatti con le famiglie sono
costanti e le problematiche sono tante. C'è un grande spirito di
collaborazione, si sta cercando di dare delle risposte maggiori,
superiori e più puntuali. La strada è lunga e difficile, però
l'impegno da parte del Dipartimento, dell'Assessorato da questo
punto di vista c'è, pur compatibilmente anche con le nostre carenze
e difficoltà che sono già state evidenziate.
Presidente -
Per la replica, la parola al consigliere
Marquis.
Marquis (FI) -
Assessore, io non do a lei tutte le
responsabilità di quello che non funziona, però questo è un settore
che presenta delle difficoltà e che dovrebbe essere affrontato in
tutt'altra maniera rispetto a quella che viene gestita oggi, questo
glielo assicuro, e non si parli di populismo su questa materia
perché non lo accetto, le assicuro che parlo con grande cognizione
di causa.
Dopo che ho letto queste delibere, il punto principale di tutta
la delibera del piano era quello di costituire un tavolo di lavoro
che dovesse determinare le priorità e valutare la possibilità di
fare le azioni. Non è stato costituito neanche il tavolo, si rende
conto di dove siamo? Questo lo trovo gravissimo, non mi si può
venire a dire: "quel tavolo era un doppione di un altro", perché
quella delibera disegnava otto o nove tavoli, ci vuole una
falegnameria per fare tutti i tavoli che c'era scritto su una
delibera, ma per cosa? C'è una grossa confusione su
quest'argomento. Ci va serietà nell'affrontare queste situazioni,
non sufficienza! La invito a fare un questionario alle famiglie dei
disabili e poi vedrà cosa emerge, se sono contenti o no dei servizi
che vengono erogati a fronte di grandi stanziamenti che fa la
Regione su questo settore, perché questo va sottolineato, grandi
stanziamenti, grossa dissipazione delle energie. Questo è il
risultato, ma guardi che questa gente ha una vita difficile davanti
e non può stare ad aspettare che si organizzano i servizi, due anni
senza piano! Nel 2018 si diceva: "domani mattina metteremo insieme
tutti gli archivi". Sa cos'è successo quest'anno al mese scorso a
livello di archivi? Che l'Assessorato del lavoro ha dovuto chiedere
a tutte le scuole i nomi dei disabili per poter pianificare degli
interventi di inclusione lavorativa, non ha neanche potuto
rivolgersi alla Sovrintendenza agli studi perché gli Assessorati
non si parlano. Ci rendiamo conto di cosa si sta facendo? Io non
accetto che questo settore venga gestito in questa maniera. Se ci
sono delle difficoltà, bisogna affrontarle. Ho provato a cercare di
capire come si può risolvere questa situazione, sono andato a
vedermi le deleghe e adesso le do un contributo... se possibile -
lo dico in modo sottomesso - adesso che avete da mettere a posto la
situazione del Governo, rivedete queste deleghe, perché le deleghe
trasversali portano solo confusione, non si capisce chi deve fare
cosa e chi ha la responsabilità. Non si possono ottenere dei
risultati lavorando in questo modo! La delibera che è stata fatta
della macrostruttura dice che all'Assessorato della sanità
aspettano le politiche e gli interventi per la disabilità e la non
autosufficienza, all'Assessorato sviluppo economico le politiche
per l'inclusione lavorativa. Fin qui tutto chiaro. Vado a vedere la
delibera successiva, quella che poi entra nel micro, e adesso vi
invito nei prossimi giorni a fare la riflessione, se si capisce chi
deve fare cosa e chi deve fare qualcos'altro. Alle politiche per
l'inclusione lavorativa al punto 9 c'è scritto: "governa la regia
dei progetti di inclusione ad ampio spettro di collaborazione con
gli attori del territorio terzo settore, politiche sociali e
portatori di interesse. Presiede tutti i tavoli di coordinamento
relativi alla cooperazione sociale e alla disabilità", cioè il
settore n. 11 svolge attività finalizzate all'inserimento
lavorativo dei disabili e degli svantaggiati, quindi questo
dirigente presiede tutti i tavoli della disabilità. Andiamo a
vedere al suo Assessorato, punto n. 6: "il dirigente deve curare la
programmazione, la gestione e il supporto tecnico-amministrativo
per l'attuazione delle politiche in favore delle persone con
disabilità. Punto n. 7: svolge attività istruttorie connesse
all'adozione degli atti, anche normativi in materia di disabilità.
Punto n. 10: gestisce le strutture regionali". Lo sa che gli stessi
dirigenti dicono: "io non so cosa è di mia competenza e cosa
dell'altro". Se ci sono delle situazioni in cui uno non sa cosa
deve fare e non sa cosa deve fare l'altro, secondo lei, il problema
si risolve?".
Io vi invito: cogliete quest'occasione, prendetevi a cuore
questo settore, perché è un settore che è più difficile degli altri
e comporta un po' di umanità da mettere in campo. Cercate di
mettere tutte le deleghe sotto un Assessore, di modo che ci sia un
responsabile, ci siano dei dirigenti che abbiano una visione
globale, diversamente queste povere persone continuano ad aspettare
i piani che non vengono attuati, continuano ad aspettare i tavoli
che non vengono convocati, vivono una vita difficile e noi siamo
qui ogni tanto a sollecitarli, ma stia tranquillo che io continuerò
Consiglio per Consiglio finché il problema non verrà risolto a
porre quest'argomento all'ordine del giorno. Prima o poi credo che
tra tutti qualcosa potremo fare, però cerchiamo di darci una mossa,
è una situazione estremamente delicata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK