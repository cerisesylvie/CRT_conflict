Consiglio Regionale della Valle d'Aosta - Oggetto del Consiglio n. 675 del 10 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 675 del 10 giugno 2004 - Resoconto
OGGETTO N. 675/XII - Definizione di procedure per il
conferimento di incarichi esterni in materia di sicurezza.
(Reiezione di mozione)
Mozione
Rilevato che, ai fini della sicurezza delle attività e delle
strutture della Regione è prevista l'attivazione di una struttura
interna all'Amministrazione regionale dedicata specificatamente
alla gestione dei problemi della sicurezza;
Preso atto che sono stati commissionati, nel corso degli
anni, vari incarichi esterni ai fini della sicurezza;
Rilevato che l'ulteriore e recente incarico al generale a
riposo Paolo Inzerilli ha suscitato critiche e perplessità
all'interno ed all'esterno del Consiglio regionale;
Evidenziata la delicatezza della problematica, che coinvolge
anche la questione della riservatezza dei dati e degli atti che
possono rendersi necessari nel corso dell'attività amministrativa e
consiliare;
Il Consiglio regionale
Impegna
la Giunta regionale e l'Assessore competente a non affidare
ulteriori incarichi esterni in materia di consulenza sulle
questioni della sicurezza in assenza di un preventivo esame e atto
di indirizzo in tal senso da parte del Consiglio regionale.
F.to: Riccarand - Curtaz - Squarzino Secondina
Président - La parole au Conseiller Curtaz.
Curtaz (Arc-VA) - L'occasione per la presentazione della mozione
in esame ci è stata data ovviamente dall'ormai famoso incarico
all'ex Generale del SISMI di uno studio in riferimento ai problemi
della sicurezza delle sedi dell'Amministrazione regionale; fra
l'altro, se l'Assessore mi consente di aprire una parentesi,
saremmo curiosi di sapere se questo studio è stato depositato,
perché riteniamo che la scadenza sia prossima, se non già superata,
atteso che lo studio doveva essere consegnato entro i 45 giorni
dall'incarico...
(interruzione dell'Assessore Marguerettaz, fuori
microfono)
... non so quanto lavorano i generali, pensavo che i generali
lavorassero tutti i giorni, sabato e domenica inclusi, allora se
sono 40 giorni lavorativi, se contiamo i "week-end", certo mancherà
ancora del tempo... comunque sarà nostra cura, quando saranno
scaduti i termini, ottenere questo studio che, visto il richiamo
che ha avuto la vicenda, qualche curiosità ce la suscita. Una
vicenda che abbiamo definito brutta, con un epilogo che non ci è
piaciuto perché avremmo preferito un'autocritica da parte della
Giunta, autocritica che non è venuta, anzi - i colleghi
ricorderanno - nello scorso Consiglio il Governo ha difeso quella
scelta e soprattutto non ha risposto a quella che, a nostro
giudizio, era una delle questioni politiche centrali della nostra
iniziativa: capire chi aveva mandato questo illustre personaggio
nella nostra Regione. Questa è una curiosità che è rimasta
inesaudita; comunque, se il Governo regionale vorrà esaudirci,
certo oggi non respingiamo un'eventuale chiarimento in questo
senso. La questione però pone anche un problema più generale,
perché abbiamo verificato che in tema di sicurezza la Regione non è
nuova ad affidare incarichi esterni; la cosa da un certo punto di
vista preoccupa per le ragioni anche di "privacy" che sono sottese
a questa materia e appare in contraddizione al fatto che la Regione
sia dotata di una struttura interna che dovrebbe occuparsi della
vicenda, una struttura interna che dovrebbe essere adeguatamente
organizzata e quindi in grado di formulare delle proposte
nell'ambito di sua competenza. Ecco perché, evidenziata la
delicatezza della problematica, che coinvolge anche questioni di
riservatezza dei dati e di atti, che possono rendersi necessari nel
corso dell'attività amministrativa e nel corso dell'attività
politico-consiliare, chiediamo con questa mozione che la Giunta
regionale e l'Assessore si impegnino a non affidare ulteriori
incarichi, in modo particolare incarichi tanto discutibili, ma in
generale non si affidino incarichi esterni in questa materia,
avendo già a propria disposizione una struttura regionale
funzionante e che nel futuro tutta l'attività riguardante questo
tema venga svolta all'interno dell'Amministrazione regionale.
Questa è la breve presentazione della nostra iniziativa; siamo
in attesa di conoscere qual è l'orientamento del Governo, della
maggioranza regionale ed eventualmente degli altri gruppi che
volessero pronunciarsi in questa materia, per capire se errori come
quelli che sono stati commessi avranno o meno da ripetersi.
Président - Je déclare ouvert le débat.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Cercherò di attenermi alla mozione
presentata e, per la parte in cui il gruppo impegna la Giunta
regionale e l'Assessore competente a non affidare ulteriori
incarichi esterni in materia di consulenza sulle questioni della
sicurezza in assenza di un preventivo esame e atto di indirizzo in
tal senso da parte del Consiglio regionale, tranquillizzo il gruppo
dichiarando che non vi è alcuna volontà di affidare ulteriori
incarichi. Quel tipo di incarico era un incarico necessario al fine
di valutare, come è scritto abbastanza bene nel disciplinare, e
quindi fare una proposta in termini organizzativi; da nessuna parte
nel disciplinare e nell'incarico veniva demandata ad un consulente
un'attività che è propria delle strutture; strutture che peraltro
si possono avvalere di fornitori esterni per quel che attiene delle
attività di tipo tecnologico, che permettono il presidio
elettronico di tutta una serie di siti. Ecco che, a fronte della
richiesta "extra mozione" sul fatto di aver terminato o meno, sono
noviziato che il consulente ha avuto un primo incontro con il
direttore e che ha già avuto modo di confrontarsi sul documento
conseguente lo studio. Credo vi siano solo alcuni dettagli da
perfezionare e nei prossimi giorni vi sarà la consegna del
documento.
Questo documento ovviamente permetterà alle strutture di
verificare ed eventualmente migliorare l'organizzazione in termini
di sicurezza, perché concordo assolutamente con il Consigliere
Curtaz che il presidio delle attività amministrative
dell'Amministrazione regionale, tutelando la segretezza della
documentazione, il segreto d'ufficio, tutte le pratiche che hanno
vari risvolti... ricordo che la Regione presta le sue attività e i
suoi servizi a 360°, gestisce sia dati di natura sanitaria, sia di
tipo familiare, per cui tutti i dati sensibili e una fuoriuscita di
documenti della pubblica amministrazione ricordo che, oltre a
creare problemi in merito a "privacy" e quant'altro, è una
violazione del segreto di ufficio sanzionato dal Codice penale.
Concordo con il Consigliere Curtaz in merito sia al presidio della
gestione del sistema di telecomunicazioni, sia al presidio delle
centrali e delle tecnologie utili all'elaborazione dati; da questo
punto di vista, questo tipo di manuale non servirà, se non a
migliorare una procedura, che deve essere un procedura e una
struttura completamente interna, perché non è possibile demandare a
terzi, se non delle funzioni meramente tecnologiche. Sotto questo
aspetto l'impegno è già un impegno che fa parte delle nostre
decisioni, non vi è alcuna ulteriore consulenza; vi sarà a seguito
di questo lavoro un manuale, delle disposizioni che verranno
portate a conoscenza nelle sedi competenti, quindi prima nelle
strutture, poi, se del caso, l'approvazione da parte degli organi
dell'amministrazione... in modo tale che questo presidio venga
codificato come deve essere codificato.
Detto questo, chiedo al gruppo, se possibile, il ritiro della
mozione.
Président - La parole au Conseiller Sandri.
Sandri (GV-DS-PSE) - Volevo fare qualche notazione in semplicità
su questo tema suscitato dal gruppo "Arcobaleno-Vallée d'Aoste",
perché ho l'impressione che non sia tanto un problema tecnico che
ci può interessare di questa questione, ma che forse sarebbe
opportuno valutare qualche piccolo aspetto politico che è connesso
con il tema che ci è stato portato alla riflessione dal gruppo
dell'opposizione. Il tema politico è questo: ci pare abbastanza
singolare, quanto meno anomalo rispetto a una tradizione che ci
accomuna da tanti anni, che accomuna questa comunità almeno dal
1943-1944, cioè quella della coscienza dell'autonomia,
dell'autonomia come valore fondante anche di questo consesso, oltre
che di questa nostra solidale comunità, che si affidi ad un
esponente dello Stato, anzi ad un alto esponente di un alto
apparato dello Stato, e che tipo di apparato dello Stato, il SISMI
e prima il SID, la responsabilità della sicurezza del Palazzo che è
simbolo dell'autonomia.
Non vi è niente di clamoroso, niente di tecnicamente
disdicevole, non è messo in dubbio nulla di quanto abbiamo sentito
e non abbiamo motivo di pensarla diversamente, che vi è tutto un
lavoro tecnico che è stato approntato, di cui sicuramente il valore
tecnico è poco discutibile, di cui noi concordiamo, ma vi è questo
piccolo nodo politico che ci sembra quanto meno anomalo. Ci
consentirete di farci qualche riflessione sopra "fra il serio e il
faceto". Vi è uno studioso americano che dice che noi conosciamo
tutte le persone di questa Terra attraverso 6 passaggi: pensiamo ad
una persona che sta in Africa, penso al Consigliere Salzone che
conosce sicuramente molti Africani... ci chiediamo allora in base a
questa teoria... quali sono i 6 passaggi che legano il sottoscritto
al Generale in pensione Paolo Inzerilli, su un paio credo si possa
dire senza tanta difficoltà... uno è certamente l'Assessore
Marguerettaz, che ci ha presentato questa consulenza, un altro è il
Senatore Cossiga, noto Presidente della Repubblica in pensione, che
ha difeso contro il Giudice Casson, in una miriadi di articoli, il
Generale Paolo Inzerilli; in mezzo non si sa, sapremo. La cosa però
poi, entrando nello specifico... e non è solo un problema di
teoria, ma anche di applicazione, è che questo Generale in una
buffa rivista che si chiama "L'Ircocervo", che è un animale
mitologico - un trimestrale di cultura politica di cui ho qui il n.
1 dell'anno I, luglio 2002, con in copertina un'inequivocabile
indicazione politica - fa un'elegia delle strutture "coperte" dello
Stato, come un elemento importante nella lotta contro terrorismo e
quant'altro, dice:
"l'importante sono le OCS..."
- attività
condotte da servizi clandestini, ovvero strutture "coperte" e
quindi formalmente inesistenti dei servizi segreti, come una delle
strutture fondamentali dell'attività di sicurezza dello Stato -
"... per quanto attiene queste attività "coperte", il discorso è
completamente diverso da quello che diceva prima, fra il 1952 e il
1990 per circa 40 anni l'Italia è stata al passo con tutti gli
altri Paesi della NATO. L'organizzazione "Stay Behind", nota più
comunemente come "Gladio", da un lato, e la struttura coperta del
SISMI, V sezione e poi VII divisione, almeno in linea di principio
erano in grado di assolvere a tutti i compiti previsti in questo
settore di clandestinità"
. Lascio poi perdere le considerazioni
che lui fa sull'Italia e sulla cosiddetta "guerra non ortodossa",
cioè la necessità per la sicurezza di uno Stato di utilizzare anche
strutture "coperte". Sono dati che ci fanno tornare alla mente
passaggi anche confusi della storia italiana, passaggi dolorosi in
alcuni momenti e che hanno lasciato nella coscienza di tutti noi la
sensazione che non tutto sia stato chiarito in questi anni per
certi motivi. È ancora nella coscienza civile di tutti noi, oltre
che degli altri 60 milioni di Italiani, il fatto che è brutto per
un Paese sapere che per la strage di Peteano, piuttosto che per
quella di Ustica, non siano stati ancora trovati i colpevoli.
Voglio concludere queste brevi note di richiamo ad un'attenzione
politica su questi temi non perché voglio una risposta agli
interrogativi che ponevo prima... o a una valutazione più specifica
su questo argomento... ma per attirare l'attenzione sull'autonomia.
L'autonomia della Valle d'Aosta è un bene a cui credo tutti siamo
profondamente attaccati, è un bene però che necessita di una
guardia alta e anche in casi come questo forse, prima di prendere
delle decisioni, sarebbe opportuno fare una maggiore riflessione; a
maggior ragione quando, dopo una valutazione che era stata fatta in
maggioranza, si ha a disposizione un parere del Coordinatore
dell'Ufficio legale della Regione, che dice che, dal punto di vista
strettamente giuridico, laddove ragioni di opportunità lo
consigliano, si potrà procedere nei termini sopra indicati al
recesso unilaterale, ex articolo 2237 Codice civile o, nel caso
possibile, alla risoluzione consensuale del contratto. Erano
possibilità che ci erano state date, non abbiamo voluto sfruttarle;
credo che queste riflessioni, ormai parte della nostra storia, che
non hanno effetti pratici, ci devono riportare con i piedi per
terra, che la difesa dell'autonomia si fa tutti i santi giorni.
Président - S'il n'y a pas d'autres collègues, je ferme la
discussion générale.
La parole au Conseiller Curtaz.
Curtaz (Arc-VA) - Abbiamo ascoltato con attenzione i due
interventi, per certi versi contraddittori, che ci indurranno alla
fine di questa mia breve replica a fare una richiesta.
Per quanto riguarda la risposta dell'Assessore Marguerettaz,
dobbiamo fare due osservazioni. Personalmente trovo corretto che
lei oggi si sia attenuto strettamente, come ha voluto sottolineare,
al contenuto della mozione, certo che avremmo apprezzato
altrettanta disponibilità ad attenersi strettamente al contenuto
dell'interpellanza quando abbiamo posto delle domande a cui non è
stata data risposta. Secondo punto: in occasione dello scorso
Consiglio chiedevamo la revoca di quella sciagurata deliberazione;
cosa ci è stato risposto? "Guardate che ormai il lavoro è ultimato"
e allora ci aspettavamo qualche giorno dopo di avere in mano lo
studio del Generale Inzerilli. Oggi apprendiamo invece che questo
lavoro non è ancora ultimato e sono passati altri 16 giorni su 45,
seppur lavorativi. Questa storia dell'impossibilità di procedere
alla revoca, perché il lavoro era ultimato, quindi ha tutta l'aria
di essere una giustificazione che non stava né in cielo, né in
terra, tanto che su questo punto un elemento ce lo ha fornito
l'intervento del Consigliere Sandri, che ha citato un parere
tecnico di dirigenti responsabili dell'amministrazione, che
consentivano al Governo regionale di poter recedere da questo
incarico oppure lo invitavano a trovare una risoluzione
consensuale. Credo che a questo punto sia lecito porsi una domanda,
cioè sapere se queste possibilità sono state esplorate o sono state
escluse: "se sono state esplorate", perché non sono andate a buon
fine, "se sono state escluse", perché si è deciso di non utilizzare
le opportunità giuridiche che il disciplinare di incarico
consentiva.
Quanto all'intervento del Consigliere Sandri, lo condivido
totalmente, anche se una sua definizione mi è parsa minimalista: ha
detto un "piccolo nodo", a me sembra che non sia un nodo tanto
piccolo, perché - come ho avuto occasione di dire la scorsa volta -
mi è sembrato che l'intera Regione, soprattutto nella concezione
autonomista che caratterizza tutte le forze presenti in questo
Consiglio... abbia fatto una brutta figura in questa vicenda ed è
ancor più paradossale che sia stato un esponente "dell'Union
Valdôtaine" a proporre alla Giunta - praticamente monocolore - di
affidare questo incarico. "Chi sta in mezzo?" Mi è piaciuta questa
cosa di chi sta in mezzo fra l'Assessore Marguerettaz e il Senatore
Cossiga... non si sa, mah! Noi pensiamo di saperlo e che
l'Assessore non lo possa dire chi sta in mezzo, sarà perchè, per
definizione, i servizi sono segreti...
Dopo questi due interventi così diversi, prima di pronunciarci
in ordine alla richiesta fattaci dall'Assessore, chiediamo al
Governo e alla maggioranza di chiarirci qual è la posizione
politica su questo episodio, perché non può sfuggire che il segno
dell'intervento, soprattutto in occasione dell'altro Consiglio,
dell'Assessore Marguerettaz è assai diverso rispetto al segno
dell'intervento, alle indicazioni, alle critiche, seppure garbate,
che il Consigliere Sandri ha rivolto nei confronti di chi ha scelto
questo soggetto. Intendiamo quindi chiedere espressamente se
l'impegno assunto dall'Assessore Marguerettaz, cioè l'impegno di
non dare ulteriori incarichi e quindi l'invito a noi di ritirare la
mozione, è stato assunto personalmente, oppure in rappresentazione
di tutte le forze di maggioranza.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Solo per chiarire. L'impegno assunto di non
procedere ad ulteriori consulenze non deriva né dalla mozione
presentata dal gruppo "Arcobaleno", né da una decisione di
maggioranza, ma è una definizione che era già nata in questo senso.
La consulenza al Generale Inzerilli era una "consulenza spot" non
continuativa, non ripetibile, era una consulenza che è stata
richiesta dalle strutture della Giunta regionale per fare delle
verifiche di tipo tecnico, di tipo gestionale. Posso condividere
una serie di riflessioni che sono state fatte in quest'aula, ma con
il conferimento di un incarico - anche se questo può apparire a
qualcuno che vuole fare il processo alle intenzioni non credibile -
ci si propone di risolvere dei problemi. Normalmente, per quanto
siano delicate le questioni, quando si dà un incarico, lo si dà a
soggetti che hanno delle conoscenze e delle qualifiche
specifiche.
È chiaro che, così come viene prospettata in quest'aula, si
falsa la realtà. Non è stata messa in discussione né l'autonomia,
né la potestà dell'Amministrazione regionale di governare ed
amministrare le proprie procedure: si tratta di perfezionare una
gestione che - e lì gli atti sono a dimostrarlo - nel tempo ha
sempre avuto necessità di avere dei supporti esterni. Nell'ambito
dell'organizzazione di questi servizi si è voluto iniziare
individuando una struttura specifica all'interno
dell'Amministrazione regionale; quindi, sotto alcuni aspetti,
ripeto - non entro nel merito -, certe considerazioni possono anche
essere condivise e condivisibili, ma credo ci debba essere il
plauso per l'obiettivo che si è fissato di rendere autonoma una
Regione autonoma dal punto di vista della sicurezza. Non voglio
fare la dietrologia, che i miei colleghi sono più bravi a fare; mi
sono semplicemente posto nella condizione di trovare una
consulenza, e qui le osservazioni credo che debbano essere
circostanziate circa le competenze; dopodiché, se avessimo
demandato ad altri delle attività, allora sì, ma qui tutta
l'attività è in capo alla direzione amministrata e gestita dal
Dott. Lan: ecco perché questo è un iter normalissimo e questa
consulenza non è né ripetibile, né seguita da altre.
Président - La parole au Conseiller Riccarand.
Riccarand (Arc-VA) - La mozione che il nostro gruppo ha
presentato ha due tipi di contenuto: uno è un contenuto prettamente
tecnico, quello di chiedere che non vi sia la reiterazione di
ulteriori incarichi non solo rispetto alla persona specifica del
Generale Inzerilli, ma rispetto alla tematica della sicurezza, su
cui vi è stato un comportamento da parte della Giunta che ha
completamente scavalcato il Consiglio, creando uno stato di fatto
che è stato criticato da varie parti. Vi è quindi un contenuto di
carattere tecnico presente nella mozione, ma l'iniziativa ha anche
un contenuto di carattere politico, perché abbiamo presentato
l'iniziativa in modo che l'Assemblea potesse discutere e
pronunciarsi rispetto a una vicenda complessiva che ha creato
allarme e preoccupazioni in un'area molto vasta del Consiglio
regionale; siccome non era possibile fare questo con altri
strumenti, lo abbiamo fatto con una mozione, che è lo strumento che
permette al Consiglio di tornare su un problema e di esprimere i
suoi orientamenti ed indirizzi.
Il problema che adesso poniamo è questo. L'Assessore
Marguerettaz ci ha detto: "non preoccupatevi, non vi saranno
ulteriori incarichi al Generale Inzerilli o in materia di
sicurezza, ma procederemo in altro modo"...
(interruzione dell'Assessore Marguerettaz, fuori
microfono)
... non hai detto questo? Chiaramente non è che ci riferiamo ad
un ulteriore incarico al Generale Inzerilli, la richiesta è che il
Consiglio non venga più posto di fronte al fatto compiuto, quindi
non vi siano ulteriori incarichi in materia di sicurezza che il
Consiglio poi deve subire, perché ci viene detto che non si può più
far niente, non si può cambiare perché ormai l'incarico è partito.
Se vi è un impegno da parte della maggioranza in modo formale di
dire: "non intendiamo più affidare incarichi su questo tema, in
materia di sicurezza, se non dopo una scelta del Consiglio" e vi è
la richiesta di ritirare la mozione, la ritiriamo, ma ci deve
essere una dichiarazione da parte della maggioranza, perché qui
abbiamo sentito posizioni diverse espressa dall'Assessore
Marguerettaz e dal Capogruppo dei "Democratici di Sinistra".
Vorremmo quindi capire qual è la posizione della maggioranza, se vi
è impegno rispetto a quello che chiedevamo nella mozione e se vi è
una richiesta da parte della maggioranza in conseguenza di questo
impegno di ritirare la mozione.
Président - S'il n'y a pas de collègues qui souhaitent
intervenir, je soumets au vote la motion:
Conseillers présents: 33
Votants: 3
Pour: 3
Abstentions: 30 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lattanzi,
Lavoyer, Maquignaz, Marguerettaz, Nicco, Pastoret, Perrin, Perron,
Praduroux, Rini, Salzone, Sandri, Stacchetti, Tibaldi, Vicquéry,
Viérin Adriana, Viérin Laurent, Viérin Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK