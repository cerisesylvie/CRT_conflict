Consiglio Regionale della Valle d'Aosta - Oggetto del Consiglio n. 2175 del 27 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 2175 del 27 luglio 2001 - Resoconto
OGGETTO N. 2175/XI Impegno a predisporre interventi normativi
per incentivi a privati per la rimozione e sostituzione di
materiale di ricopertura dei tetti. (Ritiro di mozione)
Mozione Preso atto che per buona parte della copertura dei
tetti di case e condomini della città di Aosta, costruiti negli
anni 1950/60, sono state utilizzate lastre di Eternit, in cui sono
presenti fibre di amianto;
Constatato che molte di tali lastre sono ormai fatiscenti,
sgretolanti e pulvirulente e che andrebbero sostituite con
materiale edilizio diverso, come richiesto dalla legge 257/92, per
eliminare una fonte di pericolo ambientale costituito dalla
presenza di amianto notoriamente dannoso alla salute;
Tenuto conto degli alti costi necessari per la rimozione e lo
smaltimento di questo materiale, che comportano
l’intervento di personale specializzato e il
convogliamento dei detriti delle lastre in discariche
convenzionate;
Ritenuto opportuno facilitare la sostituzione di coperture in
Eternit di case e condomini privati;
Il Consiglio regionale
Impegna
La Giunta regionale a predisporre un intervento normativo che
preveda incentivi a privati che procedono alla rimozione delle
lastre di Eternit utilizzate per la copertura di tetti della loro
abitazione in modo da facilitare il risanamento ambientale.
F.to: Squarzino Secondina - Beneforti –
Curtaz
Président
La parole à la Conseillère Squarzino
Secondina.
Squarzino (PVA-cU)
Stiamo seguendo come gruppo - ma anche
in Consiglio vi sono colleghi attivi come Lanièce - la questione
dell’amianto da alcuni anni, sollecitando indagini,
interventi, chiedendo dati.
Sappiamo da precedenti nostre iniziative che è stato
predisposto, ed è in via di attuazione, un piano di indagine sulla
presenza di amianto in edifici pubblici: scuole, caserme, e via
dicendo. Non è su questi aspetti che si incentra oggi la nostra
iniziativa. Finora, per quanto riguarda l’edilizia
privata, è sempre stato risposto che l’ente pubblico
non può fare nulla. Ora diciamo che casualmente, purtroppo, le
conseguenze di un uragano che ha recentemente investito il
territorio lombardo e che ha visto molte case scoperchiate, ha
riproposto il problema in termini nuovi rispetto al passato, nel
senso che i detriti hanno rivelato che nel materiale edile usato
per costruire i tetti c’erano fibre di amianto. Quei
tetti distrutti dall’uragano comunque vanno rifatti,
e vanno rifatti con un altro materiale. Il materiale con fibre di
amianto va smaltito come rifiuto speciale e quindi con alti
costi.
Di fronte a questa situazione la Regione Lombardia si è posta il
problema di come venire incontro ad alcuni costi legati non
all’acquisto del materiale nuovo, ma allo
smaltimento di rifiuti speciali: questa operazione richiede
personale specializzato per la rimozione di materiale,
convogliamento dei detriti in discariche convenzionate.
Ho ricordato questo episodio recente perché credo che non
dobbiamo né augurarci, né aspettare che una tromba
d’aria scoperchi i tetti, per porci il problema
della situazione degli edifici privati, case o condomini, che sono
stati costruiti negli anni '50 e '60, e per i quali sono state
utilizzate delle lastre di Eternit, in cui c’è un
composto di cemento e di fibre di amianto.
Sono passati, in alcuni casi, 40-50 anni e questi tetti
cominciamo a richiedere non solo delle riparazioni, ma dei veri e
propri interventi. Solo che intervenire su questa tipologia di
materiale è un problema: intanto la legge non lo consente più,
ovvero non consente più che si rimetta del materiale simile; non
solo, ma come si agisce su questo materiale, questo si sgretola,
diventa pulverulento e quindi costituisce una fonte di pericolo
ambientale, oltre che un danno per la salute pubblica.
Ci si chiede che cosa fare allora? Chiaramente non rifare i
tetti ai condomini privati o alle case private, assolutamente no!
Ma visto che chi vuole o deve rifare questi tetti, di fronte alla
necessità di intervenire su queste coperture, non può usare
l’amianto, ma è obbligato ad usare materiale nuovo e
soprattutto è obbligato a ricorrere a personale specializzato e a
convogliare i detriti delle lastre in discariche convenzionate, con
alti costi, si pone una domanda e si avanza anche una proposta alla
Giunta.
Chiediamo se la Giunta non è d’accordo a studiare
la possibilità di un intervento normativo, che preveda degli
incentivi ai privati che procedono alla rimozione di queste lastre
di Eternit, utilizzate per la copertura dei tetti, in modo da
facilitare il risanamento ambientale.
Ripeto, sarebbero incentivi che sono limitati ad alcuni costi
vivi che vanno sostenuti, cioè i costi per
l’intervento di personale specializzato per
asportare questo materiale e per il trasporto in discariche
convenzionate. Credo che questo tipo di intervento possa essere
anche uno stimolo per i privati per rimuovere le lastre di Eternit
che coprono i tetti, e quindi per facilitare il risanamento
ambientale.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Per chiedere ai promotori della mozione di
ritirarla, ma non per il piacere di respingerla, solamente per dare
il tempo di approfondire questa materia.
Il DPR 8 agosto 1994, all’articolo 12, dice che i
censimenti hanno carattere obbligatorio per gli edifici pubblici,
mentre per gli edifici privati hanno carattere facoltativo. Ma dopo
di questo è entrata in vigore la legge 23 marzo 2001 n. 93, il cui
articolo 20 parla di censimento dell’amianto e
interventi di bonifica.
Il 18 luglio scorso si è tenuta a Roma una riunione con i
rappresentanti delle regioni su convocazione del Ministero
dell’ambiente, a firma del Direttore generale, per
dare applicazione a questo articolo. I rappresentanti regionali
hanno chiesto che lo Stato preveda delle incentivazioni economiche
a favore di soggetti che effettuano lavori di bonifica, per cui la
materia è tutta in evoluzione.
Allora l’invito è di ritirarla, non per eludere
il problema, anzi, al contrario, per vederne
l’evoluzione e capire come muoversi, se con
interventi regionali o meno.
Président La parole à la Conseillère Squarzino Secondina.
Squarzino (PVA-cU)
Accogliamo volentieri
l’invito dell’Assessore a ritirare la
mozione, perché c’è un impegno preciso, e quando
l’Assessore prende un impegno preciso, e non fa una
promessa generica, noi gli diamo fiducia?
(interruzione dell’Assessore Vicquéry, fuori
microfono)
? ho capito, ma è già un impegno di approfondire. Diciamo che
non è la soluzione, ma lo scopo della nostra mozione era quello
innanzitutto di mettere l’accento su questo
problema.
Ci saranno poi dei momenti in cui chiederemo i risultati di
questo approfondimento, perché credo che sia, come diceva
l’Assessore, un problema che non riguarda solo i
condomini della città di Aosta o delle abitazioni costruite in
Valle d’Aosta, ma è un problema più generale a cui
va data una risposta più generale.
Président
La motion est donc retirée sur cet
engagement.
Le Conseil prend acte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK