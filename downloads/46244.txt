Consiglio Regionale della Valle d'Aosta - Oggetto del Consiglio n. 2704 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
Fiere, mostre e mercati
SPORT E TEMPO LIBERO
Manifestazioni sportive
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2704 del 25 luglio 2023 - Resoconto
OGGETTO N. 2704/XVI - Interpellanza: "Soluzione per una
programmazione degli eventi sul territorio regionale volta ad
evitare la sovrapposizione di manifestazioni sportive,
enogastronomiche e dell'artigianato".
Bertin (Presidente) -
Punto n. 79. Si è prenotato il
Consigliere Brunod per illustrare l'interpellanza, ne ha
facoltà.
Brunod (LEGA VDA) -
Prendendo atto dell'articolo
pubblicato su "Aostasera" il 29 aprile 2023, dove si apprendono le
seguenti informazioni: "Il calendario di trail e corsa in Valle
d'Aosta per il 2023. Attualmente le gare in calendario sono più di
cinquanta. Con diverse sovrapposizioni, come da tradizione, a
giugno e luglio agli atleti servirà il dono dell'ubiquità".
Richiamando anche l'articolo pubblicato, sempre su "Aostasera", il
14 aprile 2023, dove nel titolo vengono riportate le seguenti
informazioni: "Troppe corse, pochi iscritti, quale futuro per le
martze a pià?". Tenendo conto delle informazioni riportate
sull'articolo del 10 giugno 2022 che riportava i seguenti
contenuti: " Il calendario completo di trail e corse in montagna in
Valle d'Aosta: sono più di cinquanta le gare - Tra circuiti, grandi
classiche e novità, i sentieri della nostra regione stanno tornando
ad ospitare atleti a pieno regime e tornano le sovrapposizioni. In
una stagione che dura una manciata di mesi, torna l'inevitabile
problema delle sovrapposizioni, basta dare un'occhiata, ad esempio,
agli ultimi giorni di giugno, luglio ed anche agosto ".
Ricordando anche l'interpellanza già presentata nel mese di
novembre 2020 avente il seguente oggetto: "Proposte per la
riorganizzazione del settore delle manifestazioni sportive,
enogastronomiche e dell'artigianato" e tenendo conto anche della
successiva interrogazione presentata nuovamente nel mese di luglio
2022, avente come oggetto "Azioni volte ad evitare la
sovrapposizione delle manifestazioni sportive organizzate sul
territorio regionale", riteniamo quindi che una buona
pianificazione, riorganizzazione e destagionalizzazione delle
manifestazioni sull'intero territorio regionale siano degli aspetti
strategici e fondamentali per una maggiore crescita dal punto di
vista dell'offerta turistica e del beneficio economico della Valle
d'Aosta.
Si interpella quindi l'Assessore competente per conoscere se
ritiene opportuno e necessario cercare di avviare dei possibili
percorsi che portino alle migliori soluzioni per risolvere o
limitare le criticità presentate in questi ultimi anni e, nel caso
di risposta affermativa al quesito sopracitato, come si intende
procedere e con quali tempistiche, al fine di cercare di avere una
migliore programmazione degli eventi a partire dal 2024.
Questa interpellanza prende spunto dai diversi articoli che ho
citato, al cui interno vi è anche un passaggio, un'intervista con
delle domande fatte al neo Assessore allo sport e il turismo dove
parla in merito a questo argomento; quindi, anche in riferimento
alle sue osservazioni, vogliamo capire cosa ne pensa e cosa intende
fare.
Presidente -
Si è prenotato l'assessore Grosjacques per
il Governo, ne ha facoltà.
Grosjacques (UV) -
Il collega Brunod ha giustamente
citato, tra le altre, un'iniziativa analoga presentata a luglio
dello scorso anno e non posso che condividere quanto era stato
allora rappresentato da chi mi ha preceduto, l'assessore
Guichardaz, in particolare per quanto concerne l'attenzione posta
ad assicurare la non sovrapposizione dei grandi eventi.
Infatti, per le manifestazioni organizzate direttamente da noi
come Amministrazione, così come per gli eventi rispetto ai quali è
concesso l'alto patrocinio, si è sempre effettuata una valutazione
della capacità del singolo evento di incidere sull'aspetto
promozionale, indipendentemente dalla tipologia di eventi.
Per quelli organizzati direttamente, vi è una possibile
sovrapposizione con altre manifestazioni unicamente nel caso in cui
intercettino un pubblico diverso, poiché è difficile che i
partecipanti ad un
trail
siano interessati a conferenze
culturali di vario genere che potrebbero svolgersi nella stessa
giornata.
Se così non fosse, non potremmo che organizzare un unico evento
al giorno sul territorio, e credo che sarà d'accordo con me che
questa procedura non avrebbe nessun senso.
Io stesso, alla stregua del mio predecessore, quando ricevo
proposte di eventi, mi premuro di invitare gli organizzatori a
tener conto di eventuali sovrapposizioni con altre iniziative
analoghe o che intercettano comunque un pubblico analogo.
Sinceramente, non ritengo che la numerosità di eventi
rappresenti una criticità, quanto piuttosto la testimonianza di un
territorio vivo e prodigo di offerte per il turista e non solo, e
tutto questo ha, in ogni caso, un aspetto positivo.
Partendo dal presupposto che, considerata la particolare
conformazione geografica della nostra Valle, così come il clima che
la caratterizza, certi eventi non possono che essere organizzati in
determinati periodi dell'anno, sottolineo che l'offerta del
territorio, oltre ad essere molto variegata, si sviluppa su tutto
il territorio regionale, consentendo di intercettare una vasta
porzione di popolazione e di turisti.
Sarebbe impensabile prevedere una calendarizzazione obbligata
per gli eventi: a quale tipologia di eventi daremmo la priorità?
Sulla base di quali criteri?
Di certo il turista, così come l'atleta, sceglie a quali
manifestazioni partecipare.
Per quel che riguarda la domanda n. 2, come già detto, non
ritengo possibile prevedere una calendarizzazione rigida degli
eventi o l'individuazione di finestre temporali a cui vincolare le
manifestazioni.
Le ragioni che possono determinare la scelta di una data da
parte degli organizzatori, indipendentemente dalla tipologia di
manifestazione, sono molteplici: la data fissa da tradizione (ad
esempio l'ultimo weekend del mese di luglio), particolari
condizioni climatiche, programmazione di attività a livello locale,
con riferimento anche ai Comuni limitrofi (ai quali solitamente si
guarda nell'organizzazione di manifestazioni di particolare
importanza per assicurare la non sovrapposizione), oppure questioni
logistiche, valutazioni di tipo economico, tenuto conto anche del
fatto che non tutte le manifestazioni sono sovvenzionate.
Di certo, le manifestazioni che si svolgono in periodi di grande
afflusso turistico, con particolare riferimento all'estate, hanno
un ritorno in termini di partecipazione e, nel caso, anche in
termini economici che ne condizionano inevitabilmente la
calendarizzazione da parte degli organizzatori.
Imporre lo svolgimento di un evento in un periodo di minore
afflusso, in alcuni casi significherebbe penalizzare economicamente
ma non soltanto gli organizzatori dell'evento stesso.
In considerazione del suo ruolo strategico quale interlocutore
con gli attori del territorio, chiederò all'Office Régional du
Tourisme di sensibilizzare il territorio rispetto alla criticità
delle sovrapposizioni di manifestazioni, fermo restando che nulla
può essere imposto, in quanto rimane nell'autonomia degli
organizzatori individuare la data di svolgimento dell'evento.
Per quel che riguarda, però, per concludere, alcune tipologie di
manifestazioni, prevediamo comunque di organizzare una riunione con
tutti gli organizzatori in modo da verificare la possibilità, come
chiede lei, di non sovrapposizione ma solo ed esclusivamente per
manifestazioni che possono essere tra loro assimilabili.
Presidente -
Per la replica, si è prenotato il
consigliere Brunod a cui passo la parola; ne ha facoltà.
Brunod (LEGA VDA) -
Ringrazio l'Assessore per la
risposta. Io sono convinto che la sua risposta non sia quello che
lei pensa in merito a quest'argomento, ma da una parte posso capire
che abbia dovuto dare continuità a quello che era stato riferito
nelle iniziative precedenti dall'ex Assessore, per non creare delle
opinioni contrastanti tra di voi. Di questo sono pienamente
convinto, anche perché già dalle risposte di due anni fa...lei
nella prima parte del suo intervento ha ripetuto tali e quali
quelle stesse considerazioni che non condividiamo, almeno in parte,
in quanto da più parti - anche attraverso questi articoli molto
interessanti - sono stati pubblicati articoli che hanno coinvolto
diverse persone: campioni del settore, organizzatori di eventi.
Soprattutto per quanto riguarda il tema delle martze a pià, è stata
fatta un'analisi molto attenta del suo calo avuto negli anni. Da
tante parti e da tante persone è stato sollecitato di cercare di
avere questa regia che coordinasse questa calendarizzazione, per
cercare di evitare delle sovrapposizioni e soprattutto per cercare
di stimolare gli organizzatori di questi eventi di un rilievo più
basso - stiamo parlando sicuramente non dei grandi eventi - a
sfruttare di più i dodici mesi dell'anno, perché sappiamo che tante
manifestazioni (soprattutto eventi sportivi) possono
tranquillamente essere svolti durante tanti mesi dell'anno.
Negli anni passati si è sempre stati abituati ad organizzare
concentrando gli eventi durante sempre gli stessi mesi. Oggigiorno
non si può più fare così ma bisogna, se si vuole comunque avere un
successo a livello organizzativo, far sì che gli eventi stiano in
piedi, sia a livello di partecipazioni che economicamente. Bisogna
andare a scegliere e definire delle date strategiche in periodi più
opportuni.
Quello che noi invitiamo, che speriamo attraverso queste
interpellanze è finalmente che lei, Assessore allo sport e al
turismo, prenda in mano quest'aspetto sicuramente non semplice, in
modo che il prossimo anno non saremo di nuovo nella stessa
situazione.
Leggiamo un passaggio della risposta dell'Assessore del 2020,
adesso siamo nel 2023: "A tale proposito, se gli enti
organizzatori", quindi i privati, le associazioni, i Comuni, le Pro
loco "Manifesteranno la loro esigenza, noi come Assessorato e come
Dipartimento potremmo attivarci, anche insieme al collega Sapinet",
era la risposta di allora, "E le sue strutture in modo tale da
aprire un tavolo e fare da facilitatori in qualche modo, cioè dare
un aiuto per il coordinamento degli eventi. Nell'attesa di tornare
ad una situazione stabile, inoltre è nostra intenzione portare
avanti una sorta di consulta per la promozione coordinata di eventi
culturali, sportivi, enogastronomici, affinché non solo si
sovrappongano ma, anzi, si incrementino."
Sicuramente è una cosa molto interessante, bella da leggere, ma
poi bisogna anche in pratica metterla in atto perché, come sapete
meglio di me, all'articolo 13 e all'articolo 25 della legge 3/2004
ci sono degli articoli appositi, uno sulle manifestazioni sportive,
uno sull'AVMAP (Associazione Valdostana Martze A Pià), che
condividiamo pienamente, e sono molto importanti e strategici. Ma
per fare veramente promozione turistica come si deve, serve anche
attenzione nel cercare di promuovere e sostenere degli eventi che
abbiano una certa importanza sotto l'aspetto organizzativo e che
quindi ci sia questo coordinamento.
Secondo me, come lei ha detto nell'articolo che ho citato prima
su "Aostasera", proprio lei, assessore Grosjacques, aveva detto:
"La proliferazione della corsa è un'opportunità per tanti addetti
ai lavori, dai commercianti ai negozianti. Avere una legge centrale
che possa ipotizzare un calendario di gare condiviso sotto l'egida
di federazioni o enti sportivi differenti è il primo passo da
fare".
Noi siamo molto contenti di quest'affermazione, adesso - come
abbiamo chiesto nell'interpellanza - aspettiamo di vedere il primo
passo e i primi risultati.
Presidente -
Con quest'interpellanza, si concludono - tra
l'altro in perfetto orario - i lavori del Consiglio regionale di
oggi, che riprenderanno domani alle ore 09:00.
---
La seduta termina alle ore 20:00
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK