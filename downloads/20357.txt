Consiglio Regionale della Valle d'Aosta - Oggetto del Consiglio n. 367 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 367 del 28 gennaio 2004 - Resoconto
OGGETTO N. 367/XII - Destinazione dell'ex Casa Gagliardi.
(Interpellanza)
Interpellanza
Venuti a conoscenza dagli organi di informazione che l'ex
casa Gagliardi sarà destinata ad ospitare 30 mini alloggi per
anziani, i cui nominativi saranno attinti dalla nuova graduatoria
di edilizia residenziale pubblica del Comune di Aosta;
Tenuto conto del fatto che l'ex Casa Gagliardi essendo stata
utilizzata finora come residence ha unità abitative di dimensioni
inferiori a quelle previste dai parametri minimi indicati dalla
normativa relativa all'edilizia abitativa;
Considerato che la vigente normativa in materia di
assegnazione di alloggi ERP prevede standard minimi non inferiori a
28 metri quadrati per una sola persona e 40 m. per due persone (e
via dicendo);
Sottolineato inoltre che i criteri di assegnazione degli
alloggi ERP, previsti dalla normativa in vigore, non prevedono una
unica riserva a favore degli anziani ma più categorie (ad esempio
giovani coppie, singoli con figli a carico, sfrattati, portatori di
handicap…);
I sottoscritti Consiglieri regionali
Interpellano
l'Assessore competente per sapere:
1. quali sono le motivazioni che hanno comportato una
modifica delle determinazioni a suo tempo assunte dalla precedente
amministrazione regionale e dall'ARER in merito alla destinazione
dell'ex casa Gagliardi e se quindi tali affermazioni, pubblicate
sugli organi di informazione, sono la diretta conseguenza di nuovi
indirizzi impartiti all'Azienda regionale o se siano solamente una
proposta, ancora da discutere e valutare;
2. quali sono infine gli intendimenti in merito.
F.to: Salzone - Lanièce - La Torre - Lavoyer - Viérin Marco -
Stacchetti - Comé
Président - La parole au Conseiller Salzone.
Salzone (SA) - Assessore, dico subito che avrei preferito non
predisporre questa interpellanza perché credevo di poter arrivare a
parlare di questi argomenti nelle sedi opportune, prima in
commissione e, poi, eventualmente in Consiglio, in quanto ci sono
tutta una serie di problemi legati alla casa, che forse vanno
affrontati con più tempo. Certamente non è un'interpellanza che ci
darà la possibilità di spiegarci nei particolari. Dopo una serie di
conferenze stampa su argomenti che non mi trovano d'accordo, mi
sento in dovere di porle almeno alcune questioni.
La vicenda è legata al discorso dell'ex "Casa Gagliardi", che
era stata acquistata in accordo con l'Amministrazione regionale, la
scorsa legislatura dal Consiglio di amministrazione dell'ARER che
aveva votato all'unanimità una procedura di acquisizione che
consentiva all'azienda, nel suo nuovo ruolo, di avere più
competenze, così come erano state auspicate con l'Assessore
precedente, e che le consentiva di svolgere tutta una serie di
nuove funzioni. Attualmente l'ARER vive in una struttura non
adeguata, è piena di barriere architettoniche, (un handicappato non
può recarsi presso gli uffici), c'è tutta una serie di problemi
legati al personale che è troppo concentrato e questo era stato uno
dei motivi per cui, con molta serenità, si era cercata una
soluzione diversa.
Avevamo cercato una serie di soluzioni, che però avevano un
costo molto alto; poi, l'occasione di un'asta pubblica, alla quale
peraltro poteva partecipare anche il Comune di Aosta, il quale se
avesse voluto affrontare il problema, (che sarà successivamente
spiegato, quello dei 30 mini alloggi per anziani), avremmo potuto
evitare quello che sembra uno scontro, che scontro non è. Pensi un
po' se sono contrario a reperire 30 alloggi per anziani! Chi mi
conosce, sa che porto avanti tale battaglia da sempre, non è questa
la questione! Mi pare però che vi sia un poco di confusione. Ho
quasi la sensazione che la cosa le sia "passata sopra la testa"
Assessore. Noi non abbiamo discusso con Lei se è cambiata la
programmazione messa in atto con la vecchia amministrazione, perché
questo vuol dire interrompere un programma che non è legato solo
all'aspetto di "Casa Gagliardi", ma ci sono tutta una serie di
interventi che avevano una linearità ed una copertura economica che
consentiva di procedere per gradi.
Detto questo, si vogliono fare 30 alloggi per anziani? Non mi
opporrò mai ad una cosa del genere, ma, come le dicevo prima, avrei
voluto discuterlo magari in sede di Consulta o di commissione
competente, per poi arrivare, qui, con maggiore serenità. Voi
davvero pensate di poter assegnare 30 mini alloggi di una metratura
che è intorno ai 20 metri a persone anziane. Guardi, nei 20 anni di
mia esperienza, le assicuro che quando assegnavamo alloggi da 40
metri già erano dei drammi: gli anziani hanno la loro vecchia
mobilia, hanno i loro vecchi ricordi, devono forse buttare via
tutto per andare a vivere in 20 metri? Lei sa che 20 metri sono
meno del mio ufficio o del suo ufficio?
In una regione come la nostra, affrontare argomenti di questo
tipo…, lo trovo deprimente! Trenta mini
alloggi da 20 metri… sono andato a
vederli, so come sono, qualcuno è sui
22-23… quando la legge regionale ha
fissato dei parametri minimo 28 metri per una persona, 40 metri per
due persone, 60 metri per tre persone
eccetera….! Nella sua replica Lei poi
mi dirà che vi sono gli argomenti per poter dire che dal punto di
vista legale si può anche superare tale problematica, ma la
questione è anche morale! Sono pronto a scommettere, che di quei 30
mini alloggi non ne assegneranno neanche uno! Allora lei mi dica,
Assessore, che rinunciamo a 15 alloggi ma ne facciamo almeno 15
decenti: in quel caso, sarò d'accordo!
Le dico qualcosa di più: dalle chiacchiere, mi pare di aver
capito che c'è confusione, qualcuno parla di una Casa famiglia;
qualora fosse una casa famiglia, è tutto un altro discorso, non
c'entra niente, non si può andare a prendere dalle graduatorie!
Nelle graduatorie non ci sono solo gli anziani, ma ci sono 5
categorie, fra cui, oltre agli handicappati, gli sfrattati, la
generalità, ci sono le giovani coppie. In graduatoria abbiamo 62
anziani (la legge, tra l'altro, prevede l'anziano a 60 anni e
bisognerebbe anche modificarla), ci sono 67 domande in graduatoria
utile di "single" con figli a carico, e questa, secondo me, in
questo momento è la categoria più debole: sono le separate che
hanno redditi molto bassi, che devono mantenere i figli, hanno
bisogno di assistenza.
Se si va a pescare nella graduatoria con le diverse categorie,
non è che lei può prendere 10 anziani e non prendere il singolo con
figlio a carico; le regole sono che si debba prenderne uno per
categoria, poi torna indietro e di nuovo uno, uno, uno, a meno che
non si decida di fare un bando a parte, in cui si dice che è
rivolto solo agli anziani! Mi va bene, sono tutte scelte
che… se Lei vuole fare, le faccia, ma
volevo almeno discuterle in un consesso adeguato con un minimo di
dibattito, perché potrei entrare nei particolari e dirle che c'è
gente in graduatoria da parecchio tempo e che da parecchio tempo
aspetta una casa! Le ripeto, sugli anziani stendo un velo pietoso,
se davvero l'indirizzo è quello!
Sono convinto che Lei non ha avuto modo di discutere con
serenità quanto da noi affrontato, perché, come ci aveva promesso,
Lei doveva fare la convocazione della
Consulta… è da 4 anni che tutti
l'aspettiamo! Nella Consulta vi sono tutti gli operatori del
settore; avrei voluto parlare con l'Assessore alla sanità, con gli
assistenti sociali, con gli operatori degli anziani, per fare un
discorso armonico e complessivo sul problema della casa.
Se semplicemente si danno alla stampa notizie di questo tipo:
"30 mini alloggi", poi leggo: "182 alloggi al quartiere Dora" -
arriveremo anche su quello, aspettiamo che ci siano da parte del
Comune i terreni liberi perché ancora non sono stati tutti
espropriati - … sento finalmente il
sindaco Grimod che dice:
"Il nostro compito di amministratori è
di assicurare a tutti i cittadini una casa e su questo punto stiamo
facendo notevoli sforzi"
, sono felice, dopo tanti anni, di
sentire il sindaco Grimod dire pubblicamente queste cose, perché
quando le dicevo io, sembrava che fossi un destabilizzatore di non
so cosa!
Se si va in questa direzione, sono felice; l'importante è che le
scelte vengano fatte ascoltando tutti gli operatori del settore,
poi decidiamo insieme. Non possiamo "giocare sulla pelle" degli
anziani, perché mi immagino ancora marito e moglie, a 80 anni, che
vanno a vivere in 20 metri, mettiamo 25, massimo sono 28, in quel
posto! Mi dica lei se questo è possibile!
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Solo un piccolo inciso: sono 3 mesi che sollecito
alcune associazioni a determinare il loro rappresentante in seno
alla Consulta: se queste, anziché nominarlo, litigano, non so cosa
fare! Adesso ho dato loro un ultimatum, perché se non mi danno una
certa risposta, decideremo noi! Questo è il motivo per il quale la
Consulta non ha ancora potuto operare, c'è tanto di corrispondenza
in merito. È la seconda volta che all'ordine del giorno del
Consiglio regionale è iscritta un'interpellanza concernente la
destinazione dell'edificio denominato "Casa Gagliardi" di proprietà
dell'ARER, le richieste di spiegazione nascono da valutazioni
completamente contraddittorie fra loro.
Nella seduta del 6 novembre 2002 i Consiglieri Beneforti e
Squarzino chiedevano se fosse opportuno utilizzare l'immobile come
nuova sede dell'ARER, piuttosto che come struttura in grado di
ospitare soggetti in emergenza abitativa. Oggi i Consiglieri della
"Stella Alpina" chiedono di conoscere le motivazioni che hanno
indotto l'ARER a rinunciare alla nuova sede, ipotizzando di
destinare i mini alloggi che costituiscono il fabbricato ad anziani
che vivono soli. Come già fatto allora dall'Assessore precedente -
che, nemmeno lui, aveva questo grosso tavolo di concertazione, la
Consulta non era mai stata riunita, per esempio - devo, qui,
ripercorrere la stessa strada, affermando che l'ARER, in quel caso
come in questo, ha utilizzato finanziamenti proprio per acquisire
tramite asta pubblica l'immobile in questione e la stessa cosa farà
per convertire, per perfezionare la destinazione nuova. Nulla vieta
d'altra parte all'azienda, nella sua autonomia imprenditoriale, di
destinare le proprie risorse di cui già dispone o che intende
reperire nel mercato del credito, per dare corso alle sue scelte
operative.
Vi sono 2 elementi di continuità che oggi, come in passato,
guidano e sostengono la posizione dell'Amministrazione regionale e
sono: il rispetto della scelta di utilizzare i fondi regionali e
quelli residui dello Stato per finanziare gli interventi tesi a
dare risposta al fabbisogno abitativo, in modo coerente con la
politica della Regione in materia; il riconoscimento all'ARER della
propria autonomia imprenditoriale per quanto concerne l'utilizzo di
risorse di sua competenza.
Il problema di fondo è quello di conoscere le motivazioni che
hanno indotto il Consiglio di amministrazione dell'azienda ad
operare questo cambiamento, che è di 180 gradi. I fattori che hanno
guidato la nuova scelta sono stati essenzialmente 3: il
convincimento che la situazione di disagio economico di componenti
della società impone scelte difficili di priorità e utilizzo
oculato delle risorse disponibili; la conoscenza del nuovo spaccato
sociale, che peraltro la ricerca commissionata all'ARER dal Comune
di Aosta, in occasione del recente bando per l'assegnazione di
alloggi di edilizia residenziale pubblica, ha portato alla luce; la
constatazione che si sono realizzati alloggi non assegnabili alla
fascia più debole di coloro che richiedono una casa popolare, ossia
gli anziani.
A questo riguardo basti pensare che nessuno dei 24 alloggi di
Via Chambéry, appena ultimati, la cui superficie è stata prevista
per nuclei familiari costituiti da 3-4 persone, potrà essere messo
a disposizione per coloro che nella graduatoria appartengono alla
categoria anziani, quindi qui ci potrebbero essere delle
compensazioni. Questo non perché non ci sono anziani con punteggio
adeguato, ma perché si è scoperto che tale categoria è costituita
da persone che vivono sole o, al massimo, in coppia.
Voglio richiamare l'attenzione del Consiglio su tale aspetto in
modo più approfondito. Dall'esame delle graduatorie si è rilevato
che nella categoria anziani (fra quelli che hanno fatto la domanda
per alloggi) sono presenti 62 nuclei familiari di aventi diritto,
pari al 15,4% degli ammessi; le donne rappresentano la componente
principale (61%). Dei 62 nuclei di anziani inseriti nella
graduatoria, 44 vivono soli e 18 in coppia. Il numero di anziani
soli rappresenta il 37% delle domande in graduatoria dei nuclei
formati da un unico componente. L'82% degli anziani soli è donna;
quasi la metà degli anziani ha più di 70 anni; dei 44 anziani soli
12 hanno un reddito inferiore al 50% del limite previsto per
l'accesso, 10 sono invalidi, 2 vivono in alloggio in proprio, 13
hanno avuto un provvedimento di sfratto. Delle 18 coppie di
anziani, una ha un reddito inferiore al 50% del limite previsto per
l'accesso, 6 hanno un invalido nel nucleo, 2 vivono in un alloggio
in proprio, 6 hanno avuto un provvedimento di sfratto. Questa è una
situazione piuttosto seria in un paese civile, che gode di un certo
benessere economico!
In presenza di questi elementi, che confermano la sussistenza di
condizioni di disagio abitativo ed economico, l'ARER, con la
partecipazione dell'Amministrazione regionale - perché i nostri
rappresentanti sono presenti nel Consiglio di amministrazione, la
cosa non è avvenuta di nascosto - ha ritenuto opportuno
confrontarsi con il Comune di Aosta in ordine all'eventualità di
ripristinare gli alloggi situati nell'immobile destinato
inizialmente a nuova sede, per metterli a disposizione di nuclei di
anziani collocati nella graduatoria ER. Questa ipotesi di lavoro,
se perfezionata, consentirà nel breve periodo di dare una risposta
oggettiva ad un disagio reale e, su questa base, l'Amministrazione
regionale ha confermato di poter condividere la proposta formulata
dall'ARER. Gli amministratori comunali, dal canto loro, hanno
accolto e apprezzato la proposta, giudicandola concretamente mirata
alla soluzione dei problemi - o di alcuni problemi - alloggiativi
di una categoria sociale particolarmente debole. L'ARER si è quindi
attivata al fine di verificare la fattibilità dell'operazione
interessante anche alcuni alloggi di superficie inferiore al minimo
stabilito dal D.M. 1975 e allo standard di adeguatezza di cui
all'articolo 2 legge regionale n. 39/1995.
Per quanto concerne l'aspetto tecnico, il dirigente dell'area n.
7, sez. edilizia, al Comune di Aosta, con nota n. 91 del 27 ottobre
2003, ha comunicato che, qualora gli interventi sull'immobile siano
di sola manutenzione o sistemazione impiantistica, si possa
prescindere dal rispetto di quanto disposto dal D.M. 57/1975 in
merito alle dimensioni minime, rispettivamente di 28 e 38 metri
quadrati degli alloggi monostanza per una o due persone.
Dal punto di vista giuridico, nel parere datato 6 novembre 2003
l'esperto così conclude:
"Svolta l'analisi di cui sopra, sembra,
a chi scrive, che alle problematiche poste non possa che essere
data l'univoca risposta di ritenere non vincolanti per l'ente
assegnante le disposizioni riguardanti il cosiddetto "alloggio
adeguato", di cui alla legge regionale n. 39/1995, perché le stesse
devono intendersi, per le ragioni sopra esposte, riferite solo alla
verifica dei requisiti in capo agli assegnatari e tese, in seconda
battuta, a razionalizzare le assegnazioni, evitando sprechi di
spazi abitabili ed assegnabili a detrimento del principio del
soddisfacimento del maggior numero di nuclei familiari aventi
diritto"
.
Circa le riserve avanzate in ordine alla superficie degli
alloggi, si richiama come confermata la legittimità
dell'assegnazione a persone sole degli alloggi aventi superfici
inferiori allo standard minimo, presenti nel patrimonio immobiliare
ERP più vetusto di proprietà sia dell'ARER, sia del Comune di
Aosta.
Lo scorso 15 gennaio, fra il sindaco, il vicesindaco e gli
assessori alla casa, all'urbanistica e alle politiche sociali del
Comune di Aosta, la presidenza dell'ARER, i dirigenti tecnici dei 2
enti, si è tenuto un tavolo di concertazione sull'ipotesi di
utilizzare l'immobile per locarlo a nuclei di anziani collocati
nella graduatoria ER. In tale occasione è stata ancora una volta
ribadita la volontà delle parti di procedere in questa direzione,
dando mandato ai tecnici di attivare tempestivamente le procedure
necessarie per avviare l'intervento.
È stata accolta la proposta di realizzare una iniziativa - e qui
forse nasce quell'equivoco della "Casa famiglia", che non è proprio
così - peraltro già adottata da alcuni altri Comuni, consistente
nel destinare l'intero fabbricato alla categoria anziani,
riservando un alloggio al piano rialzato ad uso di portineria, al
fine di erogare, previa convenzione con 2 enti, una serie di
servizi a supporto degli inquilini - sorveglianza, pronto
intervento, spesa, attività socioassistenziali -, atti a compensare
unitamente all'utilizzo di un'ampia area a verde (che è quella
intorno alla casa) all'esterno del fabbricato e di spazi comuni nel
seminterrato, l'eventuale minimo disagio legato alle dimensioni
ridotte di alcuni alloggi.
Riguardo all'ultimo punto dell'interpellanza, occorre
evidenziare che la vigente normativa non esclude di destinare
alloggi ad una categoria sociale debole come quella degli anziani,
né di definire i propri destinatari di un intervento DR, tant'è che
il Ministero delle infrastrutture e dei trasporti, con il decreto
denominato "alloggi in affitto per gli anziani 2000", ha promosso
un programma di edilizia residenziale, per la realizzazione di
alloggi collegati ad adeguati supporti socioassistenziali, da
concedere in locazione ad utenti anziani individuati dai Comuni
sulla base del possesso dei requisiti per l'assegnazione di alloggi
ER.
Sappiamo che l'ARER ha aderito a questo programma e già nella
scorsa legislatura ha inoltrato la domanda di partecipazione per
realizzare i 19 alloggi da destinare ad anziani nel Comune di
Verrès, dando in tal modo attuazione alla propria finalità
istituzionale di svolgere funzioni tese a soddisfare il fabbisogno
di edilizia residenziale pubblica, stabilito dall'articolo 3 della
legge istitutiva, in conformità agli indirizzi dettati
dall'Amministrazione regionale. In conclusione, l'intendimento
della Regione è quello di assecondare questa scelta, verificata la
fattibilità e la congruità della stessa.
Mi permetto poi di fare notare una cosa. Noi ci siamo visti in
III Commissione, dove su vostra sollecitazione vi avevo proposto il
percorso che il Governo regionale intendeva fare per dare una
risposta, quindi quello di verificare l'esistenza dei bisogni,
focalizzare bene questi bisogni in maniera da mirare le risposte.
Qui andiamo parzialmente in quella direzione: quel percorso rimane
del tutto valido, io sono sempre disposto a venire in commissione,
anzi proprio in quel documento che la Giunta ha riapprofondito
nell'ultima seduta di Giunta, che vi farò pervenire in III
Commissione, e che deve costituire una base per verificare cosa si
sta realizzando e cosa si vuole ottenere in definitiva, ebbene, in
quel documento credo sia molto importante non solo quel tavolo di
concertazione, di rilevamento dei bisogni, la Consulta,
l'Osservatorio, i nuovi soggetti, la Commissione per la povertà, la
Consulta femminile, che possono tutti dare un contributo alla
conoscenza dei problemi, ma abbiamo proprio messo come un elemento
qualificante quello di avere un confronto costante almeno con la
III Commissione, come filtro per il Consiglio regionale, e poi con
gli enti locali per cercare di dare una risposta a questa
problematica.
Président - La parole au Conseiller Salzone.
Salzone (SA) - Ringrazio anche per lo sforzo che ha fatto
dicendomi che lei è aperto al dialogo, rispetto a questa serie di
problematiche. Non so da dove cominciare; avrei da risponderle su
tante cose perché ne abbiamo citate anche tante.
Faccio una premessa, lo dichiaro in modo molto esplicito: sono
assolutamente d'accordo che si costruiscano case per anziani;
l'unica cosa che ribadisco in modo perentorio è: non sognatevi di
fare alloggi da 20 metri perché fareste una cosa obbrobriosa! Lei è
stato precisissimo perché i dati li avevo anch'io sugli anziani;
girando il foglietto però ci sono i "single" con figli a carico che
ho citato prima: 34, sono di 2 persone, madre e figlio; 18, madre
con 2 figli; 9, madre con 3 figli, e via dicendo. Credo, poi che
valga la pena capirci su quello che è il ruolo dell'ARER!
Spero che sia l'ultima volta che debba parlare di questo, ma ho
la mia visione, me lo consentirà; quando abbiamo trasformato lo
"IACP" in ARER, abbiamo inteso un'azienda con caratteristiche di
tipo imprenditoriale (quello che metteva in risalto lei), e che,
rispetto al vecchio Istituto autonomo case popolari, (che dipendeva
dal Ministero dei lavori pubblici -tant'è che il Presidente della
Giunta nominava solo il Presidente e il Vicepresidente) deve avere
funzioni diverse!
A seguito della trasformazione, leggo dall'articolo 3 della
legge,
"l'azienda svolge funzioni tese a soddisfare il
fabbisogno di edilizia residenziale pubblica nel quadro della
programmazione regionale".
Articolo 8, "Compiti del Consiglio
di Amministrazione":
"il Consiglio di Amministrazione,
nell'ambito degli indirizzi definiti dalla Regione con propria
deliberazione, stabilisce le linee dell'azienda. Il Presidente è il
garante nel rispetto degli interessi definiti dalla Regione"
.
Questo per dire cosa? Io, che ho vissuto questa trasformazione
sulla mia pelle, prima mi comportavo in una certa maniera, ma
quando c'è stata la trasformazione non mi sono mai sognato di
prendere un'iniziativa senza discuterla con l'Assessore e con il
Presidente della Giunta, perché questo è l'ARER!
L'ARER è un ente strumentale della Regione al servizio dei
Comuni, è il braccio operativo, e quando abbiamo trasformato l'ente
IACP in Azienda ci si è posti il problema logistico dell'azienda.
Perché abbiamo individuato "Casa Gagliardi"? Perché "Casa
Gagliardi" dal punto di vista della posizione rappresenta ad Aosta
il "trait d'union" fra tutto il patrimonio pubblico ex case
popolari e il Quartiere "Cogne", perché nella filosofia
dell'Amministrazione regionale e dell'azienda e con l'allora
Assessore comunale Piovano dei DS abbiamo dato questo indirizzo,
nell'interesse generale di fare un'azienda regionale che gestisse
tutto il patrimonio abitativo pubblico. Mi pareva che questo fosse
anche uno degli argomenti di cui con il Consigliere Borre abbiamo
parlato sovente. Questo è l'obbiettivo che abbiamo tutti in testa,
poi ci sono stati degli intoppi che esulano da un discorso di
interesse generale.
Che senso ha avere un'azienda con determinate funzioni e
svolgere le stesse funzioni con
un'altra…? Ho la sensazione che
l'azienda se non la consideriamo davvero un braccio operativo, di
carattere regionale - a contatto con tutti i Comuni della Valle -
diventa un'altra APS e noi non abbiamo bisogno di un altra APS!
Semmai abbiamo bisogno del contrario, abbiamo bisogno di un'azienda
che gestisca tutto il patrimonio pubblico. Pensi, Assessore, che
abbiamo 2 enti regolamentati dalla stessa legge ed hanno 2
regolamenti di condominio sostanzialmente diversi: è un assurdo! In
questo momento non si può neanche fare una mobilità tra i due enti,
perché ci sono regole diverse.
Le aggiungo un argomento, di cui Lei spero ne faccia tesoro. Non
mi sarei mai sognato di comprare un fabbricato per regalarlo al
Comune di Aosta o a qualunque altro Comune. Se l'Azienda ha
caratteristiche imprenditoriali, non ha compiti di carattere
assistenziale; li ha quando gli sono demandati dai Comuni o dalla
Regione. Questa operazione costerà circa 3 milioni di euro, che
verranno a mancare nel bilancio dell'ARER prima o poi, oppure dovrà
rinunciare a qualche intervento, perché so bene qual è la
programmazione nei prossimi anni! Allora, chi li tira fuori questi
soldi? Prima o poi bisognerà "battere cassa", per forza, altrimenti
come fanno a vivere? A questo starei molto attento.
Certo che Grimod è felice, ci mancherebbe! Ha trovato un'Azienda
che gli regala un servizio, gli risolve un problema di carattere
sociale, non vorrei essere frainteso, tutti vogliamo risolvere
questi problemi, ma le funzioni sono diverse. Il Comune ha dei
compiti, l'Azienda è il braccio operativo, che tra l'altro finora
ha portato utili a questa Regione, senza mai chiedere un
finanziamento ordinario.
Stiamo attenti a queste cose; poi io rispetto tutte le scelte e
qui non vorrei che il mio intervento fosse interpretato male, cioè
come se fossi arrabbiato perché si sono cambiate le carte in tavola
non è questo, deve credermi, ritengo che la finalità sia più che
legittima, ho l'impressione però che ci sia troppa confusione.
Anche sul ruolo dell'ARER bisognerà parlarne, prima che sia troppo
tardi. Abbiamo parlato della Centrale del latte,
oggi… non vorrei che facessimo la
stessa fine, per essere chiari!
Se poi si vogliono fare scelte diverse, cioè se questa Regione
decide di non aver più bisogno di tale strumento perché magari c'è
un'APS, allora è un'altra cosa; ma starei molto attento anche a
questo perché l'azienda in tutti questi anni ha dato grandi
risultati, Lei lo aveva anche riconosciuto. Vi sono alcuni temi nel
campo del sociale, che vanno assolutamente affrontati con serenità,
stando attenti a non cadere nella strumentalizzazione eventuale di
mettere in piazza una guerra fra poveri. Non voglio fare la
battaglia fra gli anziani e le giovani coppie, ma ci vuole una
procedura armonica per tale problematica, non si può lasciare
indietro uno rispetto all'altro!
Ribadisco, sempre con spirito costruttivo, l'indispensabilità di
mettere in funzione quegli organismi che le ho citato. Prendo atto
che Lei ha preso l'iniziativa, che non ha ancora avuto le risposte,
ma faccia un'azione di forza: chi c'è, c'è; chi non c'è, sta a
casa! Avrei piacere di venire a discutere e mettere sul piatto
della bilancia tutta una serie di problemi che dovrebbero poi
andare in commissione. Insomma le procedure sono queste: si
prendono delle iniziative all'interno della commissione competente
dopo aver sentito tutti gli operatori del settore.
Se non procediamo in modo organico, finiamo con fare degli
sbagli irreparabili. Questo sarà uno sbaglio, Assessore, vedrà,
perché se si procederà su questa strada, faremo un grande sbaglio,
sia sotto il profilo economico, che sotto il profilo sociale!
Président - La parole au Conseiller Borre, pour motion
d'ordre.
Borre (UV) - Senz'altro non per parlare della casa, ma per
chiedere una sospensione per una riunione di maggioranza di 20
minuti…
(alcuni Consiglieri di opposizione commentano, fuori
microfono)
… possiamo motivarla, perché non c'è
niente di nascosto: abbiamo 2 ordini del giorno per quanto riguarda
la "riforma Moratti"; vorremmo discuterne in maggioranza prima di
affrontare, qui, la discussione.
Presidente - La richiesta viene formulata dopo la discussione
del punto 24? Allora facciamo ancora il punto 24 all'ordine del
giorno, dopodiché il Consiglio verrà sospeso per 20 minuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK