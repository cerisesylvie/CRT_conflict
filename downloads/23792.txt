Consiglio Regionale della Valle d'Aosta - Oggetto del Consiglio n. 2799 del 20 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2799 del 20 giugno 2007 - Resoconto
OGGETTO N. 2799/XII - Realizzazione di un impianto
idroelettrico in Comune di Brissogne. (Interrogazione)
Interrogazione
Considerato che sono in fase di realizzazione i lavori per la
costruzione di un impianto idroelettrico nel vallone de "Les
Laures" con due opere di presa, la prima dal lago omonimo e la
seconda dalla sorgente Acque Nere, e una centrale all'Arp;
Constatato che all'imbocco della galleria è posizionata una
condotta dalla quale sgorga a forte pressione dell'acqua che in
parte viene deviata in altre due condotte di minor diametro, che
parrebbero entrare direttamente in una delle vasche dell'acquedotto
comunale, posta poco più a valle della galleria stessa;
Appreso che parrebbe essersi ridotta quasi a zero la portata
di alcune sorgenti ubicate nell'impluvio del vallone
stesso;
i sottoscritti Consiglieri regionali
Interrogano
l'Assessore competente per sapere:
1) se risponde a verità il fatto che alcune sorgenti,
soprattutto quelle captate per l'acquedotto comunale, siano oramai
esaurite;
2) se risponde a verità il fatto che esiste un by-pass che
porta l'acqua dall'interno della galleria al suo imbocco, e da lì
alla vasca dell'acquedotto e, in caso affermativo, se tale opera è
stata autorizzata dagli uffici preposti;
3) se in fase di studio e di progettazione erano state
previste l'intercettazione di un così importante e costante flusso
d'acqua e il prosciugamento delle sorgenti poste a monte della
galleria.
F.to: Venturella - Bortot
Presidente -
La parola all'Assessore al territorio,
ambiente e opere pubbliche, Cerise.
Cerise (UV) -
Ho molto rispetto di questo Consiglio e
credo di aver fatto più di una volta degli sforzi per venire
incontro alle esigenze degli interroganti, ma mi trovo di fronte a
3 quesiti che non hanno nulla a che fare con l'attività della
Giunta, né del mio Assessorato.
Se
"risponde a verità il fatto che alcune sorgenti,
soprattutto quelle captate per l'acquedotto comunale, siano oramai
esaurite"
...;
"se risponde a verità il fatto che esiste un
by-pass che porta l'acqua dall'interno della galleria al suo
imbocco, e da lì alla vasca dell'acquedotto e, in caso affermativo,
se tale opera è stata autorizzata dagli uffici preposti"
...;
"se in fase di studio e di progettazione erano state previsti
l'intercettazione di un così importante e costante flusso d'acqua e
il prosciugamento delle sorgenti poste a monte della
galleria"
... Voglio dire... queste sono domande che il collega
dovrebbe rivolgere al Comune di Brissogne, perché rientrano nella
competenza di questo Comune e non nella competenza
dell'Amministrazione regionale. Non ho pertanto degli elementi di
risposta e ribadisco che non sono domande da porre alla Giunta
regionale o al mio Assessorato.
Presidente -
La parola al Consigliere Segretario
Venturella.
Venturella (Arc-VA) -
Alcune piccole osservazioni,
Assessore. Ma questo progetto non è stato oggetto di una visita di
una commissione regionale, di informazione, sensibilizzazione alla
bontà delle opere idrauliche di captazione, delle centraline di
questo lavoro quasi avveniristico fatto con il satellitare?
Le Commissioni, non so quali, non so se la III e IV assieme,
sono andate recentemente a visitare questa opera ingegneristica, e
adesso, invece, non è di competenza della Regione! Ma la
valutazione impatto ambientale chi l'ha data... la Regione Abruzzo?
Il fatto che questa opera di presa - ed era questo a cui il collega
Bortot si riferiva prima - nelle more dell'approvazione del piano
di tutela delle acque, non sia stata soggetta a verifica, anzi,
mentre tutte le altre opere di presa venivano non dico stoppate, ma
messe in "stand-by" per la verifica, questa abbia avuto un percorso
quasi facilitato perché si diceva: "veramente nelle more di
approvazione del piano di tutela delle acque, sì, bisogna
verificare le concessioni, le concessioni sono bloccate per i corsi
d'acqua, ma non per gli specchi d'acqua"... non vorrei che fosse in
rapporto alla sua ubicazione in un Comune particolare! Comunque
credo che siano proprio di competenza regionale, perché se avete
autorizzato con il VIA e avete calcolato il minimo deflusso vitale,
di fronte ad una segnalazione ufficiale del Consigliere regionale
che chiede - e poi potrei produrre delle foto - credo che proprio
in virtù del fatto che era stata pontificata quasi come un'opera
avveniristica che non poneva problemi dal punto di vista
ambientale, adesso si scopre che qualche problema c'è!
Se non avete problemi a rispondere, rispondete che non ci sono
problemi, che non è vero, sono tutte storie! Invece no, la risposta
è: non è nostra competenza! Credo che questo atteggiamento del
Governo regionale, non so se di tutto il Governo o se solo
dell'Assessore Cerise, sia inqualificabile, perché abbiamo fatto
dei sopralluoghi, ho delle prove documentate che c'è qualcosa che
sta avvenendo. La procedura di VIA non l'ha fatta la Regione
Abruzzo, né la regione Calabria, ma la Regione Val d'Aosta! Voi
dovevate darmi delle risposte! Non lo fate? Ne prendiamo atto!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK