Consiglio Regionale della Valle d'Aosta - Oggetto del Consiglio n. 2878 del 11 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2878 del 11 luglio 2007 - Resoconto
OGGETTO N. 2878/XII - Predisposizione di un'adeguata
normativa in materia di risparmio energetico.
(Interpellanza)
Interpellanza
Vista la mozione approvata dal Consiglio regionale il 17
maggio u.s. che impegna i Presidenti delle Commissioni consiliari
competenti e il Governo regionale ad elaborare una proposta di
legge sull'edilizia sostenibile;
Ricordate le audizioni, in III e IV Commissione,
dell'Assessore alle Attività Produttive e Ufficio Tecnico Energia,
dell'Assessore ai Lavori Pubblici e Ufficio Tutela Ambiente,
dell'Associazione "Energia" e dei tecnici dell'Agenzia "Casa Clima"
della Provincia di Bolzano, sulle politiche relative al risparmio
energetico per le nuove costruzioni, ma anche e soprattutto per gli
immobili esistenti molto dispersivi;
Preso atto che l'Assessorato alle Attività Produttive ha
costituito un gruppo di lavoro composto da dirigenti
dell'Assessorato e da professionisti competenti in materia, e che
il gruppo, con il parere favorevole dell'Assessore, è disponibile a
lavorare per la predisposizione del testo di legge di cui
sopra;
Vista l'emanazione dal Ministero dell'Ambiente e Tutela del
Territorio e del Mare di tre bandi dedicati alle Amministrazione
Pubbliche e agli Enti Locali, finalizzati al cofinanziamento di
interventi che prevedono installazione di impianti per la
produzione di energia elettrica o di calore da fonte solare, in
attuazione del Decreto Ministeriale n. 1348 del 22 dicembre 2006,
pubblicati nella Gazzetta Ufficiale del 1° giugno 2007;
Osservato che gli assessorati, nonostante si ritenga
necessario intervenire per ridurre i consumi energetici, proseguono
invece nelle politiche di interventi di adeguamento normativo e di
climatizzazione degli edifici pubblici, senza predisporre in
contemporanea adeguati interventi per il risparmio energetico e
fonti rinnovabili;
Ritenuto indispensabile una pausa di riflessione;
il sottoscritto Consigliere regionale
Interpella
il Governo regionale per sapere:
1) se intende intervenire per accelerare l'iter del testo di
legge regionale sull'argomento;
2) se intende rivedere la progettazione degli interventi di
adeguamento normativo degli edifici per integrarla con interventi
strutturali, al fine di ottenere risultati di risparmio energetico
e produrre energia rinnovabile come avvenuto in altre città del
nostro Paese quali Alessandria, Bolzano, Ostia, utilizzando di
concerto i finanziamenti resi disponibili dai Bandi
sopraccitati.
F.to: Bortot
Presidente
- La parola al Consigliere Bortot.
Bortot (Arc-VA)
- Ieri sera ho partecipato a un incontro
organizzato dal gruppo "Stella Alpina" sulla problematica dei
rifiuti, anche in quella occasione mi sono convinto che i rifiuti
migliori sono quelli che non produciamo. Vale un po' per l'energia:
l'energia migliore è quella che non consumiamo.
L'interpellanza parte dal presupposto che vi sono una serie di
iniziative e progetti e appalti su edifici pubblici della nostra
Regione per la messa a norma di questi edifici. Con l'iniziativa
volevo ricordare se non fosse opportuno, da un lato, accelerare
l'iter della proposta di legge con cui come Consiglio regionale
abbiamo dato mandato alle Commissioni e al Governo sulla
problematica del risparmio energetico; dall'altro, integrare i
lavori in corso sugli edifici pubblici regionali sia con progetti
di coibentazione di risparmio energetico, che ci permetterebbero di
risparmiare il riscaldamento di inverno e le climatizzazioni
d'estate, dall'altro utilizzando anche i 3 bandi del Governo
nazionale, che riguardano l'incentivazione all'uso dell'energia
solare negli enti pubblici e negli edifici scolastici.
Vorremmo sapere dall'Assessore, rispetto a questa problematica,
dato che da un lato abbiamo un gruppo di lavoro dell'Assessorato
delle risorse produttive, che abbiamo chiarito che si integra con
il lavoro delle Commissioni... se tutto questo avesse un iter più
accelerato, potremmo intervenire in tempo utile integrando i lavori
sugli appalti in corso.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Sono d'accordo con lei che le energie
migliori sono quelle risparmiate e mi chiedo se anche noi,
Amministratori e Consiglieri, molte volte non potremmo risparmiare
le energie in tanti dibattiti inutili che facciamo, per trasferirle
invece in dibattiti utili e costruttivi... ciò detto, in questo
caso non sono energie sprecate, perché condividiamo che il problema
è talmente importante che deve essere affrontato nei tempi e nei
modi più utili possibili. Su questo argomento è evidente che
l'interazione non è solo del mio Assessorato, ma anche
dell'Assessorato dell'ambiente e dei lavori pubblici, nel senso che
diventerà sempre più importante una collaborazione stretta fra
l'Assessorato dell'energia e dell'ambiente e in merito a questo
stiamo lavorando. È evidente che molte delle problematiche che
vengono avanti devono essere affrontate con tale collegialità, in
questo senso cercherò di rispondere alla prima domanda, con cui mi
chiede:
"se intende intervenire per accelerare l'iter del testo
di legge regionale sull'argomento"
. Credo di aver già agito su
questo, tanto che, in merito all'impegno preso in questo Consiglio
con la mozione recante:
"Impegno a realizzare un progetto di
legge sull'edilizia sostenibile"
, era stato convenuto di
sottoporre il più velocemente possibile e informalmente alle
Commissioni una bozza di disegno di legge regionale che si poteva
discutere, per cominciare a rendere partecipi i Consiglieri facenti
parte delle Commissioni. La bozza di cui si tratta è stata
consegnata alla Commissione il 4 luglio scorso e in modo informale
spiegata dai dirigenti dell'Assessorato, come era stato richiesto
dalla mozione presa in Consiglio. La stessa bozza è stata
predisposta tenendo conto del testo già adottato da altre Regioni,
in particolare dalla Regione Piemonte, che con l'approvazione della
legge regionale in materia di rendimento energetico nell'edilizia
ha dato delle indicazioni fornendo delle linee guida rispetto alle
linee guida prese dal Coordinamento interregionale dell'energia (di
cui capofila è la Regione Marche). Con questa bozza abbiamo voluto
avviare, come richiesto dal Consiglio, un confronto in Commissione,
quindi è una bozza suscettibile di tutte le suggestioni che
potranno provenire dai soggetti istituzionali interessati. È
indispensabile prevedere un adattamento che dovrà tener conto di un
raccordo indispensabile con la vigente disciplina urbanistica
regionale e con il disegno di legge in materia di riordino del
settore dell'edilizia residenziale, che è attualmente all'esame
degli organi consiliari. Con queste precauzioni, che sono
fondamentali, credo di aver risposto alla prima domanda, perché lei
mi chiedeva se avevo intenzione di accelerare l'iter: più
accelerato di così che addirittura abbiamo portato nelle
Commissioni la bozza credo non si potesse fare.
Presidente
- La parola all'Assessore al territorio,
ambiente e opere pubbliche, Cerise, per un'integrazione di
risposta.
Cerise (UV)
- L'entrata in vigore della normativa
riguardante il risparmio energetico, il decreto legislativo n.
192/2005, impone, con la certificazione energetica degli edifici,
che si vada a valutare complessivamente il fabbisogno di energia
primaria dell'edificio stesso. Tale principio viene già applicato
sulle nuove progettazioni in corso, per esempio quella riguardante
la ristrutturazione dello stabile sito in Via Saint-Martin de
Corléans, comunemente denominato ex Maternità. All'interno delle
quali è previsto l'utilizzo di fonti energetiche rinnovabili e di
interventi strutturali sulle parti interessate. Ricordo che i nuovi
interventi sono soggetti alla validazione energetica, con la quale
viene verificato il rispetto dei parametri di legge. Senza
precludere la possibilità di porre in atto interventi sulle
superfici perimetrali degli edifici - come incremento
dell'isolamento termico -, di volta in volta bisogna valutare la
fattibilità del tipo di intervento sia in base alle caratteristiche
dell'immobile, sia rendendo compatibile l'intervento con eventuali
altri adeguamenti necessari: per esempio, quelli relativi
all'adeguamento sismico degli edifici, che di per sé implicano
generalmente interventi anche sulle superfici esterne e in questi
casi è economicamente conveniente intervenire anche sull'involucro
edilizio. Gli interventi di climatizzazione avviati, per esempio
quelli della sede centrale, questa, e dell'Assessorato del
territorio, sono stati programmati fin dal 2004, a seguito di
disagi riscontrati in estati particolarmente calde; sono interventi
che attengono unicamente l'impiantistica e non precludono
assolutamente futuri interventi sull'involucro edilizio, che
potranno essere avviati dopo analisi tecnica e di prestazione dei
singoli edifici. A questo punto il lavoro non è inutile, ma si ha
un minore dispendio di energia.
Presidente
- La parola al Consigliere Bortot.
Bortot (Arc-VA)
- Per una volta devo dire che sono
soddisfatto delle risposte, nel senso che chiederò al Presidente
della IV Commissione di farmi avere la bozza che è stata inviata
dall'Assessore La Torre per quanto riguarda il risparmio energetico
e anche della risposta dell'Assessore Cerise, nel senso che si è
iniziato a "mettere mano" se non altro sui nuovi lavori dal punto
di vista dei lavori della progettazione sul risparmio energetico.
L'augurio è che questi interventi si accelerino al massimo, anche
perché non credo sia tanto un nostro interesse di parte quanto
interesse del Consiglio e della collettività, tanto più che il
Governo nazionale per una volta che fa una cosa buona ci permette
anche di utilizzare dei finanziamenti nazionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK