Consiglio Regionale della Valle d'Aosta - Oggetto del Consiglio n. 387 del 10 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 387 del 10 luglio 1981 - Resoconto
OGGETTO N. 387/81 - DISEGNO DI LEGGE CONCERNENTE: "ISTITUZIONE
DEL RUOLO SPECIALE AD ESAURIMENTO PER L'INQUADRAMENTO STRAORDINARIO
DEL PERSONALE GIÀ INCARICATO DI PRESTAZIONI DI LAVORO IN QUALITÀ DI
ASSISTENTE. MODIFICAZIONE DELLA PIANTA ORGANICA DEL PERSONALE
DELL'AMMINISTRAZIONE REGIONALE".
Presidente
- Illustra l'argomento l'Assessore Borbey, che
ha facoltà di svolgere la sua relazione.
Borbey (DC)
- Cercherò di essere breve anche perché
ritengo che la relazione sia sufficientemente esplicativa per cui
non vorrei fare la fine dell'Assessore Chabod, che è stato ripreso
perché ha esposto quanto aveva messo in relazione.
Come è detto nella relazione, gli assistenti ad oggi sono 111 e
in questi ultimi mesi ci siamo incontrati parecchie volte con la
delegazione degli Assistenti; all'ultima riunione alla quale sono
intervenuto - presenti anche le organizzazioni sindacali - è stata
fatta anche una votazione e so che c'è stata anche una percentuale
superiore al 50%, quindi una maggioranza favorevole a quanto la
Giunta ha proposto.
La legge consiste nell'istituzione di un ruolo speciale ad
esaurimento di 111 posti al 4° livello come Coadiutore tecnico con
lo stipendio del personale regionale che attualmente è inquadrato
al 4° livello, ma poiché è chiaro che l'assistente - sia diplomato
che non - ha uno stipendio, a pari anzianità di lavoro, superiore a
quello del 4° livello, si darà un assegno ad personam a questi
dipendenti, riassorbibile durante gli anni con i futuri
miglioramenti retributivi, quindi escluso l'aumento di stipendio in
base ai punti di contingenza disposto per legge.
La legge prevede il divieto di assunzione di nuovo personale e
quindi, come abbiamo detto, va ad esaurimento.
Inoltre la Giunta regionale prevede, anche per andare incontro a
quei dipendenti con una certa anzianità che dovranno sottoporsi ad
una spesa per poter fare il ricongiungimento fra il contratto edile
e il nuovo contratto di dipendente regionale, una corresponsione -
all'atto del licenziamento - di un'indennità pari al prodotto
dell'anzianità per un quinto dell'ultimo stipendio mensile, oltre
al licenziamento in base alla legge, secondo l'anzianità.
In ultimo, verranno messi a concorso 40 posti da geometra e 5
posti di cui uno da ragioniere e 4 da segretario a livello B, con
un concorso interno a cui potranno partecipare oltre anche alle
persone in possesso del titolo richiesto, anche i dipendenti
regionali che sono inquadrati a livello inferiore al 4°, con almeno
5 anni di anzianità.
Presidente
- Ha chiesto di parlare l'Assessore Borbey, ne
ha facoltà.
Borbey (DC)
- Quelli della legge giovanile faranno il
concorso prima di questi. Debbo dire che su 111 posti già 9 non
potranno partecipare al concorso perché non sono diplomati e non
hanno l'anzianità di 5 anni. Dico questo per mettere al corrente il
Consiglio regionale.
Ieri nella legge di assestamento di bilancio, il capitolo 23300
è stato rimpinguato di £ 350 milioni; questa legge però prevede la
spesa di 415 milioni; la Giunta regionale circa un mese fà aveva
fatto una delibera per impegnare 400 milioni - che erano ancora sul
capitolo 23310 - per pagare gli stipendi degli assistenti sino al
mese di settembre. Abbiamo fatto i nostri debiti calcoli e invece
di 400 milioni sono sufficienti 300 milioni sino a che vada in
funzione questa legge, quindi abbiamo preso l'altro giovedì in
Giunta con una delibera altri 100 milioni che aggiunti ai 350
dell'assestamento di bilancio, ci danno una disponibilità
finanziaria di 450 milioni sufficienti a coprire i 415 previsti
dalla legge.
Presidente
- Prima di dare la parola al Consigliere Cout
e al Consigliere Viberti che si sono iscritti a parlare, a
completamento di quanto già annunciato dall'Assessore Borbey voglio
ricordare al Consiglio che la Commissione Affari Generali e Finanze
ha espresso parere in data 1° luglio, che la Commissione Consultiva
paritetica a maggioranza ha espresso parere favorevole nella
riunione di ieri, 9 luglio alle ore 9 e che - come ha precisato
l'Assessore Borbey - per quanto riguarda la parte finanziaria, il
parere in un primo momento negativo dell'Assessorato alle Finanze,
come risulta anche dall'allegato, era subordinato al fatto che il
Consiglio regionale votasse l'assestamento del bilancio nel cui
capitolo era stato previsto rifinanziamento per la somma £ 350
milioni. Poiché ieri è avvenuta l'approvazione dell'assestamento
del bilancio e dopo le spiegazioni dell'Assessore Borbey, credo che
non ci siano più perplessità sulla parte finanziaria.
Ha chiesto di parlare il Consigliere Cout, ne ha facoltà.
Cout (PCI)
- Concordiamo con quanto ha detto l'Assessore
ai Lavori Pubblici e diciamo che finalmente votiamo questa legge
che andrà a superare tutta una serie di disfunzioni che già avevamo
fatto presenti in altre occasioni e che sono anche elencate nella
relazione, per quanto riguarda la disparità di trattamento e la
difficoltà di gestione di questo gruppo di dipendenti con strumenti
giuridici - rapporto tra lavoro privato e contratti collettivi di
lavoro - che un Ente pubblico non dovrebbe utilizzare se non in
circostanze eccezionali; e soprattutto andiamo a superare questi
meccanismi di assunzione che già altre volte avevamo criticato.
Siamo a conoscenza dei pareri discordi su alcuni punti della
legge, tra l'altro l'assegno ad personam o il maturato economico
che sarebbe stato proposto e per cui erano sorte delle difficoltà;
ci sono state anche delle disparità di posizione tra la Regione e
la rappresentanza degli Assistenti di lavoro, ad esempio per quanto
riguarda il numero di posti di 5° livello che dovrebbero essere
messi a concorso. Su questo vorremmo solo chiedere come mai è stato
scelto questo numero di 45 in totale e non quei 5 o 10 in più che
potevano essere messi a concorso.
Vorremmo chiedere un chiarimento sull'art. 5, se il caso di
sostituzione di personale assente, per il quale sussiste il diritto
alla conservazione del posto, vuol dire che elimina tutti i casi di
assunzione in qualche modo al di fuori di un concorso normale. Non
abbiamo capito bene lo spirito di questo comma dell'articolo,
vorremmo possibilmente un'assicurazione su questo punto.
Per quanto riguarda invece i concorsi, concordiamo che venga
posto un termine per questi, che potrebbe essere di sei mesi, e su
questo chiediamo un'assicurazione dell'Assessore, per evitare così
di proporre un eventuale emendamento all'art. 7.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Nonostante le continue delusioni, ho
detto spesso che tutto sommato qui si può fare qualcosa e ne sono
prova questa legge che è finalmente arrivata in Consiglio ed il
fatto che l'Assessore Borbey, seppure con ritardo - perché
l'impegno era per la fine di maggio - ha deciso, dopo rinvii
continui in quest'aula, di porre fine ad una situazione anomala. Il
merito va dunque all'Assessore Borbey che finalmente ha ottenuto
qualcosa grazie anche alla pressione che il sottoscritto, insieme
ad altri Consiglieri, ha fatto, ed alla minoranza per aver saputo
tallonare, forse persino con pedanteria, l'Assessore, ma il
risultato ci pare una legge buona.
Concordiamo con quanto è stato detto poc'anzi dal Consigliere
del PCI, Cout; anche noi non vorremmo che con quel primo comma ci
potessero essere delle ulteriori - modeste ma ancora esistenti -
discriminazioni rispetto a l'assunzione di personale nell'Ente
pubblico.
Ci pare che sarebbe opportuno mettere un termine allo
svolgimento dei concorsi e il termine più valido è secondo noi
quello di sei mesi, in modo da arrivare ad avere completati i
concorsi e quindi sistemata in organico la parte di personale che
ha effettuato, e poi eventualmente vinto questi concorsi, prima che
ci sia la discussione del piano dei lavori e prima che i lavori
comincino. Anche se quest'anno non abbiamo visto il programma
lavori ci auguriamo che l'anno prossimo - magari con l'arrivo del
riparto e quindi con disponibilità finanziarie superiori - si possa
riprendere questa abitudine, tra l'altro migliorando questo libro
dei sogni e riconducendolo invece ad un programma preciso che
contemperi le richieste con le disponibilità finanziarie di modo
che non ci siano poi problemi quando parte la stagione dei
lavori.
Preferirei che l'Assessore rispondesse prima della chiusura
della discussione generale, di modo che se non intende mettere lui
un termine, possiamo proporre noi un emendamento.
Presidente
- Ha chiesto di parlare l'Assessore Borbey, ne
ha facoltà.
Borbey (DC)
- Pregherei i Consiglieri Cout e Viberti di
non insistere per mettere il termine nella legge perché è chiaro
che questo concorso avverrà durante l'inverno. È impossibile
espletare un concorso del genere anche perché sarà abbastanza lungo
e occuperà circa 100 persone, di cui il 70% operano
nell'Assessorato ai Lavori Pubblici; non sarà inoltre formulato in
modo prettamente scolastico, ma a mò di schede con domande di varia
natura, dalle fognature all'edilizia scolastica, etc., perché
altrimenti, sorteggiando un tema scritto su un unico argomento, si
favorirebbe chi in quel settore ha già operato.
Per questa ragione il concorso non si può fare in primavera,
altrimenti saremmo paralizzati proprio a livello di Assessorato, in
quanto senz'altro queste persone dovranno riprendersi un po' i
libri in mano ed il mese prima del concorso ci sarà
dell'assenteismo o almeno negli uffici si studierà invece di
lavorare. Quindi la previsione del sottoscritto è di fare questo
concorso entro il 15 di gennaio.
Per quanto concerne l'art. 5, è chiaro che se un domani ci sarà
del personale assente per diversi mesi per malattia od altro, se
c'è un concorso fatto a monte con gente che è risultata idonea, si
potrà prendere a sostituire il personale assente in base a quella
graduatoria, com'è la legge dei dipendenti regionali, per cui
questi entrano a far parte di un ruolo di dipendenti regionali e ne
seguiranno le disposizioni legislative.
Il Consigliere Cout mi ha chiesto perché 45 posti. Parliamoci
chiaro: la battaglia è stata dura perché a livello di assistenti,
chiedevano l'inquadramento con lo stesso stipendio che hanno
adesso, e la Giunta è stata decisa fin dal primo giorno ad opporsi
a questo, perché immaginatevi che i 40 o 45 B che fossero venuti,
sarebbero stati inquadrati al 4° livello con lo stipendio e il
trattamento economico attuale, e poi avrebbero vinto il concorso
per mandare in B e avrebbero ricevuto uno stipendio ancora
superiore. Quindi questo è un punto fermo e sui 45 posti debbo
onestamente dire che non se li aspettavano neppure così tanti al
concorso in B, ma l'ho richiesto alla Giunta come responsabile dei
Lavori Pubblici, perché questa legge è impopolare e non volevo fare
proprio una bruttissima figura. Riteniamo che una proposta di 45
posti sia adeguata per ripagare giustamente chi - come assistente -
ha il diritto di passare in una categoria superiore quale il 5°
livello.
Presidente
- Con l'intervento dell'Assessore Borbey
consideriamo chiusa la discussione generale. Il Consiglio è
chiamato a votare l'articolato.
Do lettura dell'art. 1.
È istituito un ruolo speciale ad esaurimento per
l'inquadramento straordinario di personale incaricato di
prestazioni di assistenza ai lavori appaltati dall'Amministrazione
regionale.
Il ruolo speciale ad esaurimento comprende 111 posti di
Coadiutore tecnico (4° livello - ruolo del personale
tecnico).
Presidente
- Metto in votazione l'art. 1 testé letto.
Esito della votazione:
Presenti: 21
Votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 2.
Sarà inquadrato nel ruolo speciale ad esaurimento il
personale assunto dall'Assessorato dei Lavori Pubblici con compiti
di assistenza ai lavori, in servizio, alla data di entrata in
vigore della presente legge, da almeno tre mesi, anche se
attualmente adibito a mansioni diverse, e che risulti in possesso
dei requisiti prescritti dagli articoli 75 e 78 della legge
regionale 28 luglio 1956, n. 3, e successive modificazioni, fatta
eccezione per l'età massima e per il titolo di studio per gli
assistenti con più di tre anni di servizio.
L'inquadramento nel ruolo speciale ad esaurimento avrà
decorrenza dal primo giorno del mese successivo all'entrata in
vigore della presente legge.
Presidente
- Pongo in votazione l'art. 2 testé letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 3.
Al personale inquadrato nel ruolo speciale ad esaurimento
sono estese le norme concernenti lo stato giuridico e il
trattamento economico del personale di ruolo dell'Amministrazione
regionale di cui alle leggi regionali 28 luglio 1956, n. 3, 10
novembre 1966, n. 13, 7 marzo 1973, n. 6, 15 maggio 1975, n. 14, 30
aprile 1980, n. 18 e successive modificazioni ed
integrazioni.
I servizi prestati in qualità di assistente saranno valutati
per intero ai fini dell'attribuzione delle classi e degli aumenti
periodici di stipendio, nonché dell'attribuzione dei premi di
anzianità; non saranno invece valutati ai fini della corresponsione
dell'indennità per cessazione di servizio.
All'atto della cessazione del rapporto di lavoro di
assistente, al personale inquadrato nel ruolo speciale sarà
liquidata una indennità commisurata ad un quinto degli assegni
lordi mensili in godimento all'atto della cessazione per ciascun
anno di servizio o frazione di tempo superiore a sei mesi prestato
con la qualifica di assistente.
Presidente
- Pongo in approvazione l'art. 3 testé
letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 4.
Qualora, per effetto dell'applicazione degli articoli
precedenti, competa ai singoli dipendenti una retribuzione
complessiva annua lorda inferiore a quella percepita, prima
dell'inquadramento, agli stessi sarà attribuito un assegno "ad
personam", di importo pari alla differenza tra il vecchio e nuovo
trattamento, riassorbibile con i futuri aumenti retributivi, a
qualsiasi titolo corrisposti, fatta eccezione per gli aumenti
derivanti dall'aggiornamento dell'importo dell'indennità
integrativa speciale.
Presidente
- Pongo in approvazione l'art. 4 testé
letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 5.
È fatto assoluto divieto di assumere personale per
l'assistenza ai lavori appaltati dall'Amministrazione regionale,
salvo nel caso di sostituzione di personale assente per il quale
sussiste il diritto alla conservazione del posto.
Gli eventuali provvedimenti adottati in violazione del
presente articolo sono nulli di diritto, ferma restando la
responsabilità di chi li dispone.
Presidente
- Pongo in approvazione l'art. 5 testé
letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 6.
Nelle tabelle organiche dei posti e del personale
dell'Amministrazione regionale nonché nelle tabelle di attuazione
della carriera economica di cui agli allegati A e C alla legge
regionale 9 febbraio 1978, n. 1, sono istituiti i seguenti nuovi
posti:
SEGRETERIA GENERALE
Un posto di ragioniere (5° livello - ruolo del personale di
ragioneria).
ASSESSORATO ALLE FINANZE
Due posti di Segretario (5° livello - ruolo del personale
amministrativo).
ASSESSORATO DEI LAVORI PUBBLICI
Due posti di Segretario (5° livello - ruolo del personale
amministrativo).
Quaranta posti di Geometra (5° livello - ruolo del personale
tecnico).
Presidente
- Pongo in votazione l'art. 6 testé letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 7.
In sede di prima applicazione della presente legge i posti di
nuova istituzione di cui all'articolo precedente, saranno conferiti
mediante concorsi interni riservati ai dipendenti di ruolo, ivi
compresi quelli inquadrati nei ruoli speciali, in possesso dei
prescritti titoli di studio, nonché ai dipendenti sprovvisti del
titolo di studio richiesto, purché titolari da almeno un
quinquennio di posti di 4° livello o con una anzianità di servizio
in qualità di assistente di oltre 5 anni.
Presidente
- Pongo in votazione l'art. 7 testé letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 8.
L'onere derivante dall'applicazione della presente legge
previsto in lorde £ 415.000.000 per l'anno 1981 e in annue lorde £
1.650.000.000 a decorrere dall'1.1.1982 graverà sui capitoli 20900,
20950 e 21000 del bilancio preventivo della Regione per l'anno 1981
e sui corrispondenti capitoli dei bilanci preventivi per gli anni
successivi.
Il finanziamento dell'onere di cui al comma precedente è
assicurato dallo stanziamento del capitolo 23310 del bilancio
preventivo della Regione, che a decorrere dall'anno 1982 viene
soppresso e per l'anno 1981 viene ridotto da £ 1.650.000.000 a £
1.235.000.000.
Per gli anni successivi gli oneri necessari saranno iscritti
nei corrispondenti capitoli con le leggi di approvazione dei
rispettivi bilanci preventivi.
Presidente
- Pongo in votazione l'art. 8 testé letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 9.
Al bilancio preventivo della Regione per l'anno 1981 sono
apportate le seguenti variazioni:
PARTE SPESA
Variazioni in diminuzione
Cap. 23310
£. 415.000.000
Variazioni in aumento
Cap. 20900
£. 400.000.000
Cap. 20950
£. 11.000.000
Cap. 21000
£. 4.000.000
Presidente
- Pongo in votazione l'art. 9 testé letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Do lettura dell'art. 10.
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione autonoma Valle d'Aosta.
Presidente
- Pongo in votazione l'art. 10 testé
letto.
Esito della votazione:
Presenti, votanti: 21
Maggioranza: 11
Favorevoli: 21
Il Consiglio approva.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Siccome ho l'abitudine di dire quello
che penso, ho già riconosciuto il lavoro dell'Assessore Borbey e di
chi ha predisposto, in modo che stimo equo, questo disegno di
legge. Intendo dire che questa categoria che forse si era abituata
fin troppo bene, oggi vede riconosciuto un diritto che è quello del
posto di lavoro - lo ripeto - in modo equo, perché non si poteva
pretendere che chi non aveva fatto concorso, ma era stato assunto
in un modo che si può definire "allegro", giustamente con tutta
l'anzianità che ha maturato, aveva diritto al suo posto di lavoro.
Però non poteva neanche pretendere di avere, come si suol dire, "la
botte piena e la moglie ubriaca" quindi proprio perché non si pensi
che da questo banco ci si nasconde e che le responsabilità se le è
prese solo la Giunta, noi - come Nuova sinistra - con questo voto
favorevole riconosciamo che si è fatto quello che si poteva fare,
anche se in casi come questo si assiste ad un tiro alla fune. Con
questo vogliamo dimostrare non solo che abbiamo i piedi per terra e
che capiamo come funzionano le cose, ma anche che in questo caso -
almeno per quello che ci riguarda - assumiamo le stesse
responsabilità che si è presa la Giunta, in particolare l'Assessore
Borbey, perché non vogliamo che debba essere lui a pagare da solo
nei confronti di chi si sentirà defraudato di qualcosa.
Penso che meglio di così non si potesse operare, quindi - per
chi non avesse sentito - una volta tanto riconosciamo a questa
Giunta di aver fatto una cosa buona, naturalmente con i limiti di
tempo e andando a coprire errori commessi precedentemente, per
questo il nostro voto favorevole in questo caso vuole anche
condividere la responsabilità di questa Giunta rispetto a questo
provvedimento.
Presidente
- Il Consiglio è chiamato ad esprimersi sul
complesso della legge per votazione segreta.
Votazione a scrutinio segreto
Esito della votazione:
Presenti, votanti: 24
Maggioranza: 13
Favorevoli: 24
Approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK