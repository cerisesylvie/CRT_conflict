Consiglio Regionale della Valle d'Aosta - Oggetto del Consiglio n. 2415 del 11 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2415 del 11 gennaio 2007 - Resoconto
OGGETTO N. 2415/XII - Approvazione della mozione:
"Ridefinizione degli emolumenti corrisposti ai membri del Consiglio
di Amministrazione della Casa da gioco di Saint-Vincent".
Mozione
Premesso che:
·
Casinò s.p.a. è la società a totale partecipazione pubblica
preposta alla gestione della Casa da gioco di Saint-Vincent e che
la Regione Valle d'Aosta detiene il 99% delle quote azionarie della
medesima società;
·
il Presidente della Regione e/o l'Assessore del Bilancio,
Finanze e Partecipazioni regionali rappresentano la quota regionale
in seno alla Casinò s.p.a. ed esprimono quindi la volontà
dell'azionista di riferimento (Regione) nelle decisioni
fondamentali inerenti la gestione e lo sviluppo
dell'azienda;
·
l'assemblea degli azionisti ha deliberato, nell'ultima
seduta, il ripianamento delle vistose perdite d'esercizio e
l'incremento dei compensi dei componenti del Consiglio
d'amministrazione;
·
la rideterminazione in aumento degli emolumenti degli
amministratori non trova alcuna corrispondenza nei risultati di
gestione, che dimostrano invece il preoccupante declino
dell'azienda Casinò;
·
il cda non ha finora impresso alcuna svolta a tale
andamento aziendale, distinguendosi invece per la scarsa presenza
presso le sale da gioco e per le velenose polemiche tra i
componenti che ancora adesso fanno cronaca sui giornali;
ciò premesso, il Consiglio regionale
Impegna
il Presidente della Regione e/o l'Assessore del Bilancio,
Finanze e Partecipazioni regionali a proporre e a sostenere -
nell'assemblea dei soci - la ridefinizione degli emolumenti dei
componenti del cda, revocando gli ingiustificati aumenti
corrisposti e agganciando i loro compensi ai risultati
effettivamente raggiunti o a quelli tangibilmente falliti.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- L'altro giorno, scorrendo le pagine di
Internet, mi è capitata una notizia che ho ritenuto curiosa e che è
attinente anche all'argomento che andiamo ad introdurre con la
mozione. Il titolo è già significativo: "CdA senza stipendio se
l'azienda non va secondo le attese". Poi leggo il testo che dice:
"niente stipendi per i membri del CdA se non si raggiungono gli
obiettivi finanziari previsti". È la singolare iniziativa di "Coca
Cola", il "gigante delle bollicine di Atlanta", che non corrisponde
un dollaro se i Consiglieri di amministrazione, che sono tutte
personalità del mondo economico e finanziario di alto livello,
"super manager", non raggiungono gli obiettivi previsti. Gli utili
operativi di "Coca Cola" sono cresciuti fra il 2003 e il 2005 a una
media annuale del 9,3%, con dei picchi che vanno ben oltre la
crescita del "PIL" statunitense... vi risparmio i commenti dei vari
economisti che sono tutti favorevoli...
Più o meno nello stesso periodo leggo la notizia su un organo
locale che si riferisce alla "Casino de la Vallée" de
Saint-Vincent, e la notizia è di segno opposto, nel senso che ai
Consiglieri di amministrazione del casinò l'assemblea ha
corrisposto un aumento significativo in particolare al Presidente
del "CdA" e al Consigliere delegato dell'ordine di decine di
migliaia di euro: per il primo si passa da 50mila a 120mila euro
annui, per il secondo da 25mila a 95mila euro annui.
Queste sono 2 notizie che creano un sussulto... come? Un gigante
come "Cola Cola" non dà un dollaro ai suoi "manager" se l'azienda
non cresce, e noi, che abbiamo un'azienda che perde e che "perde"
da tempo e che ha perso anche nel 2006, diamo un premio natalizio -
visto che viene dato il 22 dicembre e visto che all'assemblea
qualcuno dei componenti dell'Esecutivo regionale ha partecipato -,
quindi si sono aumentati l'emolumento...
Non voglio ripercorrere i passaggi del dibattito che è stato
fatto ieri a seguito di un'interrogazione proposta da un altro
gruppo consiliare, al quale l'Assessore ha già cercato di fornire
delle spiegazioni matematiche ed economiche; sta di fatto che
l'aumento in valore assoluto per almeno 2 componenti del "CdA" è
evidente. Non abbiamo capito, nonostante la buona volontà
dell'Assessore, secondo quale logica c'è stato questo premio che è
stato corrisposto a questi 2 su 5 personaggi, anche perché dai dati
di bilancio - e il bilancio dovrà essere approvato in corso d'anno
secondo gli impegni statutari - del 2006, anno di amministrazione
di questo Consiglio, mostrano un calo di introiti di 3,5 milioni di
euro e un calo di presenze di quasi 22mila unità rispetto al 2005.
La logica della meritocrazia è stata invertita, immaginiamo i
Consiglieri di amministrazione di altre aziende, quando avranno
letto la notizia, avranno pensato: "se per rilanciare un'azienda
come il casinò basta aumentare gli emolumenti, questa è una teoria
economica che ci mancava, che annotiamo, ma siamo sicuri che non
corrisponda ai criteri che ci hanno insegnato sui banchi di
scuola"...
Con questa mozione chiediamo delle cose precise. La mozione
vuole portare un po' di ordine a delle logiche che, qui, sono state
completamente dimenticate. "In primis", questo "CdA" sotto la
Presidenza Martini è in carica da un anno, nel corso di quest'anno
è stata istituita una "task force" dal Presidente Caveri per
trovare delle soluzioni strategiche per il rilancio della stessa
azienda, è stato istituito un comitato parallelo che deve cercare
delle sinergie possibili anche con il "Grand Hôtel Billia" e altre
aziende possibili - si parlava di terme, ma l'"operazione terme" è
sfumata - che possono lavorare in sinergia con il casinò affinché
si crei un'offerta plurale per i clienti che vengono in Valle
d'Aosta, in particolare nel comprensorio di Saint-Vincent.
A fine anno assistiamo a questo premio di diverse decine di
migliaia di euro riconosciuto agli amministratori... sinceramente
non abbiamo capito cosa hanno fatto per meritarsi tanto, anzi,
abbiamo solo capito - e più volte ne abbiamo discusso in
quest'Assemblea - che si sono distinti per una grave capacità
comunicativa, in particolare qualcuno di essi. Se un componente del
"CdA" sosteneva che era necessario intraprendere una determinata
via, subito qualcun altro lo contraddiceva nell'ambito dello stesso
"CdA", creando non poco imbarazzo e contraddizioni che sono state
pubblicate anche sui giornali. Diciamo che si sono caratterizzati
più per le polemiche che non per le proposte e... tanto meno per i
risultati! Del resto è un fatto notorio - e penso che chi li ha
nominati lo sappia - che in particolare "qualcuno" di questi
personaggi è più assente che presente nelle sale da gioco... sono 5
persone che avranno anche eccelse competenze commercialistiche,
giuridiche, aziendalistiche... a parte una persona, mi risulta che
siano digiune di professionalità nel settore delle case da gioco,
comunque hanno quasi tuttr evidenziato una particolare assenza
nell'ambito dell'azienda. Allora non c'è alcun punto che possa
giustificare un emolumento del genere, perché la logica della
meritocrazia non è stata rispettata, tanto meno quella del
risultato!
Ci piacerebbe anche sapere... l'Assessore... con quale mandato
ha partecipato a questa assemblea, se ha partecipato lui o il
Presidente, e ha approvato, perché compete statutariamente
all'assemblea questa decisione dei compensi agli amministratori,
non ho riletto l'articolo dello Statuto però l'ho visto
recentemente... Ci piacerebbe sapere chi ha partecipato in
assemblea e con quale mandato ha deciso di corrispondere un aumento
del genere, anche perché, non più tardi di un anno fa, anche quando
sono stati respinti dei nostri ordini del giorno che trattavano la
materia della casa da gioco, il Presidente Caveri e l'Assessore
Marguerettaz si erano impegnati a modificare lo Statuto, a rivedere
il numero dei componenti, che oggi sono 5, del "CdA", e
naturalmente ad evitare una lievitazione sconsiderata dei loro
compensi!
Ricordo anche che il Consiglio regionale, il 6 dicembre 2005, ha
approvato un ordine del giorno proposto dalla "CdL" e poi emendato
insieme alla maggioranza, che prendeva spunto dalla legge
finanziaria dello Stato del 2006, fatta ancora dal "Governo
Berlusconi", nel quale ordine del giorno questo Consiglio regionale
decideva di aderire alla riduzione degli stipendi per i Consiglieri
regionali e impegnava la Giunta a farsi interprete di questo taglio
ai costi della politica, sia presso il sistema degli enti locali,
sia presso gli enti strumentali e le società partecipate per il
raggiungimento delle stesse finalità. Sono passati 14 mesi...
l'unico risultato tangibile che c'è stato è quello del 22 dicembre,
quando "in barba" a questo documento votato unanimemente dal
Consiglio regionale, non sappiamo con quale mandato, l'Assessore o
il Presidente abbia aderito alla proposta del "CdA" di aumentare
gli emolumenti a 2 componenti del "CdA" e che sono i 2 componenti
che hanno il potere di rappresentanza e di firma nello stesso
Consiglio.
Con la mozione chiediamo che il Consiglio regionale anzitutto
revochi questi ingiustificati aumenti, perché le ragioni per cui
sono assolutamente immotivati ho appena finito di esprimerle, e
naturalmente la definizione dei loro compensi sia agganciata a
delle logiche economiche e meritocratiche, ovvero se i risultati
sono effettivamente raggiunti ci può stare bene un premio o un
superpremio, ma se i risultati sono falliti - come è successo nel
2006 -, non vediamo perché debbano essere aumentati gli emolumenti
dei componenti del "CdA"!
Presidente
- Dichiaro aperta la discussione generale. Non
ho nessuno iscritto a parlare, dichiaro chiusa la discussione
generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Prima di entrare nello specifico
della mozione, volevo scambiare con voi alcune considerazioni,
anche perché ho avuto modo di dire in altra occasione che bisogna
sostenere le proprie tesi, bisogna argomentare, bisogna cercare di
dare prima di tutto una certa onestà intellettuale nel
rappresentare i dati, poi si può arrivare alle conclusioni più
interessanti e consone al proprio pensiero.
Il collega Tibaldi in modo corretto parla del risultato degli
introiti del casinò e degli ingressi, ma è necessario fare un
minimo di ragionamento rispetto a questi risultati. Scopriamo che
nell'esercizio 2006 la diminuzione in valore assoluto è stata di
4.176.000, cioè da 120 milioni siamo passati a 116. Mi permetto
solo di ricordare che ci sono 2 avvenimenti particolari che hanno
condizionato questo risultato, non vuol dire niente, ma amerei che
il Consigliere Tibaldi, per onestà di rappresentazione, dicesse:
"noi abbiamo un jack pot che è caduto nel corso del 2006 di 1,031
milione e abbiamo avuto uno sciopero che non voglio discutere, ma
che ha sospeso l'attività della casa da gioco per più di una
settimana, con un'attività programmata nel fine settimana che era
quella di un gran Galà". Non voglio riportare l'ultima decade come
esempio, ma era solo per dirvi che in una decade come l'ultima
decade dell'anno, le presenze sono state 34.000 in una
settimana.
Se andiamo a vedere il delta di presenze che fanno la differenza
fra un esercizio e l'altro sono 21.688 e la differenza degli
ingressi meno 4 milioni. Se lei toglie questi 2 fenomeni,
verificherà una situazione che è, grosso modo, la stessa rispetto a
quella dell'anno precedente. Con questo non voglio dire che il
casinò va bene, ma voglio solo darle una lettura che non è una
lettura dove, anno dopo anno, stiamo avendo dei risultati che
stanno distruggendo. Non solo, se vuole le trasmetto i verbali dei
dirigenti dell'Amministrazione regionale rispetto all'attività
dell'ultima decade, che riscontrano rispetto al precedente anno -
non è una rondine che fa primavera... - un aumento del totale dei
giochi del 18%, il numero degli ingressi del 19%, anno su anno,
Capodanno su Capodanno, con tutta una serie di nuovi ingressi,
clientela giovane, clientela nuova, che non è mai entrata nella
casa da gioco...
(interruzione del Consigliere Tibaldi, fuori
microfono)
... sto parlando del 2005, 19,69% è l'aumento degli ingressi
della ultima decade e rispetto ai proventi di gioco più 18,09%.
Anche lì, però, non voglio soffermarmi, ma lo devo fare, ho qui i
miei amici della stampa che ogni decade che va male fanno un
titolone, l'amico Camera questa ultima decade non si è dimenticato
di... o meglio, lo ha fatto, in un francobollo all'interno della
pagina! Al di là di questo aspetto, lo dico ridendo perché
l'economia del giornale sicuramente non spetta a me valutarla, ma
ogni tanto bisogna anche cogliere alcune situazioni che possono
dare delle speranze, non dare delle certezze... Bisogna cercare di
lavorare, la situazione sicuramente è tesa e ha necessità di essere
migliorata nei rapporti e nelle professionalità ed è a questo punto
che vengo alla mozione.
Dal punto di vista filosofico non sono contrario a questa
mozione, nel momento in cui lei mi dice: "introduciamo degli
elementi di meritevolezza". Era solo per farle un discorso per il
passato; per il futuro possiamo fare qualsiasi ragionamento, ma per
quanto attiene il passato, noi, non solo abbiamo rispettato,
gliel'ho dimostrato ieri, ma lo ripeto. Il "CdA" in carica prima
dell'attuale aveva dei compensi fissi che sicuramente erano già da
soli superiori a quelli che sono stati riconosciuti. C'era un
compenso definito all'atto della nomina dell'assemblea
complessivamente di 155mila euro e poi c'erano dei compensi fissi
ai titolari di deleghe per 160mila euro. Era per dire che la
diminuzione del 10% è stata fatta, eccome! Quindi 160mila se lei fa
meno il 10%, va a 144mila. Non solo, nel precedente Consiglio c'era
anche una partita percentuale rapportata ai risultati, quindi da un
certo punto di vista quello che è stato fatto è stato riconoscere
alla fine dell'anno il compenso per quelle deleghe effettuate nel
2006. Da questo punto di vista posso essere anche d'accordo con lei
e possiamo farci interpreti di questo discorso nell'individuare un
criterio per il futuro che possa andare a misurare l'efficienza del
"CdA".
Le anticipo che non voterò questa mozione perché nella mozione
lei introduce una serie di valutazioni sull'attività...
(nuova interruzione del Consigliere Tibaldi, fuori
microfono)
... se così è, la asciughiamo e togliamo quelle parti che sono
delle valutazioni. Nell'ambito della conclusione sull'impegno posso
essere d'accordo nell'introdurre: "il Governo regionale a
confrontarsi con il CdA al fine di definire un criterio", magari
anche con un passaggio in commissione, che non escludo, al fine di
introdurre degli elementi che possano rapportare il compenso con i
risultati. Se andiamo a modificare la mozione, sono assolutamente
disponibile.
Presidente
- La parola al Consigliere Bortot.
Bortot (Arc-VA)
- Si possono invitare i colleghi della
"CdL" a non cadere nella trappola dell'Assessore? Perché il casinò
non è mai andato così male, diamo un sacco di soldi agli
amministratori, appena va un po' meglio... andiamo ad aumentargli
la paga? Anche perché, Consigliere Tibaldi, la mozione ha una
contraddizione: questi signori in realtà hanno già ripianato le
vistose perdite, peccato che non dicano che le hanno ripianate con
i soldi dei Valdostani! Sono 2 battute, ma c'è un'espropriazione
del Consiglio da parte dell'Assessore che va in "CdA" e accetta la
proposta del "CdA" di aumentarsi gli emolumenti a fronte di mancati
risultati e a fronte di un'incapacità, e continuo a ripeterlo, di
gestire la casa da gioco da parte della maggioranza di questo
"CdA". È inverosimile che si possano aumentare gli emolumenti e
soprattutto che l'Assessore dica di sì, senza un mandato degli
azionisti che, in questo caso, siamo noi... oppure no?
Ho concluso il mio intervento... "a buon intenditore poche
parole"!
Presidente
- La parola al Consigliere Tibaldi.
Tibaldi (CdL)
- Nel tentativo di concretizzare la
filosofia suggerita dall'Assessore, chiederei una sospensione dei
Capigruppo con l'Assessore.
Si dà atto che la seduta è sospesa dalle ore 18,25 alle ore
19,02.
Presidente
- Riprendiamo i lavori. Vi è un nuovo testo
relativo all'oggetto n. 41, che porta la firma dei Consiglieri
Tibaldi, Lattanzi, Frassy, Salzone, Lavoyer, Vicquéry.
La parola al Consigliere Tibaldi.
Tibaldi (CdL)
- Con i Capigruppo e con l'Assessore è
stato redatto un nuovo testo che riassume in gran parte della
sostanza ciò che era stato proposto nella mozione originaria.
L'impegnativa accoglie il principio meritocratico che è stato
evidenziato durante l'illustrazione, principi meritocratici ai
quali dovranno essere informati i nuovi criteri che determineranno
i compensi dei Consiglieri di amministrazione, a valere fin
dall'esercizio 2007, e in questa determinazione parteciperà anche
la commissione consiliare competente, che dovrà esprimersi, poiché
nell'impegnativa si evince il passaggio in commissione.
Riteniamo che questa mozione, come è stata anche rivista, sia
conforme alle nostre richieste, di conseguenza esprimiamo un voto
favorevole.
Presidente
- La parola al Consigliere Bortot.
Bortot (Arc-VA)
- Noi, su questa mozione, ci asteniamo,
perché di fatto si legittima il "CdA" del quale noi, da 10 mesi,
chiediamo le dimissioni. Introduce un concetto meritocratico molto
discutibile nella misura in cui il rischio è che si taglino dei
servizi, delle prestazioni, degli organici per poter poi
giustificarsi l'aumento degli emolumenti. Noi, per efficienza e
meritocrazia, se non viene giustificato, presumiamo dei progetti
gestionali condivisi dalle organizzazioni sindacali e dai
rappresentanti sindacali, sui quali ci risulta che non più tardi di
10 giorni fa hanno dichiarato lo stato di agitazione e hanno messo
nuovamente sotto accusa l'attuale gestione del casinò per mancanza
di democrazia interna e di interlocuzione con le rappresentanze
sindacali e aziendali.
Noi, pertanto, non respingiamo questa mozione per correttezza
nei confronti dei colleghi della "CdL", ma ci asteniamo.
Presidente
- La parola al Consigliere Sandri.
Sandri (GV-DS-PSE)
- Nell'annunciare il voto di
astensione anche del nostro gruppo, permettetemi di fare 2
considerazioni. La prima, un po' fra il serio e il faceto: ricordo
un componente del nostro gruppo, del gruppo di amici che
frequentavo, che quando si giocava a tennis e sbagliava un colpo,
se la prendeva sempre con qualcosa, con il ginocchio, con la
pastiglia che aveva preso il giorno prima, con la luce, con la
pallina, c'era sempre un qualche motivo contingente per cui... a me
sembra che l'Assessore Marguerettaz sia come questo mio amico,
perché se vanno male le cose, è sempre perché è saltato un "jack
pot", è partita la luce, c'è stato lo sciopero... Dato che questo
nostro amico è una "schiappa", perdeva sempre con tutti gli amici
del gruppo e perfino con me a tennis, forse era meglio se si fosse
arreso, avesse smesso di giocare a tennis, era meglio, e...
l'augurio si può anche trasferire in altri settori!
L'impegno è generico e tra l'altro, come ha detto il collega
Bortot, del quale condivido l'analisi, questo impegno legittima una
politica portata avanti dall'Assessore dal 2004 ad oggi, un "CdA"
che non condividiamo, pertanto credo che il Consiglio regionale
potrà esprimersi su questi temi in modo molto più serio e netto, e
soprattutto vigilare su questa drammatica caduta dei saldi positivi
che l'Amministrazione regionale ha, ma che sono scesi da 68 milioni
di 5 anni fa a 40 milioni nel 2005; per il 2006 non c'è niente di
meglio, per il 2007... speriamo che qualcuno ci guardi dall'alto e
ci dia una mano!
Presidente
- Pongo in votazione il nuovo testo della
mozione, che recita:
Mozione
Premesso che:
·
Casinò s.p.a. è la società a totale partecipazione pubblica
preposta alla gestione della Casa da gioco di Saint-Vincent e che
la Regione Valle d'Aosta detiene il 99% delle quote azionarie della
medesima società;
·
il Presidente della Regione e/o l'Assessore del Bilancio,
Finanze e Partecipazioni regionali rappresentano la quota regionale
in seno alla Casinò s.p.a. ed esprimono quindi la volontà
dell'azionista di riferimento (Regione) nelle decisioni
fondamentali inerenti la gestione e lo sviluppo
dell'azienda;
·
l'assemblea degli azionisti ha deliberato, nell'ultima
seduta, il ripianamento delle perdite d'esercizio e l'incremento
dei compensi dei componenti del Consiglio d'amministrazione
titolari di delega;
·
è necessario introdurre principi meritocratici nella
definizione dei compensi dei componenti del Consiglio di
Amministrazione legati ai risultati di esercizio;
ciò premesso, il Consiglio regionale
Impegna
la Giunta regionale a confrontarsi con il Consiglio di
Amministrazione al fine di individuare nuovi criteri - a valere
dall'esercizio 2007 - per la determinazione di compensi uniformati
ai principi di cui in premessa, da sottoporre all'approvazione
dell'assemblea dei soci, previo esame della competente Commissione
consiliare.
Consiglieri presenti: 29
Votanti e favorevoli: 24
Astenuti: 5 (Bortot, Ferraris, Sandri, Squarzino Secondina,
Venturella)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK