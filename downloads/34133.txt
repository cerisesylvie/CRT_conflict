Consiglio Regionale della Valle d'Aosta - Oggetto del Consiglio n. 2051 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2051 del 9 novembre 2011 - Resoconto
OGGETTO N. 2051/XIII - Interpellanza: "Iniziative per la
riorganizzazione e la razionalizzazione del personale
dell'Amministrazione regionale".
Interpellanza
Evidenziato che il principio della riqualificazione della
dotazione organica e dell'efficienza gestionale può favorire anche
il necessario processo di snellimento e riorganizzazione della
struttura burocratica ed amministrativa con il conseguente
risparmio della spesa del personale;
Ricordato a questo proposito la legge regionale 2 febbraio
2009, n. 5 "Disposizioni urgenti in materia di pubblico impiego
regionale" e la successiva sentenza della Corte Costituzionale del
29 aprile 2010, n. 151;
Evidenziato che, tra l'altro, secondo la Corte
Costituzionale, l'articolo 3 della legge regionale 3/2009 "è
illegittimo perché invade un ambito riservato alla competenza
legislativa esclusiva statale";
Sottolineato che detto parere sembra essere in contrasto con
la risposta scritta che il Ministro per la pubblica amministrazione
e l'innovazione Renato Brunetta ha fornito al sen. Oskar Peterlini
(25 giugno 2009): "si chiede di sapere se il Ministro in indirizzo
non intenda chiarire, con urgenza se l'esclusione degli enti locali
e delle Regioni è implicita o se, al contrario, tali
amministrazioni (enti locali e Regioni) sono comprese e quindi si
applicano ad esse le disposizioni relative all'esonero dal
servizio" e il Ministro ha risposto "In merito, infine, al quesito
posto, l'esodo volontario, di cui al comma 1, è istituto
applicabile esclusivamente alle amministrazioni espressamente
indicate...Ne consegue l'esclusione del personale delle Regioni e
degli enti locali che, allo stato, non può usufruire di tale
istituto.
Peraltro, de iure condendo, gli enti territoriali possono,
con apposito provvedimento normativo, recepire l'istituto,
rendendolo così operativo anche per il proprio personale";
Osservato che, forse in virtù di questo principio, altre
Regioni hanno legiferato in applicazione delle disposizioni di cui
all'art. 72, commi 1-2-3 del D.L. 25 giugno 2008 n. 112;
Evidenziato che il D.L. 13 agosto 2011, n. 138 ha stabilito
che le disposizioni di cui all'art. 72, comma 11, del D.L. 25
giugno 2008 n. 112 si applicano anche per gli anni
2012-2013-2014;
Preso atto inoltre che altre Regioni, al fine di incentivare
l'esodo di personale anche di qualifica dirigenziale, hanno emanato
appositi bandi per favorire l'attuazione dell'istituto della
risoluzione consensuale del rapporto di lavoro;
il sottoscritto Consigliere regionale
Interpella
il Presidente della Regione per sapere se è intenzione della
Giunta regionale operare nella prospettiva di disciplinare, con
norme specifiche, la riorganizzazione e razionalizzazione dell'Ente
con il recepimento dell'art. 72 del D.L. 112/2008 così come
convertito con L. 133/2008 e successive modifiche ed incentivando
la risoluzione consensuale del rapporto di lavoro dei propri
dipendenti.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Il Presidente della Regione, nella presentazione del piano della
performance 2011-2013, documento che è allegato alla deliberazione
di Giunta n. 2451 del 21 ottobre scorso, afferma che: "
La
misurazione e la valutazione dei risultati conseguiti
nell'adempimento della propria missione istituzionale
rappresentano, prima di tutto, un atteggiamento culturale che deve
diventare patrimonio comune delle amministrazioni pubbliche;
"
pertanto diventa sempre "
più pressante
- continua il
Presidente -
l'esigenza di assicurare comportamenti virtuosi in
termini di qualità dei servizi, di valorizzazione delle risorse e
di riduzione dei costi
". Sono d'accordo, ed in questa logica,
con spirito collaborativo, mi sono chiesto se non ci siano nuove
strade, anche se già in parte percorse, che possono aiutare e
favorire l'Amministrazione regionale a perseguire gli obiettivi
sopra ricordati.
L'interpellanza vuole così essere strumento per perseguire il
principio della riqualificazione della dotazione organica e
dell'efficienza gestionale quale strumento che possa favorire il
necessario processo di snellimento e riorganizzazione della
struttura burocratica ed amministrativa, secondo criteri di
produttività, razionalità, integrazione funzionale, flessibilità
operativa, nel perseguimento delle finalità di tutela
dell'interesse generale delle cittadine e dei cittadini che vivono,
lavorano e studiano in Valle d'Aosta; insomma, modernizzazione e
razionalizzazione dell'impiego delle risorse umane in armonia con
le indicazioni contenute nel piano della performance.
Quanti sono i dipendenti? Nell'organico della Giunta regionale
vi sono 1.964 unità, le istituzioni scolastiche 376, il Corpo
forestale 142, il Corpo valdostano dei Vigili del fuoco 210; a
guidare questo complesso apparato sono 142 dirigenti. Gli obiettivi
sopra ricordati si possono raggiungere anche attraverso strumenti
quali la risoluzione consensuale del rapporto di lavoro del
personale, l'esonero volontario dal servizio allo scopo di
pervenire ad una riduzione della dotazione organica e ad un
conseguente risparmio delle spese del personale e, ovviamente, ad
una loro riorganizzazione.
Nelle premesse all'interpellanza si ricorda che la Regione, con
legge n. 5/2009, nel solco della normativa statale, voleva offrire
la possibilità al personale regionale di chiedere l'esonero dal
servizio nel corso del triennio antecedente la data di maturazione
dell'anzianità contributiva massima di 40 anni, norma però
dichiarata illegittima dalla Corte costituzionale.
Nell'interpellanza si riporta inoltre una risposta scritta,
possiamo dire in controtendenza del competente Ministro, in merito
alla possibilità per le Regioni di recepire il decreto legislativo
n. 112, con un apposito provvedimento normativo. Alcune Regioni in
effetti hanno totalmente, letteralmente recepito l'articolo 72 del
decreto e hanno legiferato in merito; mi risulta che queste leggi
siano tuttora operanti, altre hanno poi emanato apposite norme per
favorire l'esodo volontario dei loro dipendenti e la conseguente
determinazione dell'incentivo. È evidente - premetto - che i posti
resisi vacanti potrebbero essere ricoperti nel rispetto delle norme
di settore in materia di reclutamento del personale, non è un
escamotage
in questo senso.
Sappiamo che uno degli obiettivi del Presidente della Regione è
quello di un'ottimizzazione dell'organizzazione amministrativa,
valorizzazione delle competenze del personale, valorizzazione dei
dipendenti meritevoli: sono concetti estratti dal piano della
performance. Un piano riorganizzativo, che vuole rendere più
flessibile e meno pesante, alleggerire, a cominciare proprio dai
dirigenti, una macchina che tutti ritengono un po' elefantiaca.
Queste le semplici ragioni dei quesiti posti nell'interpellanza: è
possibile riscrivere un nuovo disegno di legge recependo in toto
l'articolo 72 del decreto n. 112/2008? Si possono studiare atti
normativi, anche nel solco della normativa presente in altre
Regioni, che incentivino la risoluzione consensuale del rapporto di
lavoro? Io non posso conoscere il numero di questi possibili
fruitori, ma una disamina credo possa essere fatta. In sostanza,
Presidente, svecchiare la macchina burocratica, ridurre il
personale e quindi la spesa, aprire anche maggiori possibilità di
lavoro ai giovani ed, eventualmente, di carriera del personale, in
base alle indicazioni ed agli obiettivi proposti dalla nuova legge
regionale che disciplina la nostra organizzazione del personale.
Grazie.
Presidente
- La parola al Presidente della Regione,
Rollandin.
Rollandin (UV)
- Ringrazio il collega Rigo per aver
voluto riproporre un tema non facile. Ha voluto ricordare gli
obiettivi delineati dalla performance, tema che è molto impegnativo
e che sta obbligando tutte le amministrazioni a fare delle scelte e
un programma più stringente.
Voglio ricordare che anche la Regione, con la legge n. 22, in
fase di applicazione, avrà la possibilità di rivedere
l'organizzazione dell'Amministrazione regionale nel suo complesso
con una serie di adattamenti importanti che potranno anche dare
l'opportunità di verificare quante persone, soprattutto nell'asse
dirigenziale - perché a questo ci riferiamo essenzialmente, gli
altri sono intercomunicanti -, potrebbero essere in qualche modo
indirizzate gradualmente ad un esonero.
Ora, la via scelta con l'applicazione dell'articolo 72 del
decreto n. 112 era stata tentata da questa Amministrazione,
purtroppo è stato cassata. Come noi hanno fatto, ma in un modo
particolare, il Piemonte, la Puglia, il Friuli, l'Abruzzo ed il
Veneto; lo strumento poi è stato fatto e la realizzazione è stata
parziale in alcune ed in altre assente...perché? Perché
oggettivamente nelle condizioni previste per l'allontanamento in
base all'articolo 72 i costi per l'amministrazione rimangono alti,
in quanto devo chiedere che questa persona sia allontanata, ma io
continuo a prevedere per questa un incentivo che è a carico
dell'Amministrazione regionale e per un periodo con un onere all'80
percento.
Oggi si sta profilando, oltre all'applicazione della legge n.
22, con il maxi emendamento alla legge di stabilità, un percorso
che non so dove porterà, ma che presenta novità di grande rilievo,
perché rimette in gioco una serie di possibilità operative,
addirittura fra società che lavorano all'esterno
dell'Amministrazione regionale con l'Amministrazione regionale ed i
Comuni, con un utilizzo di personale nuovo e con una possibilità di
lasciare che i dirigenti possano fare esperienze anche fuori, con
un sistema di scambio che è ancora da definire.
Quello che voglio dire è che - penso che l'interpellante volesse
conoscere quali sono le intenzioni dell'Amministrazione in tal
senso - non pensiamo oggi di riproporre questa misura tale e quale,
anche perché l'articolo 72 era limitato al periodo
2009-2010-2011...
Rigo
(fuori microfono)
- ...c'è stato un decreto
che lo ha prolungato fino al 2014...
...ma poi nella conversione è stato ancora modificato, comunque
crediamo che sia importante arrivare ad una determinazione
attraverso l'applicazione della legge n. 22. In quel momento ci
sarà il processo verità su quello che si vuole fare
nell'organizzazione regionale. Noi lo stiamo attuando a tappe un
po' forzate per riuscire a capire, nella riorganizzazione, come
attivare al meglio le risorse e anche per incentivare, cosa che non
escludiamo, un esonero anticipato del personale che venisse messo
nelle condizioni di non essere più direttamente interessato a
livello regionale. Naturalmente questa parte deve essere occasione
di confronto con la parte sindacale, con tutte le organizzazioni e,
in seguito, verranno presi gli opportuni provvedimenti. Sotto
questo profilo credo sia in corso un'azione molto importante, che a
breve avrà una precisa indicazione nell'ambito dell'applicazione
della legge n. 22.
Presidente
- La parola al Consigliere Segretario
Rigo.
Rigo (PD)
- Grazie. Presidente, abbiamo presentato questa
interpellanza proprio perché fra la documentazione ho trovato un
decreto che prolunga gli effetti del decreto legislativo 112 anche
per gli anni prossimi, quindi ho pensato che c'è la possibilità,
visto che il Governo è intenzionato a dare lunga vita al suo stesso
decreto di intervenire in merito e quindi interpellavo
l'Amministrazione per sapere i propositi che la stessa si è fatta o
si farà in queste settimane.
L'interpellanza aveva due obiettivi: il primo, quello di
dimostrare attraverso una specifica iniziativa che anche la
politica ha un interesse vivo a far sì che la riorganizzazione
funzionale dell'apparato burocratico non sia solo qualcosa che
rimane scritto nei documenti programmatici, ma che riesca piano
piano, con le difficoltà ed i problemi che sono non certo facili, a
fare dei passi avanti, perché è l'unica via per una
riorganizzazione effettiva dei servizi pubblici. E quindi non è una
sola questione del Governo regionale o del Governo nazionale, ma
anche la politica deve seguire attentamente questo processo. Il
secondo era anche una sollecitazione indiretta rispetto
all'organizzazione, alle procedure che devono essere messe in atto
per dare gambe alle indicazioni contenute nella legge regionale
22/2010 da lei richiamata. Abbiamo necessità di introdurre dei
meccanismi che siano premianti, sia per quanto riguarda il merito,
sia per quanto riguarda la valorizzazione; nello stesso tempo
abbiamo la necessità effettiva di svecchiare una macchina
burocratica che, anche nelle persone, ha fatto il suo tempo e
quindi questa era una sollecitazione.
Prendo atto che questa è una materia che il Governo sta
seguendo; seguiremo anche noi con attenzione gli sviluppi di questo
processo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK