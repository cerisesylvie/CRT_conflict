Consiglio Regionale della Valle d'Aosta - Oggetto del Consiglio n. 3023 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3023 del 23 settembre 1987 - Resoconto
OGGETTO N. 3023/VIII - INIZIATIVE PER COMBATTERE
L'INQUINAMENTO DELLE ACQUE IN VALLE D'AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Lilliana Breuvé:
Interpellanza
Dopo l'esposto all'autorità giudiziaria di un gruppo di
cittadini, anche i pescatori valdostani (700 firme) e le
associazioni ambientaliste hanno denunciato il gravissimo degrado
delle acque valdostane, che presenterebbero tassi di inquinamento
di gran lunga superiori a quelli previsti dalla legge
Merli.
Dalla Valpelline alla Val Veny, dal Buthier all'Evançon,
quasi tutte le acque valdostane sarebbero talmente piene di
sostanze inquinanti che perfino i pochi pesci che riescono a
sopravvivere sarebbero immangiabili e quindi nocivi alla
salute.
La mancanza o il carente funzionamento dei depuratori, lo
scarico massiccio di liquame, i molti lavori per arginature
eseguiti senza tener conto delle esigenze biologiche delle acque,
sarebbero tra i motivi più frequenti di tale degrado. Preoccupato
per tale situazione, il sottoscritto Consigliere regionale del
Gruppo socialista
Interpella
gli Assessori competenti al fine di conoscere:
a)
se è vero che gli uffici regionali competenti hanno
registrato tassi di inquinamento delle acque valdostane superiori a
quelli previsti dalla tabella A della legge Merli;
b)
quali Comuni risultano ancora privi di impianti di
depurazione degli scarichi fognari;
c)
se sono stati effettuati controlli sul
funzionamento degli impianti di depurazione esistenti ed in
particolare se è vero, come riportato dagli organi di stampa, che
il depuratore di La Salle sarebbe adibito a deposito di rottami
d'auto;
d)
quali iniziative hanno assunto o intendono assumere
per assicurare il pieno rispetto della legge Merli, soprattutto per
i lavori di arginatura delle acque commissionati proprio
dall'Amministrazione regionale.
PRESIDENTE:
Ha chiesto di illustrare l'interpellanza il
Consigliere Lilliana Breuvé, ne ha facoltà.
BREUVÈ Lilliana (P.S.I.):
Purtroppo ci sono sempre delle
notizie allarmistiche, e vorrei che l'Assessore fosse molto preciso
nel darmi l'assicurazione che non sono così allarmanti.
Ne "La Stampa" di venerdì 17 luglio è uscito un articolo che
riferiva notizie sui veleni disciolti nei fiumi. Dice l'articolo
che "settecento pescatori del Consorzio regionale per la tutela,
l'incremento e l'esercizio della pesca, denunciano la continua e
via via più grave e preoccupante situazione di degrado delle acque
della Valle".
A questo esposto si unisce l'Esso Club, una associazione
ambientalistica e naturalistica, anch'essa preoccupata per lo
stesso problema.
Ancora qualche tempo prima, un gruppo di cittadini - circa
venticinque - aveva lanciato un grido di allarme per il sistema
fluviale valdostano sull'orlo del collasso ecologico:
"senza
voler essere allarmistici - dicono - la situazione è grave, anzi
gravissima".
In seguito mettono sotto accusa, oltre a ciò che
si può scaricare nei fiumi, le grandi stalle, assai numerose ormai
nella nostra Regione, che riversano nelle acque ettolitri di
liquame.
Ma soprattutto le responsabilità andrebbero ricercate in chi non
ha finora adottato i depuratori dove far defluire tutti gli
scarichi prima di immetterli nei torrenti. L'allarme trovava quindi
supporto diretto nel comitato regionale per la lotta degli
inquinamenti idrici. Tornando ai settecento pescatori, essi
denunciano la mancanza di impianti di depurazione di scarichi
fognari, e una normativa che consenta la corretta gestione di quei
pochi realizzati, che funzionano male, o che non funzionano, e
citano l'esempio di un depuratore di La Salle adibito a deposito di
rottami di automobili.
In seguito, denunciano esecuzioni di estesi lavori in alveo per
arginature ed estrazioni di materiali inerti progettati, eseguiti e
concessi senza tener conto delle esigenze biologiche delle acque,
in particolare dell'habitat della sua fauna ittica.
Ed ancora, massiccio discarico nelle acque di sostanze
inquinanti e liquami, derivazione ad uso elettrico irriguo delle
acque, che non consente, nella maggior parte dei casi, un deflusso
minimo di acqua dalle opere di presa, che quindi non soltanto non
permette la circolazione della fauna ittica in quel tratto di corso
d'acqua, ma ne decreta una sicura morte.
Inoltre abbiamo i risultati delle analisi compiute dagli stessi
uffici regionali competenti, che evidenziano come gran parte dei
nostri corsi d'acqua abbiano un tasso di inquinamento di gran lunga
superiore a quanto previsto dalla legge Merli.
Nell'esposto sono poi citati documenti di analisi relative
all'inquinamento della Dora di Val Veny, del torrente Buthier, del
torrente Evançon a monte di Brusson, dove la crescita di alghe
toglie ossigeno ai pesci, e a valle di Brusson, dove i pesci -
riferisce ancora l'esposto - vengono soffocati anche dal fango.
Vi sono poi segnalazioni che riguardano località come
Courmayeur, Pré-Saint-Didier, Morgex-La Salle, Derby, Cogne,
Saint-Vincent, Montjovet, Arnad, in cui i pesci catturati sono
risultati immangiabili per le condizioni delle acque in cui sono
vissuti. Senza parlare della situazione della Dora da Villeneuve a
Quart, nel torrente Marmore, Valtournenche e Cervinia, chiuso da
circa sei anni per motivi igienici.
Quindi, Assessore, alla evidenza di queste denuncie aspetto una
sua spiegazione, dopo di che vedrò in che misura tenerne conto.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
L'U.S.L. ci comunica che alcuni punti delle
acque superficiali presentano concentrazioni superiori a quelle
previste dalle tabelle della legge Merli per i parametri
batteriologici. Dal punto di vista chimico vi sono occasionali e
ben definiti fenomeni di inquinamento che trovano generalmente
riscontro in denuncie verso i responsabili o verso ignoti.
Per quanto riguarda il punto b) della interpellanza, i
depuratori in funzione sono quelli di Arnad, quello di Brusson
(ormai in fase di avviamento), quello di Saint-Vincent, quello di
Nus, quello di Fénis; depuratori che sono progettati o in
costruzione o in via di progettazione sono quelli della Valdigne,
del Comune di Aosta, Valtournenche, Pont-Saint-Martin, Châtillon,
Saint-Marcel, Cogne, Lillianes, Issogne e Hône.
Al punto c), ci sono i controlli periodici sull'efficienza degli
impianti e nello stesso tempo vengono fatti controlli non solo di
routine ma anche su segnalazione, o a sorpresa da parte dei vigili
sanitari. Talvolta si è riscontrato un funzionamento non ottimale
da parte di alcuni di questi depuratori e in modo particolare
quello citato dal Consigliere Breuvé, di La Salle.
Per quanto concerne la "diceria" secondo cui questo depuratore
sarebbe adibito a rottami di auto, bisogna precisare che se è vero
che nelle vicinanze c'era un deposito di carcasse di auto, non è
vero che il depuratore fosse adibito a deposito rottami. Ho preso
contatti comunque con il Sindaco, il quale mi ha assicurato che
questi rottami adiacenti al depuratore verranno spostati al più
presto.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Intervengo per rispondere al punto d) che
riguarda i lavori che vengono eseguiti sui torrenti e sui corsi
d'acqua in generale.
Per quanto riguarda le opere di arginatura, ho già avuto modo di
dirlo più volte in questo Consiglio, la loro progettazione tiene
conto della oggettiva ed effettiva necessità di salvaguardare da
esondazioni aree già urbanizzate o insediamenti anche isolati, ma
comunque utilizzati a fini abitativi e produttivi. Dico questo per
affermare ancora una volta che non vengono eseguiti lavori di
arginatura se non là dove è strettamente necessario; quindi
l'arginatura non viene fatta in maniera sconsiderata e
assolutamente diffusa.
Oltre a questo, prima e poi nel corso dei lavori, vengono date
precise disposizioni alle imprese, affinchè almeno il 50% della
sezione fluviale venga mantenuto inalterato, ed i lavori si
svolgano in maniera da non danneggiare il corso d'acqua.
A lavori ultimati, il corso d'acqua normalmente ha una sezione
per la quale l'acqua defluisce in maniera più consistente verso il
centro del fiume, quindi con accresciuta altezza d'acqua, maggiore
ossigenazione e con maggior vantaggio per il corso d'acqua.
Per quanto riguarda il problema della Dora Baltea nei dintorni
di Aosta, la sistemazione che sta per essere ultimata, permetterà
finalmente di eliminare tutte le discariche abusive, e permetterà
soprattutto un controllo delle sponde del fiume.
Per le estrazioni fluviali di materiale inerte dal fiume, cui
faceva cenno il Consigliere Breuvé, possiamo dire che non vengono
più concesse estrazioni nella zona medio-bassa della Dora Baltea,
salvo pochissimi casi, limitati da effettive necessità di pulizia
dell'alveo.
Per quanto concerne le derivazioni - questa è una annotazione
che era fatta nella lettera a firma dei pescatori - per uso
idroelettrico, si è inserito da tempo nel disciplinare per la
derivazione una clausola che impone al concessionario di lasciare
defluire dalle opere di presa i quantitativi richiesti dal
consorzio pesca in sede di istruttoria.
Fra l'altro queste istruttorie che vengono fatte dalla Regione
per dare la subconcessione a derivare dell'acqua, vengono sempre
notificate al consorzio pesca, che quindi può fare le sue
osservazioni.
Per le derivazioni già assentite in precedenza dallo Stato,
prima che se ne occupasse la Regione, come concessioni
all'E.N.E.L., alla DELTACOGNE, alla ILSSA VIOLA, risulta che sono
state stipulate specifiche convenzioni con il Consorzio della
Pesca.
Questo, per sommi capi, per quanto riguarda la competenza
specifica dell'Assessorato ai Lavori Pubblici.
Si dà atto che alle ore 11,54 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere
Segretario Breuvé Lilliana, ne ha facoltà.
LILLIANA BREUVÈ (P.S.I.):
Ringrazio per le risposte, però
non posso complimentarmi con l'Assessore alla Sanità, perchè le sue
risposte mi sembrano semplicistiche di fronte alla gravità di
questo problema. Non voglio entrare in merito perchè il problema è
già grave di per sè stesso, e voglio sperare che in seguito prenda
la questione più a cuore, facendo dei controlli precisi.
Vorrei sottolineare la situazione di La Salle. Ho avuto modo di
parlare con il Sindaco di questo centro, e ho saputo che questo
deposito di auto non era troppo distante dalla discarica: era
proprio nella discarica. Comunque momentaneamente pare che i
rottami siano già stati rimossi. È importante stare molto attenti
alle acque, è vero che i pesci sono importanti, ma a monte di essi
sono importanti le nostre acque che possono servire a tanti
impieghi.
Ringrazio anche l'Assessore Fosson per la sua puntuale risposta
e insisto ancora perchè si segua da vicino questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK