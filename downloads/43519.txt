Consiglio Regionale della Valle d'Aosta - Oggetto del Consiglio n. 832 del 22 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 832 del 22 luglio 2021 - Resoconto
OGGETTO N. 832/XVI - Interpellanza: "Programma dei lavori del
tavolo di confronto con il Comune di Aosta in merito alla
realizzazione del nuovo Ospedale regionale".
Bertin (Presidente) -
Punto n. 36 dell'ordine de giorno.
Per l'illustrazione la consigliera Erika Guichardaz.
Guichardaz E. (PCP) -
In occasione della discussione in
Consiglio regionale sulla petizione del comitato Vallée Santé per
un nuovo ospedale regionale, è stato evidenziato da tutte le parti
politiche la necessità di avviare un serrato confronto con il
Comune di Aosta, per approfondire il tema dell'ospedale regionale e
delle problematiche poste dalla sua trasformazione. Nonostante la
diversità di vedute sul percorso da intraprendere, entrambe le
risoluzioni presentate impegnavano la Giunta ad avviare un tavolo
di confronto con il Comune di Aosta, proprio per dipanare quei
tanti dubbi che erano emersi nelle audizioni avvenute in
Commissione.
Vorrei però fare una premessa e tranquillizzare tutti, nel senso
che parlare dei problemi non vuol dire fare polemica. Per fortuna
viviamo in una democrazia e quindi tutti noi possiamo parlare. Non
appartiene al mio modo di fare politica essere dipinta in questi
giorni da alcuni come un'integralista, ideologica, talebana: mi fa
molto ridere. Sono sempre stata accusata da alcuni e apprezzata da
altri proprio per i motivi opposti. Sottolineo quindi che, secondo
me, porre l'accento su una questione così delicata e tutt'ora
aperta è invece serio e democratico fornire puntuali informazioni
alla popolazione sullo sviluppo delle attività in essere,
sgombrando il campo anche da chi strumentalmente sostiene che la
risoluzione che avevamo presentato ha causato un ritardo
nell'affrontare il problema ospedale. Nessun ritardo, e sicuramente
questo potrà essere confermato dall'assessore Barmasse.
La situazione continua a trascinarsi per le oggettive difficoltà
di realizzare un progetto vecchio in condizioni nettamente cambiate
da due eventi importanti come il ritrovamento di un sito
archeologico e la pandemia. Tutti noi sappiamo l'impatto che
quest'opera avrà sulla città, sia in una fase di costruzione sia
per la sua gestione e il mantenimento. Non entriamo però con questa
interpellanza nel merito delle risorse umane necessarie o della
pianificazione sanitaria che andrà inserita, affrontata e
approfondita all'interno della discussione del piano della salute e
del benessere sociale che presto arriverà in Commissione.
Soffermandoci quindi solo sull'oggi e sull'aspetto relativo
all'impatto di questa struttura sulla città, evidenziamo alcuni dei
problemi di cui chiedevamo un approfondimento in Commissione e che
sicuramente saranno oggetto del lavoro del tavolo, come la
cantierabilità, l'interferenza con il territorio circostante, la
viabilità, l'eliporto, la presenza o meno di parcheggi, la
definizione della struttura attualmente in uso come il Beauregard e
l'ex Maternità.
Sicuramente la Regione, che ha sempre tenuto al rapporto di
stretta collaborazione con i Comuni, non può certo venir meno ora
su una questione centrale come quella dell'ospedale. Ma quando
parliamo di collaborazione vogliamo capire se questa collaborazione
coinvolga pienamente un ente locale come quello del Comune di
Aosta, che rappresenta comunque più di un quarto della popolazione
valdostana. Per questo chiediamo di poter conoscere la composizione
del tavolo, con particolare riferimento ai componenti individuati
per il Comune di Aosta, e gli intendimenti rispetto al metodo e al
programma dei lavori del tavolo in merito alla corposa questione
dell'ospedale di Aosta, che in ogni caso, qualsiasi sarà la
soluzione adottata, avrà come dicevo un enorme impatto sulla
città.
Presidente -
Risponde l'assessore Barmasse.
Barmasse (UV) -
Sarò abbastanza breve così recupero un
po' il tempo che ho sottratto precedentemente. La composizione del
tavolo, con particolare riferimento ai componenti individuati per
il Comune di Aosta, è la prima domanda. In seguito alla risoluzione
n. 6.01 del 13 maggio 2021 è stato convocato in data 11 giugno 2021
il tavolo di lavoro che includeva i seguenti componenti:
l'assessore regionale alla sanità, il presidente della V
Commissione consiliare, la vicesindaca del Comune di Aosta delegata
dal sindaco, il coordinatore del dipartimento sanità e salute, il
dirigente della struttura organizzativa, finanziamento del servizio
sanitario, investimenti e qualità dei servizi sociosanitari della
Regione, il coordinatore del dipartimento programmazione e risorse
idriche e territorio, il coordinatore del dipartimento bilancio,
finanze e patrimonio, il direttore della USL, il direttore della
struttura complessa AUSL, il direttore sanitario della USL,
l'amministratore unico e il RUP di SIV S.r.l.. I professionisti
incaricati della progettazione e della direzione lavori saranno
convocati dopo la formalizzazione dell'incarico a SIV per la
revisione della progettazione e la conseguente revisione del
contratto dei professionisti. Il tavolo di lavoro potrà essere
allargato ad altri soggetti indicati dal Comune d'Aosta, così come
stato esplicitato chiaramente durante il primo incontro.
Gli intendimenti rispetto al metodo e al programma dei lavori
del tavolo in merito alla corposa questione dell'ospedale di Aosta,
che in ogni caso, qualsiasi sarà la soluzione adottata, avrà un
enorme impatto sulla città. Il metodo adottato è la condivisione di
punti programmatici tra Regione, Comune e USL di volta in volta
concordati e posti all'ordine del giorno degli incontri.
La prima riunione dell'11 giugno ha avuto carattere
interlocutorio, si sono iniziate ad affrontare le tematiche
riguardanti l'incidenza della realizzazione dell'ampliamento
l'ospedale Parini sul contesto urbano. In particolare, il Comune di
Aosta si è impegnato ad approfondire alcuni temi per portarli alla
discussione nell'incontro successivo. Tutti i partecipanti,
inoltre, sono stati invitati a formulare proposte concrete
relativamente al futuro delle sedi del Beauregard e dell'ex
maternità. È stato deciso che le riunioni, fatto salvo il mese di
agosto, abbiano una cadenza mensile. Il prossimo incontro è stato
programmato per il giorno 27 luglio.
Presidente -
Per la replica la consigliera Erika
Guichardaz.
Guichardaz E. (PCP) -
Come evidenziato subito dopo la mia
interpellanza, è arrivato anche il verbale di quella riunione,
quindi abbiamo appurato i componenti del tavolo e riteniamo
importante che vengano coinvolti anche i tecnici del Comune di
Aosta, soprattutto perché le problematiche messe in campo sono in
questo momento soprattutto di natura tecnica e naturalmente,
vedendo il verbale, la vicesindaca poco ha potuto rispondere
rispetto ad alcune problematicità evidenziate dai tecnici di SIV e
dell'assessorato.
Come dicevo, rimango comunque dell'idea che questo percorso
doveva esser avviato anche in Commissione, che questi
approfondimenti dovevano comunque coinvolgere tutto il Consiglio
regionale, perché stiamo parlando dell'opera più importante di
questa legislatura. Nel prossimo assestamento vediamo che sono
previsti altri 17 milioni di euro per quest'opera, proprio per il
cambio di prezzi e alcune valutazioni rispetto all'attuale
progettazione, quindi riteniamo importante e necessario che la
popolazione sia informata anche rispetto ai costi e alle varie
valutazioni che verranno fatte man mano.
Inutile dire che nutro comunque la speranza di poter assistere
prima o poi a una conferenza stampa simile a quella dei giorni
scorsi avvenuta a Piacenza con il presidente Bonaccini che,
presentando il primo ospedale in Italia pensato dopo la pandemia,
ha mostrato un progetto ecosostenibile immerso nel verde ad
altissima innovazione, adeguato alle più moderne esigenze della
sanità, soprattutto flessibile, che potrà ampliare il numero dei
posti in caso di necessità. Insomma, un ospedale che possa
rafforzare la sanità pubblica contribuendo a rafforzare la qualità
dei servizi, la capillarità territoriale e l'attrattività del
nostro ospedale.
Molto probabilmente il tempo trascorso avrebbe permesso anche di
valutare costi e fattibilità di un altro ospedale, ma non è stata
questa la scelta. Rimarremo vigili nel continuare a capire come si
evolverà la situazione rispetto a quello che dovrebbe essere il
presidio ospedaliero di tutta la nostra regione.
Presidente -
Rimangono ancora l'iscrizione di due
risoluzioni e una mozione. Considerata l'ora, sospenderei adesso
dieci minuti per arieggiare i locali e riprenderei intorno alle ore
11:00 per finire i lavori della giornata.
La seduta è sospesa dalle ore 10:46 alle ore 11:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK