Consiglio Regionale della Valle d'Aosta - Oggetto del Consiglio n. 2506 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ALPINISMO
Precedente
Successivo
Resoconto integrale del dibattito dell'aula
Oggetto del Consiglio n. 2506 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2506/X Modalità e tempi per l'istituzione in Valle di
una scuola di soccorso alpino. (Interrogazione)
Interrogazione Preso atto che aprendo i lavori della Conferenza
Italo-Americana sull'emergenza svoltasi dal 2 al 5 aprile u.s.
l'Assessore regionale alla Sanità ha annunciato l'intenzione di
istituire in Valle una Scuola di Soccorso Alpino;
Considerata l'importanza e l'utilità, per tutti gli utenti e i
formatori del soccorso, di una simile iniziativa, rimarchevole
anche, oltre che dal punto di vista sociale, sotto un profilo di
prestigio per tutta la regione Valle d'Aosta;
il sottoscritto Consigliere regionale
Interroga
la Giunta regionale per sapere in quali termini si intende
avviare e rendere funzionale tale importante iniziativa, e quali
sono i tempi previsti per portare a compimento il progetto.
F.to: Lanièce
Presidente Ha chiesto la parola l'Assessore alla sanità ed
assistenza sociale,Vicquéry.
Vicquéry (UV) Innanzitutto volevo ringraziare il Consigliere
Lanièce che con quest'interrogazione mette in evidenza una proposta
che ho avanzato durante la settimana dell'emergenza, che si è
svolta la settimana scorsa a Courmayeur e a cui il Consigliere
Lanièce ha partecipato.
In quell'occasione, dopo aver fatto un excursus storico sui
problemi dell'emergenza in Italia, problemi grossi e complessi,
perché è una materia totalmente nuova all'interno del sistema
sanitario, in quanto è sviluppata nei paesi dell'arco alpino
soprattutto ma ha ancora grosse carenze in altre Regioni italiane,
e su cui stiamo dibattendo da tempo a livello di coordinamento tra
Assessori regionali alla sanità, ho avanzato questa proposta che
consiste, minimizzando, nel far diventare appuntamento annuale
quest'incontro di Courmayeur che ha avuto un successo
internazionale, riportato anche fuori dall'ambito europeo, e poi
nel continuare a discutere sull'evoluzione del sistema di
emergenza.
Dico continuare a discutere perché da alcuni anni a questa parte
ci stiamo attivando per potenziare questo settore. Ricordiamo tutti
i primi corsi di formazione per medici di soccorso in montagna, che
erano stati organizzati al Rifugio Monzino, che ospitava per
l'occasione medici di tutta Italia per una settimana. Si trattava
di corsi di formazione specifica, oltre che sul campo, in roccia e
su ghiacciaio. Avevo partecipato a queste settimane, proprio in
quell'ambito si era messo insieme un gruppo di lavoro informale fra
medici della Valle d'Aosta, il Dottor Vettorato, capofila, medici
dell'area francofona e medici del centro Italia, per poter
sviluppare questa tematica.
Da qui ne sono derivate alcune iniziative, fra cui la
costituzione nel ?96 in Valle d'Aosta dell'AIFE (Associazione
italiana formazione dell'emergenza), fra i cui soci fondatori c'è
anche il Dottor Vettorato, vicepresidente dell'Associazione che è
l'unica associazione medica italiana autorizzata a rilasciare
brevetti ufficiali americani, che tecnicamente sono definiti BLS,
BTLS, ACLS, PLS. Questi brevetti per essere validi necessitano di
rinnovi biennali che sono concessi previ corsi di aggiornamento
molto severi e duri.
L'anno scorso in Valgrisenche si è svolto, proprio su iniziativa
dei medici del 118, Dottor Vettorato in prima battuta, un corso
organizzato dall'AIFE, a cui ho partecipato, che era gestito da
medici e infermieri, i quali insegnavano agli altri l'utilizzazione
di questi metodi nuovi. Il corso si è poi concluso con il rilascio
di attestati e di brevetti per alcuni e con la bocciatura per
altri. Questo settore si sta comunque sviluppando ed è stato anche
ripreso da un progetto prototipale approvato dalla Giunta regionale
in collaborazione con il CNR: "Progetto prototipale di validazione
applicativa di un modulo di soccorso in ambiente di montagna", che
ormai da un anno e mezzo o due è all'attenzione dei ministeri e
che, se approvato con fondi a destinazione vincolata ma non ancora
sbloccati dal Governo, potrà dare la possibilità di ampliare
ulteriormente questo settore.
Il progetto, che è molto complesso e che è stato fatto dai
tecnici dell'Assessorato della sanità, in collaborazione con il CNR
di Roma, prevede cinque sottoprogetti che riguardano: la
telemedicina per l'emergenza sanitaria, la sperimentazione e i
mezzi di soccorso, i sistemi di identificazione del cittadino, la
formazione dell'operatore sanitario, del cittadino e la cultura
dell'urgenza, la diffusione dei risultati della sperimentazione. È
un progetto molto ambizioso, che non ha per il momento alcuna
possibilità di sblocco perché questi fondi vincolati sono stati
stralciati dalla finanziaria e pertanto anche il nostro progetto,
che prevede alcuni miliardi di impegno di spesa, rimarrà per ora
sulla carta.
L'evoluzione ultima di questo processo, secondo le nostre
intenzioni, è quella di arrivare ad una specializzazione
post-laurea di medicina per il soccorso in montagna, che riguarda
in generale l'elisoccorso, ma anche tutto quanto concerne il
soccorso. Su questo abbiamo da tempo intrapreso contatti con alcune
università, contatti sempre informali perché la legislazione del
Ministero dell'università ancora non prevede specializzazioni di
questo genere. Alcuni timidi tentativi sono stati fatti
all'Università di Modena, noi vorremmo proprio candidarci
ufficialmente per poter intraprendere un discorso ad ampio raggio
come quello che ho cercato di delineare.
Presidente Ha chiesto la parola il Consigliere Lanièce.
Lanièce (GA) Prendo atto con soddisfazione di quanto affermato
dall'Assessore e cioè che questo problema è ritenuto molto
importante per cui ci sarà una particolare attenzione per cercare
di creare al più presto questa Scuola di soccorso alpino, vista
anche l'importanza di tale struttura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK