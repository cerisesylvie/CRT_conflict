Consiglio Regionale della Valle d'Aosta - Oggetto del Consiglio n. 2128 del 26 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2128 del 26 giugno 1986 - Resoconto
OGGETTO N. 2128/VIII - APPELLO PER L'ESTENSIONE DELL'AMNISTIA
AI REATI CONSEGUENTI A MANIFESTAZIONI SINDACALI. - APPROVAZIONE DI
ORDINE DEL GIORNO.
PRESIDENTE
: Do lettura dell'o.d.g. presentato dai
Consiglieri Mafrica, Torrione, Baldassarre, De Grandis, Maquignaz,
Ricco, Viberti e Tamone:
Ordine del giorno
Ricordato che la grave situazione occupazionale della Valle
d'Aosta, con le successive chiusure di grandi aziende quali la
MONTEFIBRE di Châtillon e l'ILSSA-VIOLA di Pont-Saint-Martin, ha
dato luogo negli anni scorsi a numerose manifestazioni sindacali
con momenti di acuta tensione fra i lavoratori;
Rilevato che ad alcune di queste manifestazioni il Consiglio
regionale aveva dato la sua adesione;
Constatato che è in discussione in Parlamento un provvedimento
di amnistia per reati di non grande rilevanza penale e sociale;
Il Consiglio regionale della Valle d'Aosta
Invita
i Gruppi parlamentari della Camera e del Senato ad estendere il
provvedimento di amnistia in discussione ai reati di cui agli artt.
110 C.P. e 1 Decreto Legislativo 22.1.1948, n. 66 (1° e ultimo
comma), di cui sono imputati numerosi lavoratori valdostani in
relazione a manifestazioni sindacali svoltesi in difesa
dell'occupazione.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Lunedì scorso si è svolta una riunione
(convocata dal Presidente del Consiglio) dei Capigruppo con la
rappresentanza dell'F.L.M.. In quella riunione si è concordato di
prendere una iniziativa a favore dei lavoratori della Cogne e
dell'Ilssa, che sono stati accusati in relazione a manifestazioni
sindacali. In quella occasione sono stato incaricato di scrivere un
testo, che è quello che viene sottoposto oggi all'attenzione del
Consiglio, e che è stato firmato stamattina dai Capigruppo.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Ritiro la firma dall'ordine del
giorno pur condividendo lo spirito, proprio perché è stato
preparato dal P.C.I., e non voglio essere protagonista vicino a
questo partito.
Dichiaro che non voterò l'ordine del giorno.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
Nel corso di quella riunione, avevo anche
sollevato la possibilità che si procedesse come Consigliere
regionale ad una autodenuncia per aver partecipato ad una di quelle
manifestazioni. Da parte delle forze sindacali si è sottolineato il
fatto che questo non sarebbe possibile, non avrebbe particolare
significato. Nel caso comunque si ritenesse opportuno farlo, mi
dichiaro disponibile in questo senso.
Vorrei aggiungere una cosa che riguarda i rapporti all'interno
di questo Consiglio. Per votare un ordine del giorno sulla
questione Sitav, relativa alla chiusura dell'istruttoria, si fa di
tutto per avere l'unanimità, poi non si dimostra la minima
disponibilità neppure nel dare l'incarico alla Commissione
presieduta dal Consigliere Beneforti, per esaminare una questione
che tutto sommato da un punto di vista della logica risponde a
delle esigenze. Mi sembra che questo atteggiamento non sia un
atteggiamento di sicurezza e dimostri una grave debolezza su un
tema su cui oggi abbiamo voluto dimostrare all'unanimità di
pensarla in un certo modo.
Ho firmato questo ordine del giorno e non ritiro la mia firma,
sono d'accordo a che questo venga inviato ai Gruppi parlamentari;
mi auguro che possa sortire un qualche effetto, perchè non mi pare
che le manifestazioni che si sono svolte abbiano passato il segno,
come qualcuno ha detto oggi, anche se forse hanno infranto qualcuna
delle tante regole che dovrebbero governare la vita civile. Ci sono
momenti in cui si è costretti ad andare al di là delle regole
perché all'interno di queste non si riesce a far sentire la propria
voce.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Come lavoratore della Cogne, condivido
l'ordine del giorno e voterò a favore.
Vorrei solo fare una osservazione sul metodo. Non condivido
certe impostazioni e certe prese di posizione da parte del
Capogruppo del P.C.I., perchè, nel momento in cui presenta un
ordine del giorno che interessa tutte le forze politiche del
Consiglio, deve avere la correttezza politica, anzitutto, e
morale,successivamente,di presentarlo a tutte le forze politiche.
Sono anche un lavoratore della Deltasider e quindi sono forse anche
più interessato del Consigliere Mafrica a votare l'ordine del
giorno, visto che ho anche partecipato a quel blocco stradale.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Le provocazioni le raccolgo solo una
volta ogni sei mesi, perchè se dovessi raccogliere tutte quelle che
ci sono, specialmente questa mattinata, non la finirei più. Preciso
che ho raccolto le firme dei Capigruppo presenti in quel
momento.
PRESIDENTE
: Pongo in votazione l'ordine del giorno:
ESITO DELLA VOTAZIONE
Presenti 25
Votanti 25
Favorevoli 24
Contrari 1
Il Consiglio approva
PRESIDENTE
: I lavori sono terminati, il Consiglio sarà
convocato a domicilio.
La seduta è tolta.
L'adunanza ha termine alle ore 12,36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK