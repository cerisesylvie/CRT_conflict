Consiglio Regionale della Valle d'Aosta - Oggetto del Consiglio n. 1694 del 13 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1694 del 13 gennaio 2016 - Resoconto
OGGETTO N. 1694/XIV - Interpellanza: "Adozione di strumenti
per il contenimento del consumo di suolo".
Rosset (Presidente) -
Punto 26 all'ordine del giorno. La
parola al Consigliere Bertin.
Bertin (ALPE) -
Grazie Presidente.
Il suolo è una risorsa fondamentale per la vita dell'essere
umano. A causa di attività poco sostenibili sappiamo che il consumo
di suolo è un fenomeno sempre più rilevante e veloce, che sempre
più rapidamente influenza in modo negativo l'equilibrio complessivo
del territorio. Gli effetti negativi sono innanzitutto sul dissesto
idrogeologico, l'erosione del territorio, sul paesaggio che si sta
trasformando a vista d'occhio, sulla biodiversità, eccetera.
Il nostro territorio è sempre più occupato da nuovi
interventi spesso a bassa densità, come ville unifamiliari, seconde
case, alberghi, centri direzionali, capannoni industriali, strade e
centri commerciali, un'urbanizzazione diffusa e dispersa che
produce significativi cambiamenti rispetto ai modelli precedenti di
urbanizzazione, che erano invece più concentrati e incide molto più
significativamente sulla perdita di suolo e con ricadute negative
da molti punti di vista e maggiori rispetto al passato. Il
principale effetto negativo è l'impermeabilizzazione del suolo, che
rappresenta la principale preoccupazione in quanto comporta un
rischio accresciuto di inondazione, oltre a contribuire anche al
riscaldamento globale.
Il fenomeno è evidente, come lo sono le sue conseguenze, non c'è
bisogno di risalire ai fatti eccezionali come l'alluvione o altre
situazioni del genere che abbiamo visto. Questi effetti sono
quotidiani, basta un temporale e ci rendiamo conto dei rischi che
la gestione del territorio che abbiamo fatto provoca. L'Italia in
Europa, nonostante il territorio non si presti più di tanto, è una
di quelle che ha dei livelli di consumo di suolo tra i più alti ed
è notoriamente il Paese a più alto rischio idrogeologico. Da questo
punto di vista ovviamente, la nostra Regione in termini assoluti è
una di quelle che consuma meno suolo. È ovvio, perché si tratta di
una regione alpina il cui territorio per buona parte si colloca al
di sopra dei duemila metri e con una densità abitativa
relativamente bassa rispetto all'entità del territorio e che quindi
ha per forza di cose in termini assoluti un consumo minore, anche
perché in certe zone sopra i duemila metri evidentemente non c'è
un'antropizzazione che permetta un consumo di suolo, ma se andiamo
a vedere le zone della valle centrale, ci rendiamo conto di come
negli ultimi decenni il paesaggio è cambiato e il consumo di suolo
rappresenta un fenomeno importante. La valle centrale ormai è un
agglomerato urbano senza soluzione di continuità, dove gli spazi
non occupati sono sempre minori e le conseguenze di questo consumo
di suolo sono evidenti. Sappiamo che le conseguenze sociali ed
economiche, ambientali di un eccessivo consumo di suolo sono ormai
note sia a livello scientifico che politico. Negli ultimi anni sono
molte le iniziative volte a ridurre e limitare il consumo di suolo,
strettamente legate soprattutto a mettere in sicurezza il
territorio.
In questi anni quasi tutte le Regioni italiane sono intervenute
legiferando in materia. La stessa Unione europea pone degli
obiettivi a lungo termine in questo senso e ha come obiettivo
quello del 2050 per un consumo di suolo pari a zero. Anche lo Stato
sta intervenendo, in questo settore, in effetti, c'è in programma
una legge che sta finendo il suo iter, un iter piuttosto complesso
che dura da diverso tempo, tra l'altro, se questa legge verrà
approvata, verrà qualificata come una legge di riforma economica e
sociale, per cui vincolerà tutte le Regioni, comprese quelle a
Statuto speciale.
In questi giorni ho avuto occasione di consultare varie leggi a
livello regionale, alcune interessanti, alcune meno, ma bisogna
dire che in termini generali c'è stato un intervento normativo
importante da parte di quasi tutte le Regioni. Rimangono però
quattro le Regioni che non sono intervenute da un punto di vista
normativo in questo campo, fra le quali la Valle d'Aosta. Ci
chiediamo pertanto innanzitutto: "se l'Amministrazione regionale
sia dotata di strumenti in grado di misurare il consumo di suolo",
proprio perché avere degli strumenti è evidentemente un elemento
importante; "se il Governo regionale si sia posto degli obiettivi
in merito al consumo di suolo e in che tempi intende raggiungere il
traguardo fissato dall'Unione europea", "se e con quali modalità
sia intenzione del Governo regionale intervenire" in questa
materia. Queste sono le domande. Grazie.
Presidente -
La parola all'Assessore Bianchi.
Bianchi (UV) -
Grazie Presidente.
L'attenzione al delicato tema del consumo di suolo è quanto mai
d'attualità, infatti tempo fa c'era stato anche un articolo
sull'argomento su
Il Sole 24 Ore
. L'Unione europea, come ha
ricordato lei, collega Bertin, ha emanato delle direttive che vanno
in tal senso e, come sempre ha ricordato lei, anche a livello
statale la legge Lupi che sta finendo il suo iter pone attenzione
al contenimento del consumo del suolo.
Per entrare invece nel merito dell'interpellanza, e rispondere
al primo punto: "se l'Amministrazione regionale sia dotata di uno
strumento in grado di misurare il consumo di suolo", la Regione,
pur non essendo oggi dotata di un vero e proprio sistema
formalizzato di misurazione quantitativa del consumo di suolo, da
anni opera nella valutazione delle varianti generali dei piani
regolatori, analizzando l'evoluzione edificatoria dei territori in
termini di misurazione del grado di attuazione dei vecchi piani
regolatori, individuando le aree libere ancora edificabili e prive
di vincoli e la loro capacità di soddisfare le esigenze abitative
del prossimo futuro.
Per quanto riguarda il punto 2: "se il Governo regionale si sia
posto degli obiettivi in merito al consumo di suolo e in che
tempi...", già dal 1998 la nostra normativa urbanistica e di
pianificazione territoriale contiene precisi principi di
pianificazione che promuovono, da un lato, la salvaguardia delle
buone terre coltivabili e, dall'altro, il recupero e la
riqualificazione del patrimonio edilizio esistente. La normativa
regionale, infatti, prevede che i piani regolatori comunali si
occupino in primo luogo di tutelare i beni culturali, ambientali e
naturali e di salvaguardare le aree adatte agli usi
agrosilvopastorali; secondariamente di individuare gli insediamenti
abitativi esistenti da conservare e riqualificare e solo in terza
battuta di individuare le parti del territorio da destinare a nuova
edificazione, ammesse solo se ciò è compatibile con le esigenze di
tutela e di salvaguardia delle buone terre coltivabili e qualora il
relativo fabbisogno non possa essere soddisfatto attraverso il
recupero del patrimonio edilizio esistente. Tutto ciò quindi è
perfettamente in linea sia con le direttive europee, sia con gli
orientamenti espressi nel disegno di legge che è in fase di
approvazione.
L'importante principio di contenimento del consumo di suolo non
edificato e il rispetto della superficie agricola ha determinato in
Valle d'Aosta un approccio alla pianificazione territoriale
completamente diversa, per non dire opposta alla visione
urbanistica della cosiddetta "vecchia generazione" dei piani
regolatori, dove l'obiettivo principale era dichiaratamente quello
di individuare le aree destinate alla nuova edificazione.
Il Piano Territoriale Paesaggistico (PTP) promuove e declina lo
stesso principio, l'articolo 24 delle norme del PTP stabilisce che
i piani regolatori devono innanzitutto individuare i fabbisogni
abitativi sulla base delle condizioni residenziali in atto e delle
dinamiche demografiche locali. Su queste basi è quindi determinata
la quota di fabbisogno abitativo che può essere soddisfatta
attraverso il recupero e il riuso del patrimonio edilizio
esistente. Solo alla fine, in modo residuale, sono individuate le
eventuali aree da destinare ai nuovi insediamenti, se
indispensabili, rispetto all'analisi del fabbisogno degli stessi
Comuni. Su queste basi è impostata la zonizzazione dei piani
regolatori da parte dei Comuni. Le varianti approvate dai piani
regolatori sono state quarantaquattro, il quarantacinquesimo sarà
portato in Giunta venerdì prossimo. Parallelamente la Regione, come
ha ricordato, ha da tempo promosso un recupero del patrimonio
edilizio mediante tutta una serie di leggi che conosciamo e non sto
a menzionare.
Mentre relativamente al punto 3: "con quali modalità sia
intenzione del Governo regionale intervenire per una riduzione del
consumo di suolo", le prospettive sono quelle di proseguire nella
strada da lungo tempo ormai intrapresa e completare l'adeguamento
dei piani regolatori elaborati secondo i principi che ho appena
detto, relativi al contenimento del consumo di suolo, che
rispettano in maniera chiara sia la legge che è in approvazione
dello Stato e sia le direttive della UE. Questo permetterà di avere
un mosaico di piani dialoganti tra loro e con il PTP, consentendo
una misura omogenea delle aree libere. Inoltre sarà possibile a
breve tener conto dell'evoluzione del costruito in tempo reale
mediante il Sistema delle conoscenze territoriali (SCT) e
l'implementazione della banca dati dell'anagrafe immobiliare
regionale in fase avanzata di attuazione. Inoltre l'Amministrazione
regionale intende proseguire nelle politiche di incentivazione del
riuso, ponendo attenzione sia sul patrimonio edilizio più recente,
quale quello costruito negli anni del
boom
economico, sia
sugli insediamenti del tessuto urbano meno qualificato, oltre che
promuovere un uso più intensivo delle seconde case e operare per
favorire il miglioramento delle prestazioni energetiche.
Come vede, collega Bertin, ad oggi è vero che la Regione è tra
quelle quattro che non ha legiferato, ma avevamo già legiferato
prima, cioè abbiamo preceduto le norme, dopodiché, una volta
approvata la legge nazionale, si valuterà se implementare le regole
che abbiamo.
Grazie.
Presidente -
La parola al Consigliere Bertin.
Bertin (ALPE) -
Grazie Presidente.
L'atteggiamento dunque è quello di aspettare che lo Stato faccia
la sua parte, poi noi eventualmente interverremo. Mi sembra un
atteggiamento a parte poco autonomistico, ma certamente anche di
retroguardia. Quando si hanno delle competenze, bisogna esercitarle
e non aspettare che lo Stato faccia e poi vediamo.
Entrando nel merito delle risposte, in merito alla prima
domanda: "se la Regione si sia dotata di strumenti in grado di
misurare il consumo di suolo", la risposta è in pratica no, è
difficile avere degli strumenti in questo senso. È uno dei problemi
posti riguardo a questa questione, ma è altrettanto vero che
bisogna avere questi strumenti, perché altrimenti diventa difficile
poi poter intervenire, una delle azioni del Governo nazionale in
questo senso è proprio nell'individuare questi strumenti.
Anche sulla seconda domanda non mi ha risposto, l'Unione europea
pone come obiettivo il consumo zero di suolo entro l'anno 2050 e io
chiedevo quando si sarebbe raggiunto questo traguardo da parte
della Regione, non si è risposto perché non si hanno degli
obiettivi. Il PTP è un vecchio piano, certamente all'epoca aveva
anche un elemento innovativo, ma in parte è stato disatteso e
comunque come strumento è certamente uno strumento programmatorio
generale. Era necessario intervenire in modo più efficace su
quest'aspetto, anche perché vediamo giornalmente il modificarsi del
territorio e cambiare il paesaggio della nostra Valle.
È importante mettere quest'argomento in agenda, sono argomenti
che sempre più interessano i territori regionali. Credo che,
diversamente da quanto sottolineava l'Assessore Bianchi, sia
importante intervenire con uno strumento più efficace e in tempi
brevi, come potrebbe essere una legge per dare delle indicazioni
più precise e più efficaci rispetto a quest'aspetto. Il consumo del
suolo è comunque un argomento importante, che non va sottovalutato.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK