Consiglio Regionale della Valle d'Aosta - Oggetto del Consiglio n. 52 del 5 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 52 del 5 novembre 2020 - Resoconto
OGGETTO N. 52/XVI - Ordine dei lavori. Dibattito sulle misure
per fronteggiare l'emergenza epidemiologica da Covid-19.
Bertin (Presidente) -
Alla presenza di 34 Consiglieri
possiamo dare inizio ai lavori del Consiglio regionale. Vedo una
richiesta d'intervenire da parte del consigliere Marguerettaz. Ne
ha facoltà.
Marguerettaz (UV) -
Sulla base di quello che è accaduto
ieri, dopo la chiusura dei lavori, dopo la conferenza stampa del
Presidente del Consiglio dei Ministri, credo che valga la pena
chiedere una sospensione per fare una capigruppo, ovviamente con la
partecipazione dell'Ufficio di Presidenza, per organizzare i lavori
ed eventualmente per concordare una riflessione del Consiglio
regionale su queste ordinanze e sulle eventuali azioni da
intraprendere.
Presidente -
Vedo anche la richiesta del collega Manfrin.
Per quanto appena accennato credo che sia opportuno procedere a una
sospensione come quella di ieri, limitata nei tempi. Consigliere
Manfrin, ne ha facoltà.
Manfrin (LEGA VDA) -
Condividiamo la richiesta di
sospensione, era esattamente la proposta che come opposizione
avevamo concordato di avanzare, visti i gravi fatti che vedono
coinvolta la nostra regione, abbiamo assolutamente necessità di
condividere un percorso e soprattutto stabilire come sviluppare il
prosieguo dei lavori e come informare in maniera adeguata
quest'Aula e tutta la regione sugli eventi che ci vedono purtroppo
protagonisti in questi giorni.
Presidente -
Il Consiglio è sospeso.
La seduta è sospesa dalle ore 09:13 alle ore 10:06.
Bertin (Presidente) -
Riprendiamo i lavori del Consiglio.
La Conferenza dei Capigruppo ha valutato necessario un
approfondimento sulle ultime notizie avute ieri sera riguardo alla
situazione pandemica e alle conseguenze; ne abbiamo in parte avuto
notizia ieri sera, pertanto ci sarà un intervento del Presidente
della Regione e un dibattito all'interno del Consiglio. La
tempistica è limitata a cinque minuti per ogni Consigliere e, in
termini generali, l'impegno che ci siamo presi è quello di limitare
gli interventi in modo puntuale e di non allungare la discussione
oltre il necessario. La parola al Presidente della Regione
Lavevaz.
Lavevaz (UV) -
Credo che la decisione che è stata
condivisa all'interno della conferenza dei capigruppo sia
assolutamente opportuna e che sia opportuno in quest'aula fare
delle riflessioni, ovviamente politiche, su quello che sta
avvenendo in Valle d'Aosta e in Italia e che possiamo confrontarci
sulle diverse problematiche che ovviamente tutti noi conosciamo. Io
per darvi la possibilità di partire nella discussione tutti dallo
stesso piano di conoscenza della situazione, vi faccio brevemente
un riassunto delle ultime interlocuzioni di ieri sera, o meglio più
che interlocuzioni direi delle comunicazioni che ho ricevuto,
perché di questo si tratta.
Ieri sera in chiusura del Consiglio vi avevo fatto una
comunicazione che peraltro, almeno in parte, si è poi rilevata
essere disattesa, ma io in quel momento avevo quelle informazioni,
nello specifico la questione dell'entrata in vigore del Dpcm: il
Dpcm ha un'entrata in vigore che era specificata sul decreto
stesso, che era la data di oggi; nelle verifiche che avevamo fatto
ieri in serata - e anche durante il Consiglio anche con Roma - era
emerso che oggi sarebbe entrato in vigore sostanzialmente il Dpcm
così come previsto e che le ordinanze successive del Ministro della
Salute riguardanti gli articoli 2 e 3 sarebbero state fatte
presumibilmente nella giornata di oggi.
Poi, come avete visto - anch'io ho avuto notizia pochi minuti
prima che il presidente Conte all'interno della sua conferenza
stampa facesse la comunicazione a tutti - è emersa la volontà da
parte del Governo di posticipare, io credo in maniera abbastanza
intelligente, nel senso che era inutile partire oggi con un pezzo
del Dpcm e domani con il resto; vi dico questo solo per specificare
che queste informazioni le ho avute sostanzialmente anch'io alle
ore 20:20 o poco prima che il presidente Conte parlasse.
Ieri sera ho ricevuto una telefonata dal Ministro Speranza,
sostanzialmente poco dopo la fine del Consiglio, che - come
previsto all'articolo 2 e all'articolo 3 del Dpcm mi ha confermato
che il Ministro della Salute, sentito il Presidente della Regione,
farà delle ordinanze - sostanzialmente mi ha detto che, a partire
da domani, la Valle d'Aosta sarebbe stata classificata nelle zone
cosiddette rosse, nelle zone a più alto rischio per quanto riguarda
la situazione pandemica.
Questo solo per spiegarvi come sono andate le cose.
Ieri vi avevo già illustrato invece le interlocuzioni che ci
sono state con il Governo - in particolare nella persona del
Ministro Boccia e del Ministro Speranza - nelle giornate di
domenica, lunedì e martedì per quanto riguarda invece la
costruzione del Dpcm, anche se di fatto - come avevo già avuto modo
di dirvi ieri - sono state interlocuzioni dalle quali il Governo
non ha tirato queste grandi conclusioni dal punto di vista delle
osservazioni fatte dalle Regioni, perché nella sostanza la maggior
parte delle richieste delle Regioni, in particolare il discorso di
una uniformità di trattamento su tutto il territorio nazionale, non
è stata accettata.
Quindi da lì sono nate delle prese di posizioni - come quelle
che abbiamo esplicitato noi ieri - da tutte le Presidenze delle
Regioni ovviamente con dei distinguo più o meno evidenti a seconda
della gravità della situazione pandemica all'interno delle
regioni.
Le questioni centrali sono i famosi dati elaborati da questo
Comitato Tecnico Scientifico all'interno dell'Istituto Superiore di
Sanità e sono dati che ovviamente la Regione e la Protezione Civile
- a seconda del tipo - trasmette giornalmente a questo Istituto, il
quale li elabora in maniera analitica per poi arrivare a delle
conclusioni.
Come vi ho spiegato ieri, si usano due aspetti fondamentali per
arrivare a un'analisi conclusiva: uno è il famoso indice Rt che,
come abbiamo ormai imparato tutti, spiega come va l'andamento del
contagio all'interno del territorio e poi ci sono i famosi ventuno
fattori di rischio che sono invece poco statistici, nel senso che
sono elementi che fotografano la situazione della regione e tengono
conto, ad esempio, come vi ho detto ieri, della situazione del
carico ospedaliero piuttosto che del carico delle terapie
intensive, piuttosto che della situazione del c
ontact
tracing,
cioè come viene fatto il tracciamento dei
contatti.
Su questi dati effettivamente la situazione in Valle d'Aosta è
complicata, lo sapevamo, quindi diciamo che nella sostanza ci
potevamo aspettare il fatto che siamo stati classificati nella zona
rossa, sapevamo di essere invece abbastanza sul limite per quanto
riguarda gli scenari di rischio che tengono conto del famoso indice
Rt, perché negli ultimi giorni, e nell'ultima settimana in
particolare, era migliorato e quindi c'era la possibilità che
scendesse significativamente in questi giorni, quindi a seconda dei
dati che il Comitato tecnico Scientifico avrebbe preso in
considerazione, c'era anche la possibilità di essere inquadrati in
uno scenario di rischio intermedio.
Già nella giornata di domenica e di lunedì, quindi prima ancora
degli ultimi sviluppi, le Regioni hanno chiesto a gran voce di
avere questi dati, cioè di avere i fogli di calcolo usati dal
Comitato Tecnico Scientifico per raggiungere una decisione, per
raggiungere un collocamento della regione all'interno dei vari
fattori. Questo l'abbiamo ribadito ancora ieri nelle interlocuzioni
che abbiamo avuto e questo credo che sia importante per avere
innanzitutto una chiarezza del perché siamo attualmente in questa
zona rossa, perché credo che questo sia un aspetto che va
assolutamente messo come punto di chiarezza verso i cittadini,
perché se uno legge i giornali, a seconda delle varie testate,
trova interpretazioni molto diverse delle situazioni, degli
scenari. I numeri sono belli perché non si prestano a
interpretazioni, quindi il fatto di avere le tabelle e di avere
chiarezza su come questi calcoli vengano fatti credo che sia un
aspetto che giustamente le Regioni - noi compresi - hanno richiesto
a gran voce.
A questo punto è chiaro che siamo inseriti in questa fascia di
rischio alto, quindi quello che dobbiamo sicuramente impegnarci a
fare in questi quattordici giorni, perché saranno almeno
quattordici giorni di collocazione della nostra Regione all'interno
di questo scenario dobbiamo fare tutto quanto nella nostra
disponibilità, nella nostra possibilità, per cercare di migliorare
innanzitutto la situazione sanitaria e di essere ricollocati in
scenari di rischio meno stringenti per l'economia.
Questo lo possiamo fare attraverso le buone pratiche che ormai
tutti conosciamo, quindi anche da questo punto di vista credo che
sia importante una campagna informativa su quanto sia necessario
questo sforzo che tutti insieme faremo in questi quindici giorni,
sperando che rimangano solo quindici giorni e non siano di più.
L'obiettivo innanzitutto è l'aspetto sanitario, ma non solo,
perché insieme all'aspetto sanitario c'è tutto il mondo economico
che aspetta di avere delle risposte. Ovviamente queste risposte si
possono dare se la base sanitaria arriva a una situazione non dico
di normalità ma di gestibilità in cui si possa dare delle
prospettive, perché sappiamo benissimo che nella nostra economia
siamo legati al settore turistico in maniera importantissima. Siamo
alla vigilia di quello che è sicuramente il mese, o i mesi, più
importante dell'anno per quanto riguarda l'ambito turistico, quindi
lo sforzo che faremo in questi quindici giorni sarà assolutamente
fondamentale per i mesi seguenti.
È chiaro che il mondo economico è in apprensione perché questa
ulteriore chiusura così importante mette veramente a dura prova
tutti i settori economici, quindi anche su questo la politica dovrà
fare i suoi ragionamenti e a quel riguardo stiamo già lavorando con
queste interlocuzioni che abbiamo avuto in questi giorni, questo è
stato l'altro aspetto sottolineato in maniera evidente da tutte le
Regioni, cioè il fatto di avere certezze sui ristori, sulla
tempistica e sull'entità.
Anche ieri il presidente Conte ha ribadito che già in questa
settimana probabilmente faranno questo famoso decreto legge che
definirà tutto l'ambito di attività di questi ristori e credo che
per la nostra regione, in particolare, essendo classificata in zona
rossa, le contromisure di tipo economico debbano essere commisurate
all'entità delle restrizioni che dobbiamo sopportare soprattutto
nell'ambito economico.
Questa mattina, in realtà già poi ieri sera, come Governo
abbiamo fatto delle prime riflessioni, dei primi ragionamenti per
cercare di calare questo Dpcm alla realtà regionale, alla realtà
del nostro territorio perché - l'abbiamo già detto tutti ieri nel
dibattito - che la nostra regione ovviamente ha una connotazione
anche territoriale, oltre che come tessuto sociale economico, che è
molto diversa da una realtà cittadina o comunque dalle grandi città
metropolitane, quindi anche le misure che vengono imposte hanno una
ricaduta diversa.
Stiamo cercando, abbiamo già chiesto anche all'Ufficio
legislativo, all'Avvocatura regionale, di fare dei ragionamenti su
delle possibili almeno interpretazioni del Dpcm perché sapete che
interventi ampliativi non sono fattibili, però credo che si possano
fare almeno delle applicazioni corrette delle norme inserite nel
Dpcm sul nostro territorio e in queste ore ci lavoreremo.
Il dibattito che faremo adesso credo che possa essere utile
anche in questo senso, le cose che abbiamo già messo sul tavolo
questa mattina in Giunta sono - tanto per darvi anche degli spunti
per la discussione - ad esempio le questioni legate alla didattica
a distanza che per la nostra realtà hanno delle ripercussioni
diverse soprattutto sugli istituti professionali, dove
effettivamente c'è necessità di una presenza fisica degli alunni in
classe, penso agli istituti alberghieri piuttosto che ad altri
istituti.
Abbiamo pensato poi alle problematiche relative alla
ristorazione e agli alberghi legati al mondo lavorativo, perché il
Dpcm prevede che i servizi di mensa e i servizi di ristorazione
legati agli ambiti lavorativi siano garantiti, questo va calato
nella nostra realtà nelle vallate laterali in cui ci sono delle
attività lavorative che devono per forza andare avanti per
garantire i servizi o per garantire le aperture, ad esempio delle
stagioni invernali degli impianti eccetera, e su questi bisogna
dare la possibilità in qualche modo a chi lavora di poter anche
stare sul territorio, quindi bisogna capire come attivare un
servizio di ristorazione e anche di pernottamento che permettano di
lavorare.
Altro aspetto di cui parlavamo è l'attività sportiva, che già
nel primo
lockdown
è stato patito in maniera particolare
all'interno del territorio valdostano, laddove molto di frequente
viviamo in mezzo alla natura, diversamente dalle realtà cittadine.
Abbiamo tantissimi spazi di libertà per fortuna, è la bellezza del
nostro territorio, quindi le restrizioni di movimento intorno a
casa molto spesso, almeno nelle realtà più agricole e più di
montagna, sono restrizioni che francamente non hanno molto senso,
quando passeggiando su un sentiero l'unico rischio è incontrare un
camoscio o una marmotta. Dobbiamo trovare dei correttivi che vadano
nella giusta direzione.
C'è poi la questione delle elezioni di Courmayeur, di domenica,
che vanno assolutamente preservate ovviamente con tutte le garanzie
di gestione sicura delle operazioni di voto. È stato aggiornato
anche ieri il protocollo che riguarda invece il voto a domicilio di
tutte le persone, qualche decina, che anche a Courmayeur sono
isolate o per quarantena o perché sono risultati positivi, per
garantire innanzitutto la possibilità di una espressione
democratica del voto che è la prima cosa da garantire, ovviamente
sempre fatta salva la sicurezza sanitaria, e poi per dare la
possibilità di poter svolgere l'elezione in sicurezza.
Questi sono alcuni degli aspetti che stiamo analizzando con gli
uffici per capire come inserirli in una ordinanza che io vorrei
fare nella giornata di oggi in modo che domani, quando si parte con
l'applicazione del Dpcm, l'ordinanza sia già in qualche modo
operativa e dia chiarezza almeno su alcuni punti.
Questo credo che sia assolutamente importante e credo che nella
giornata di oggi sia poi anche importante dare una comunicazione ai
Valdostani nella maniera più chiara possibile anche se sappiamo
molto bene dalle esperienze che abbiamo vissuto nel
lockdown
primaverile di tutti gli aspetti e di tutte le casistiche verranno
fuori man mano e a cui bisognerà dare in qualche modo delle
risposte.
Presidente -
Chiede d'intervenire la consigliera
Foudraz.
Foudraz (LEGA VDA) -
Credo che stiamo vivendo una
situazione a dir poco pazzesca. Vi sono oggi due notizie pubblicate
su due quotidiani a diffusione nazionale quali La Stampa e Il
Messaggero: sulla Stampa viene dichiarato che, secondo un sondaggio
effettuato dall'Istituto Superiore della Sanità e dal Ministero
della Salute, la Valle d'Aosta nelle ultime due settimane ha un
tasso di contagiosità pari a 1,2; nell'articolo che invece appare
sul Messaggero si dice che "La Regione Valle d'Aosta è da tre
settimane che non fornisce dati puntuali". Noi non possiamo
permetterci di giocare con la vita delle persone per errori di
incompletezza nella trasmissione dei dati!
Da domani, con l'entrata in zona rossa della Valle d'Aosta,
questo vorrebbe dire far morire tutte quelle attività che in
primavera, a maggio, hanno fatto sforzi immani a livello economico,
e non solo, per adeguarsi a tutta una serie di norme sanitarie ai
fini del contenimento del virus e da domani - a causa sembrerebbe
di dati puntuali non trasmessi e risalenti a tre settimane fa -
potrebbero veramente non riaprire più.
Allora questo non è accettabile, bisogna andare a fondo di
questa questione per capire a quali dati si riferisca il fatto che
la Valle d'Aosta sia stata posta in zona rossa.
Dalle ore 10:27 assume la Presidenza il vicepresidente
Marguerettaz.
Marguerettaz (Presidente) -
La parola al collega
Ganis.
Ganis
(LEGA VDA) -
Permettetemi una piccola
riflessione sulla situazione difficile e preoccupante che si sta
creando in queste ore.
Credo che ognuno di noi debba dare delle risposte e delle
spiegazioni in base ovviamente alle sue capacità e conoscenze in
merito a quello che sta causando questa pandemia, un mix tra paure
e incertezze.
La gente ha bisogno di chiarezza, non può vivere nell'attesa
snervante, nell'angoscia e nella speranza di vedersi colorare la
propria regione di verde, di giallo o di rosso per poi pianificare
il giorno dopo la propria vita.
I cittadini sono allo stremo, i commercianti, o meglio chi
lavora in proprio, è sul piede di guerra ed è comprensibile, gli
operai lavorano a giorni alterni, gli albergatori e i ristoratori
non sanno più come gestire la loro attività, pur essendosi adeguati
a tutte le normative anti-Covid e ora sono destinati a chiudere.
Per non parlare di parrucchieri aperti sì ma confinati nel proprio
paese e, secondo Confcommercio, negozi da bambino sì e negozi da
uomo/donna no.
In questa situazione dantesca, o quanto meno non proprio
idilliaca, credo che ognuno di noi abbia l'interesse e la voglia di
dare un minimo di serenità e di sicurezza al popolo valdostano.
In questi giorni molte persone mi hanno chiesto spiegazioni in
merito a questa situazione di emergenza che si sta creando.
Inizialmente la prima ondata del virus ci ha colto impreparati ma
oggi, quando tutti ne conoscevano l'esistenza e anche il periodo
esatto in cui si sarebbe propagato, il Governo non è stato capace
di prevenire la curva epidemica, avendo a disposizione sei mesi per
adottare, pianificare e anticipare il virus e di conseguenza
limitarne la diffusione.
Tali misure devono essere pianificate su modelli predittivi ad
almeno due-tre settimane e non continuando a inseguire i numeri
giorno dopo giorno con uno stillicidio di Dpcm.
Bisogna responsabilizzare i cittadini -
credo in parte
già fatto - rispettando tutti i protocolli sanitari, ma il Governo
deve potenziare i servizi sanitari, quelli territoriali,
ospedalieri, scolastici agendo nell'immediato con aiuti concreti
per la salute e il benessere dei Valdostani.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Questa è una delle giornate, credo,
più tristi per la nostra regione, vedere che da un giorno all'altro
siamo in attesa di capire e di comprendere che cosa il Governo
centrale ci riserverà, quali decisioni verranno prese a centinaia
di chilometri di distanza sulla nostra regione da parte di persone
che non conoscono assolutamente la nostra realtà. Io credo che sia
una gestione della crisi assolutamente vergognosa e ho accolto con
ribrezzo, con raccapriccio, le parole del Presidente della Regione
che, suo malgrado, ci ha detto di essere stato avvertito durante la
conferenza stampa del Presidente Conte e, pochi minuti dopo la fine
del Consiglio regionale, da parte del Ministro della Sanità.
Io credo che un Governo che pensa d'interfacciarsi con delle
realtà, di bloccarle, blindarle, di bloccare tutte le attività
economiche e sociali di una regione, avvisandola a cose avvenute, a
scelte ormai concluse, evidentemente si assume la responsabilità
anche di fronte a tutti i cittadini - e nello specifico, in questo
caso, ai cittadini valdostani - di ricevere anche lo stesso tipo di
considerazione visto che non si considerano nemmeno i
rappresentanti istituzionali.
Quello che è avvenuto è uno sgarbo istituzionale gravissimo nei
confronti della nostra Regione, così come sta denunciando anche il
Governatore della Lombardia, anche nei confronti di tante altre
Regioni che hanno saputo, proprio durante la conferenza stampa,
nemmeno la decenza di dire qualche minuto prima, ma secondo me
anche avvertire qualche minuto prima di quello che stava accadendo
sarebbe stato assolutamente vergognoso.
Io però su questo mi permetto, e lo avrei fatto magari in
un'altra seduta di Consiglio, di fare una piccola riflessione sulla
gestione della crisi, presidente Lavevaz, vede, come avevo detto
quando ci fu il primo Consiglio, quello nel quale si andò a votare
il nuovo governo regionale - lei mi ricordo anche allora annuì e
prese appunti - avevamo chiesto di non fare come era accaduto in
passato, di tenere ovviamente informata l'opposizione, che
rappresenta comunque all'interno di quest'aula molto più di un
terzo dei Valdostani; ebbene io devo - mio malgrado - farle notare
che lei non ha avuto nemmeno la cortesia e l'accortezza d'informare
nessun rappresentante istituzionale dell'ordinanza del coprifuoco e
siamo venuti a scoprirlo dai giornali. Anche questo credo che sia
uno sgarbo istituzionale perché è chiaro che se le informazioni
vanno condivise, vanno condivise con tutti, quindi così come
contesto il Governo nazionale per il contegno mantenuto in questa
occasione, contesto anche ovviamente il contegno mantenuto nei
nostri confronti.
Mi trovo però a chiederle in questo momento: giustamente,
Presidente, ha evidenziato una cosa, ci ha detto che oltre l'Rt ci
sono anche numerosi dati che vanno a collocare la nostra regione
tra quelle cosiddette rosse. Sarebbe possibile sapere con
precisione quali sono i dati che in maniera così negativa ci
pongono in maniera peggiore rispetto ad altre sedici regioni
italiane? Perché il problema è che per esempio guardando
semplicemente i nuovi contagi - io ho una piccola tabella che mi
hanno fornito sui nuovi contagi di ieri -vediamo che tra le zone
rosse si trovano il Piemonte e la Lombardia che hanno
rispettivamente 3.500 e 7.700 contagi in più nelle zone arancioni
c'è la Sicilia che ne ha 1.100 ma il problema è che nelle zone
gialle la Campania ha 4.181 contagi in più rispetto alla Valle
d'Aosta che ha soltanto 129 contagi. È una questione
incomprensibile, questi numeri sono incomprensibili, io mi auguro
possano essere chiariti per capire effettivamente quali dati sono
andati a incidere e ci hanno posti fra le regioni dal risultato
peggiore.
Ci ha riassunto le prime iniziative che lei ha inteso prendere
assieme alla Giunta o sulle quali avete cominciato
un'interlocuzione. Bene, io le chiedo anche di considerare una
cosa, le chiedo di consegnare le piccole esigenze, le piccole
necessità quotidiane dei cittadini che si sentono abbandonati in
questo momento, esigenze che possono sembrare piccole se discusse
qui, ma che in realtà sono gigantesche. Una su tutti, - e concludo,
Presidente -, un cittadino, un Valdostano che abita in un piccolo
comune e che deve rivolgersi necessariamente magari a un
supermercato e magari a un supermercato o a un mercato che è
eccessivamente costoso nel suo comune può o non può andare magari
in un centro commerciale a grande distribuzione dove può trovare -
anche a fronte del mancato lavoro e del mancato introito - delle
offerte migliori?
Questa è una delle tante piccole cose quotidiane che i nostri
cittadini si chiedono, così come, per esempio, le persone che hanno
le attività che si chiedono se un abitante di un comune vicino può
o non può recarsi nella loro attività e se sia giustificato o
meno.
Sono una delle tante piccole cose che in realtà sono cose
gigantesche nella vita quotidiana di ogni Valdostano che oggi, in
questo momento, i nostri cittadini ci chiedono.
Presidente -
La parola alla collega Spelgatti.
Spelgatti (LEGA VDA) -
Pagina bruttissima di nuovo per la
Valle d'Aosta, purtroppo questa situazione dà un'ulteriore mazzata,
sotto tutti i punti di vista, alla Valle d'Aosta. Quello che mi
preoccupa principalmente è capire come sia possibile che, come
riportato dalla collega Foudraz, ci sia questa poca chiarezza sui
dati, nel senso che le notizie che emergono dai giornali - ho poco
tempo a disposizione e quindi non sto a ripetere quello che ha
detto la collega - sono molto inquietanti.
Quindi, vorremmo capire se i dati a cui si fa riferimento sono
effettivamente così vecchi oppure no, qual è veramente il nostro
indice Rt e, soprattutto, le domando, le chiedo e invito, sia lei
che l'Assessore alla Sanità, di fare un controllo molto preciso su
tutti questi dati che vengono inviati dalla USL perché a me viene
riferito che spesso e volentieri comunque ci siano dei problemi, ad
esempio mi si dice di casi negativi che vengono calcolati come
positivi in isolamento. Vero? Non vero? È un qualche cosa che è
reale?
Andate a verificare con profonda accortezza tutti i dati
trasmessi dall'USL, per verificare puntualmente se effettivamente
tutto sia corretto, visto e considerato che da questi dati si
decide delle sorti dell'economia di tutta la Valle d'Aosta e della
vita di tutte le persone in Valle d'Aosta.
Dopodiché, Presidente, io la invito seriamente a fare sul
Governo nazionale pressioni importanti, ma veramente importanti,
perché il nostro territorio, oltre a tutti i dati a cui lei fa
riferimento, ha delle specificità e delle peculiarità assolutamente
uniche.
Il territorio della Valle d'Aosta, tutta la popolazione della
Valle d'Aosta, è sostanzialmente un quartiere di Milano, non
possiamo essere trattati nelle prescrizioni come le altre regioni.
Dobbiamo valutare, tenere in considerazione questo, quindi anche
nell'ordinanza che lei emetterà, le chiedo veramente di tener conto
il più possibile di tutte le nostre peculiarità. Ha fatto
riferimento a vari settori, le ricordo anche che bisogna tener
presente che in questo momento in cui stiamo togliendo tutto ai
nostri cittadini - io parlo sempre al plurale ma stanno togliendo
tutto ai nostri concittadini -
quantomeno sul discorso dell'aspetto psicologico e di quel
minimo di libertà di uscire di casa, tenendo in considerazione il
fatto proprio che noi abbiamo una realtà in cui quando uno esce di
casa può andare nel nulla, dove non c'è assolutamente niente,
questo deve essere tenuto in considerazione non solo per chi abita
in comuni fuori valle ma anche per la popolazione di Aosta perché
il prendere la macchina e potersi spostare in un altro comune
proprio per avere almeno la libertà di respirare un po' d'aria è
fondamentale per poter sopravvivere anche psicologicamente e
fisicamente a tutto quello che stiamo affrontando, perché le
conseguenze di tutto questo saranno gigantesche, non solo dal punto
di vista economico ma dal punto di vista psicologico e anche dal
punto di vista fisico.
Quindi salvaguardiamo almeno quell'aspetto, oltre a tutti gli
aspetti che lei ha citato.
È chiaro che per far questo lei ha dei margini di manovra, in
quanto nelle sue ordinanze potrà cercare di allargare il più
possibile le maglie della normativa in sé, però è chiaro che con
Roma bisogna fare delle pressioni non forti, ma fortissime, proprio
perché, oltre a tutto questo controllo dei dati, bisognerebbe
andare a capire come mai la Campania di punto in bianco sia
diventata zona gialla, come mai il Südtirol si lamenti del fatto
che i dati sono vecchi e addirittura loro invece vogliono
continuare a stringere le maglie e stringono le maglie rispetto a
quello che ha detto Roma.
Insistere sulla certezza dei dati ma, ripeto, controllare i dati
che noi stiamo trasmettendo a Roma, perché c'è qualcosa che
veramente non quadra.
Dalle ore 10:37 riassume la Presidenza il presidente
Bertin.
Bertin (Presidente) -
Ha chiesto la parola il collega
Lavy, ne ha facoltà.
Lavy (LEGA VDA) -
Si è parlato tanto di dati, non si è
parlato dei criteri. Ancora una volta la Valle d'Aosta si è fatta
mettere i piedi in testa da Roma, non solo la Valle d'Aosta, bene o
male quasi tutte le Regioni.
I dati sono una cosa e i criteri sono altri, perché altrimenti
non si potrebbero spiegare certe "non chiusure" verso certe
Regioni, per esempio la Campania, che fino all'altro giorno
sembrava sull'orlo di una guerra civile e adesso non è neanche zona
arancione, è zona gialla, e, per quanto riguarda anche il Südtirol,
credo che si ritorni alla questione che avevo sollevato nel primo
discorso fatto al primo Consiglio: là forse hanno gli attributi e
qui no, per il semplice fatto che Kompatscher ha detto: "In
Südtirol valgono le mie disposizioni". Mi piacerebbe che anche qui
si operasse in questo senso.
Ma, tornando ai criteri, secondo me il criterio usato per
scegliere e determinare quali siano le zone rosse è essenzialmente
politico, perché ovviamente in Campania c'è la casa di qualche
Ministro abbastanza importante, in Südtirol i voti del SVP in
Parlamento fanno comodo per mantenere la maggioranza viva e allora
mi chiedo: "ma il nostro Senatore dov'è? Il nostro Senatore si fa
sentire?" Evidentemente no, la sua voce non si è ancora
sentita.
E poi mi rivolgo anche ai colleghi del PCP che è composto anche
in parte da membri del Partito Democratico che sostiene la
maggioranza a Roma: condividete i metodi che il presidente Conte ha
portato avanti? Sì? No? Vorrei una risposta, il silenzio non credo
sia la risposta migliore né tanto meno per quest'Aula né tantomeno
soprattutto per i Valdostani, perché è il momento di dire basta a
certe logiche, a certe visioni portate avanti da Roma, che ci
considera come una sorta di appendice sacrificabile.
Questo ovviamente non va bene e quindi invito veramente i
colleghi, almeno quelli che si riferiscono al Partito Democratico,
a giustificare in parte le scelte prese da Roma o, io spero, a
prendere le distanze, perché non è ammissibile che non ci sia un
minimo di rispetto per i territori, che non ci sia un minimo
rispetto per l'istituzione della Regione Autonoma Valle d'Aosta,
che non ci sia un minimo rispetto neanche verso di lei, presidente
Lavevaz, che purtroppo si è fatto veramente "asfaltare" da Roma,
come tanti altri Presidenti di Regione.
Se un Consiglio regionale ha un ruolo, e ce l'ha, è quello di
alzare la testa e di dire. "No, certe logiche non valgono" e di
seguire l'esempio del Südtirol perché è lì che si dimostra una vera
conoscenza del territorio e non per forza si deve portare avanti un
discorso di aperture maggiori, anzi, in Südtirol come è già stato
detto, stanno decidendo di chiudere maggiormente le attività ma è
lì il vero valore dell'Autonomia, è lì il vero valore di
un'identità che non si fa mettere i piedi in testa.
Purtroppo noi dobbiamo prendere sempre esempio.
Presidente -
Ha chiesto d'intervenire il collega
Segretario Distort, ne ha facoltà.
Distort (LEGA VDA) -
La mia voce semplicemente per
rafforzare nell'interesse dell'intera regione Valle d'Aosta quanto
già anticipato dal collega Manfrin rispetto alla comunicazione di
come è avvenuta, presidente Lavevaz, la trasmissione delle
decisioni di Roma nei confronti della Valle d'Aosta: io lo trovo
assolutamente inaccettabile.
Il mio intervento chiaramente è a fianco dell'autonomia
valdostana, a fianco della sua figura, Presidente. È assolutamente
impensabile che si possa agire in questo modo, è una situazione
delirante, cioè valida semplicemente in un regime di delirio non in
un regime di governo di uno Stato e quindi la mia voce accusa
espressamente, ufficialmente, questa posizione, questo modus
operandi. O lo Stato si è dimenticato che siamo una Regione
autonoma a statuto speciale oppure ce lo siamo dimenticati noi!
Facciamoci tutti, ovviamente nei ruoli competenti, l'esame di
coscienza, ma, assolutamente, questo è inaccettabile.
I rapporti tra la Regione Valle d'Aosta e lo Stato devono
assolutamente cambiare tenore, dobbiamo avere nei confronti dello
Stato un'azione tale per cui, se sono errati i dati trasmessi,
bisogna assolutamente che questi dati vengano corretti e aggiornati
anche a livello di decisione dello Stato, quindi deve esserci
immediata lettura di questa situazione. Oltretutto se c'è un errore
- questo è anche un rapporto nostro interno - di trasmissione dei
dati io chiederei spiegazioni, non in questa sede ma è opportuno
che ci siano spiegazioni in merito al fatto che siano stati
trasmessi dei dati errati o non siano stati presi in considerazione
dallo Stato, nel senso che non sono stati presi in considerazione
gli aggiornamenti, oppure questi aggiornamenti non sono stati
trasmessi, allora è un errore interno nostro e dobbiamo fare
sicuramente una correzione su questo aspetto.
L'altro aspetto che io vorrei porre all'attenzione è non solo la
definizione di questa sorta di esito di esame della Valle d'Aosta
nei confronti di elementi del Comitato Tecnico Scientifico
Nazionale, ma che cosa vogliamo fare, le azioni che vogliamo
mettere in atto.
Presidente, Governo della Valle d'Aosta, non penso che in questo
momento ci sia la possibilità di fornire un elenco dettagliato di
tutte le misure, immagino che in tutte le situazioni la strategia
debba avere anche tempi di esecuzione, per quanto comunque non è
che ci troviamo nella situazione di marzo in cui siamo capitati
nostro malgrado e senza particolari avvisaglie in una situazione di
crisi, noi adesso siamo in una situazione ben diversa: il pericolo
era annunciato e ci ha trovato completamente impreparati! In ogni
caso è importante sapere, avere questa fase progettuale,
costruttiva, sapere come contenere la diffusione del virus e come
proteggere maggiormente la popolazione, non solo con misure
restrittive ma con misure preventive, parlo anche di disponibilità
di strutture, di strutture di ricovero. Chiaramente l'aspetto
sanitario è estremamente importante, così come l'aspetto dei
protocolli permetterà sia di far funzionare un'economia - che sennò
va al collasso, ed è estremamente importante - sia la possibilità
di definire le condizioni di sicurezza, sia per chi lavora sia per
chi usufruisce degli spazi di lavoro.
La fase attiva, la fase progettuale, è estremamente importante e
io l'invoco in questo mio intervento.
Presidente -
Ha chiesto la parola il consigliere
Baccega.
Baccega (PA) -
Certo è un brutto momento, un momento in
cui, vi assicuro, che non è facile, soprattutto per chi è stato da
quella parte fino a venti giorni fa e conosce bene i percorsi che
si sono in qualche modo avviati per migliorare la situazione.
È opportuno, in un momento così difficile per la nostra regione,
fare anche un richiamo all'unità.
Il dilagare della pandemia è certamente legato al fatto che c'è
stata un'estate un po' troppo libertina da un punto di vista degli
atteggiamenti e quest'estate la paghiamo in questo modo, è
inevitabile.
Entrando nel merito dei dati effettivi, dell'Rt, in un articolo
de La Stampa di questa mattina viene detto che il team di Genova
che studia la curva epidemiologica - è un team di assoluto livello
che settimanalmente era in contatto con l'Assessorato - adesso
trasmette i dati solo ed esclusivamente alla Protezione Civile, io
inviterei l'Assessore a farsi fornire i dati dell'Rt. Domani arriva
il report relativo alla settimana scorsa e sarebbe opportuno che
questo report fosse a sua conoscenza, immediatamente.
Perché dico che domani arriva il report riferito alla settimana
scorsa? Perché i 129 contagi di ieri ovviamente non sono neanche
conteggiati, questa regressione che c'è stata negli ultimi giorni
evidentemente non è ancora calcolata, non è ancora individuata,
quindi i dati cui a si riferisce e questa scelta di zona rossa sono
riferiti sicuramente ad almeno venti giorni fa.
I ventuno fattori di rischio io non li conosco perché non ci è
stata data contezza in questo senso; uno dei fattori di rischio
sicuramente è legato ai posti letto in Valle d'Aosta, ai posti
letto sanitari, non ospedalieri. Non a caso avevamo più volte
sottolineato l'esigenza di avere sul territorio strutture sanitarie
che potessero avere dei posti letto multifunzionali, piano piano ci
stavamo arrivando, abbiamo inaugurato Perloz, aprirà Morgex, ma non
basta, avevamo parlato a suo tempo di quattro o cinque strutture
sul territorio, al di là di Isav che è una struttura privata, parlo
di strutture pubbliche.
Quindi questa è la direzione giusta, è la direzione che
permetterà di avere quei posti letto che saranno inseriti nei
ventuno fattori di rischio che determineranno una minore incidenza
rispetto alle scelte che l'Istituto Superiore di Sanità va a fare
in questo senso.
Ovviamente con l'Istituto Superiore di Sanità abbiamo avuto già
dei problemi, abbiamo già avuto delle interpretazioni differenti -
glielo diranno sicuramente i dirigenti - rispetto alla reale
posizione della nostra regione.
È fondamentale che si infittisca il dialogo con l'Istituto
Superiore di Sanità, è fondamentale che si alzi la voce con il
Governo nazionale, perché in questo momento c'è bisogno di capire
perché sia stata adottata una scelta così forte.
Credo che andremo nella direzione di comporre un documento che
dovrà dare forza a questo Consiglio regionale e al Presidente della
Giunta, affinché si possa individuare un percorso che tenga conto
della particolarità di questa regione. Lo abbiamo detto più volte,
abbiamo anche più volte avuto la possibilità di avere maggiori
risorse rispetto a quello 0,21 che normalmente ci veniva assegnato
perché proprio, a volte, dicendo le cose come stanno e alzando i
toni, qualcosa si porta a casa.
Questa è un po' la direzione giusta, ma non è che chiediamo
l'elemosina, chiediamo quello che ci compete, quello che ci spetta,
la nostra autonomia e, ribadisco, quelle dieci impugnative rispetto
alla legge 8 fanno ancora male a tutti quanti.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Da cittadino elettore di Courmayeur
ringrazio il presidente Lavevaz per aver preso in carico questa
situazione che, in realtà, dovrebbe farci capire una cosa in più,
ovvero ci stanno limitando la libertà per decreto. È vero, in una
situazione emergenziale servono soluzioni emergenziali, ma è anche
vero che i poteri fondamentali devono essere preservati in
qualsiasi situazione perché, vede, c'è un signore che sta facendo
delle conferenze stampa di sera, di notte, questa volta ci ha dato
un po' di tempo per organizzarci, forse se ne è reso conto, però
lui firma decreti che limitano le nostre libertà e, soprattutto,
quando ieri parlavamo dell'iniziativa dell'Onorevole Tripodi e mi
dicevo molto preoccupato delle esigenze di centralizzazione volevo
proprio dire questo.
Come dicevano dei colleghi, lei è stato maltrattato come tutti
gli altri Presidenti di Regione, o governatori come si dice al di
fuori dei nostri confini, e poi successivamente, all'utilizzo del
Presidente Conte, però le responsabilità vengono scaricate su chi
oggi subisce questi decreti, lei in primis... perché abbiamo visto
che trattamento è stato riservato: criticabilissimo il governatore
Fontana, ma lui si è trovato nel pieno dell'emergenza e chi era a
Roma poi lo ha colpevolizzato.
Bisogna stare molto attenti, perché le limitazioni di libertà
aumentano le responsabilità di chi prende certi provvedimenti ma
purtroppo anche di chi li subisce, in primis chi deve poi mettere
delle firme a delle regolamentazioni locali.
Noi abbiamo presentato un progetto di legge che mira ad aiutare
chi deve prendere queste decisioni ad avere un quadro, un cappello
normativo che permetta in maniera agevole, perché l'Alto Adige, il
Südtirol, non l'ha fatto solo per poter aprire, l'ha fatto anche
per una forma di tutela nei confronti di chi prende le decisioni.
Bene ha fatto a decretare, perché l'ha fatto per decreto, a creare
una commissione utile a coordinare; forse di coordinamento ce ne
sarebbe bisogno anche dal lato tecnico, però un conto è un decreto
un conto è una legge.
Ecco, Conte ci sta prendendo il gusto con i decreti, anche un
po' troppo; lei è appena arrivato, non faccia questo sbaglio,
guardi anche con favore una legge che non è una provocazione, non è
una mossa solo politica, è una mossa nella tutela
dell'Amministrazione, delle decisioni che verranno prese, perché se
il carattere, il piglio, il modo di fare di Roma è questo, io sono
molto preoccupato.
Le chiedo anche di battere i pugni come hanno fatto altri
governatori, anche del Partito Democratico, e qui vorrei chiedere
se il regolamento impedisce ai Consiglieri di maggioranza di
prendere la parola, perché abbiamo fatto delle domande, magari
soprattutto sull'ala sinistra della maggioranza ci aspetteremmo
qualche presa di posizione perché altrimenti se abbiamo una parte
di questa maggioranza supina alle decisioni di Conte, dei suoi
amici e di Zingaretti, siamo messi molto male, o meglio, siete
messi molto male.
Ma, aldilà di questo, io le chiederei di battere i pugni
soprattutto per quello che riguarda gli aiuti, perché queste
misure, oltre a tutelare la salute di tutti, colpevolizzano delle
categorie, sembra che abbiamo dei nuovi untori perché a marzo
avevamo i parrucchieri, i centri estetici e via discorrendo, adesso
abbiamo pure i bar e i ristoranti. C'è gente che ha fatto degli
investimenti, c'è gente che ha rischiato del suo, c'è gente che dà
del lavoro. Certo, è facile chiudere un bar e un ristorante, meno
un supermercato, però è bene che qualcuno a Roma si renda conto che
l'Italia non è tutta uguale, grazie a Dio, e soprattutto che ci
sono delle realtà che arrivano da una situazione di grossa
difficoltà, perché la stagione invernale ce la siamo già giocata
perché dovremo fare sconti, quando potremo farlo, perché i quindici
giorni rischiano di diventare trenta giorni, quindi è bene fare
chiarezza, come hanno detto i colleghi, è bene cercare di
comprendere, è bene declinare - come lei ha ben detto - le misure,
è bene comunicarlo bene - mi perdoni il gioco di parole - ai
Valdostani perché comunque sono regole complesse - gli allegati,
come al solito nelle norme italiane, sono più della stessa legge -
quindi è bene che vadano declinate soprattutto su quello che si può
fare e su quello che non si può fare, ma io credo che mai come in
questo momento già di difficoltà ci sia uno scontro o si stia
creando uno scontro forte tra la periferia e il centro.
Noi spesso non siamo soggiogati o messi di lato, siamo proprio
dimenticati, io glielo vorrei ricordare a Roma, glielo ricordi in
conferenza Stato-Regioni, alzi i toni: la politesse quelquefois ne
marche pas.
Presidente -
La parola al Consigliere Perron, ne ha
facoltà.
Perron (LEGA VDA) -
C'è un altro aspetto che secondo me è
utile analizzare brevemente ed è quello della percezione, non solo
la percezione della gente che sta fuori, che giustamente in caso di
grave crisi come quella che stiamo affrontando ha bisogno di
risposte e ha bisogno dei dati, chiari; la percezione, e prenderei
qui ad esempio il caso della Campania, è che a voler pensar male -
e mi riaggancio a quanto detto poc'anzi dal collega Aggravi - è che
una sorta di gentilezza, di bontà nei modi, possa essere equivocata
dallo Stato centrale un po' come un essere supini. Non vorrei
pensare male, ma il fatto che in Campania fossero sull'orlo della
guerra civile e poi oggi si ritrovino invece in una situazione che
pare diventata quasi idilliaca, non vorrei che passasse il
messaggio per cui se si va in piazza a distruggere tutto allora
forse le regole sono un po' diverse, si pensa due volte a chiudere,
perché poi la popolazione ti salta su.
Questo credo che sia un messaggio decisamente pericoloso, non mi
stupisco che il Governo centrale abbia fatto questo, visto che, tra
l'altro, tempo fa ha convocato gli Stati Generali, un po' di
memoria storica su cosa furono gli Stati Generali in Francia
qualche centinaia di anni fa avrebbe potuto invitare a una certa
prudenza lessicale e linguistica. Non è stato fatto. Rinnovo
l'invito a questa durezza anche nei termini, perché la situazione
valdostana, come viene fuori da queste ore, potrebbe non essere
così pesante come è stata definita, anche il ricorso ai numeri che
il presidente Lavevaz ha identificato prima: giustamente i numeri
sono numeri, ma dipende quale periodo prendiamo e dipende anche
come li interpretiamo. Purtroppo i numeri ci servono ma anche
quelli non sono mai così oggettivi come dovrebbe essere.
Quindi il messaggio, secondo me - e la percezione che avrà fuori
da qui la gente a cui vengono chiesti sacrifici enormi, pericolosi,
perché molte attività veramente rischiano grosso in questo periodo
- è che almeno non passi il concetto per cui quando si è duri con
il Governo centrale le cose cambiano e quando invece si è
diplomatici vengono messi sistematicamente i piedi in testa.
Attenzione alla percezione e ai messaggi che la gente riceve.
Presidente -
Invito chi vuole intervenire a prenotarsi,
consigliere Marguerettaz ne ha facoltà.
Marguerettaz (UV) -
Direi che c'è una cosa che
probabilmente accomuna tutti i trentacinque Consiglieri di
quest'Aula ed è quella della ricezione di un numero importante di
messaggi in cui ieri ci si chiedeva: "Ma siamo rossi, siamo gialli?
Cosa accade?".
Questo è sicuramente un sentimento comune che non ha giovato
alle Istituzioni, non ha giovato alle Istituzioni centrali e non ha
giovato alle Istituzioni regionali. Noi abbiamo subìto questa
situazione ma al cittadino, a chi sta fuori dal palazzo, interessa
relativamente perché dice: "Cosa succede?". Il fatto che per tutta
la giornata bar e ristoranti fossero convinti di avere la giornata
di oggi come chiusura è stato disatteso all'ultimo minuto però,
vedete, potremmo fare un elenco quasi infinito di situazioni di
imbarazzo.
Oggi dobbiamo distinguere e dobbiamo capire qual è il nostro
atteggiamento, se il nostro atteggiamento consiste nel lavarci la
coscienza, cercare di dare la colpa a qualcuno, indubbiamente c'è
una gradualità di responsabilità ma non risolveremo nulla. Nel
momento in cui abbiamo detto: "La colpa è di Conte, la colpa è di
Speranza, la colpa è di Lavevaz" va tutto bene, ma poi abbiamo
risolto qualcosa? Direi di no.
Allora vedete, gli atteggiamenti di Fontana, non so se avete
avuto modo di leggere le dichiarazioni anche di Cirio, io vengo
dalla Valle del Gran San Bernardo, se volete vedere i messaggi che
circolano nel Canton Du Valais vedrete che più o meno il sentimento
è identico: anche lì chiusura di bar, chiusura di ristoranti, ci
sono una serie di provvedimenti che impattano in modo importante
sulla comunità. Riguardo alla Francia credo l'abbiate visto anche
voi.
Ora credo sia decisamente importante dare retta a quello che ha
detto il Presidente Lavevaz, ovvero in questo momento cercare tutti
assieme di fare un ragionamento che permetta al nostro Governo,
d'intesa con il Consiglio regionale, di concepire, di approvare
un'ordinanza che in questa situazione dia delle risposte, cerchi di
dare delle interpretazioni in modo tale che vi siano dei
provvedimenti che cerchino di risolvere alcuni punti.
Ha detto molto bene la collega Spelgatti, non solo dal punto di
vista economico ma anche dal punto di vista psicologico, se
qualcuno di voi va a vedere i consumi di tutta una serie di
psicofarmaci in queste situazioni, vedrà che c'è una crescita non
di poco, perché la gente è nel panico. Alcune concessioni devono
essere delle concessioni che "sono terapeutiche".
Quello che si propone con questo Dpcm e con questi provvedimenti
è evitare assembramenti, evitare che si trasmetta un contagio,
quindi bisogna limitare queste cose ma noi sappiamo come è il
nostro territorio, ci sono tutta una serie di persone che curano il
territorio e curano il territorio anche nel comune che non è di
residenza, quindi immaginare di spostarsi da un comune all'altro,
ma nel momento in cui andiamo a curare il territorio questo
dovrebbe essere una cosa che mettiamo sul tavolo perché si sta
preparando la stagione invernale e sicuramente ci sono dei lavori
da fare, per cui anche se io non ho la Partita Iva e devo
intervenire per sistemare delle proprietà in prossimità
dell'inverno, non devo essere sanzionato.
Ci sono degli aspetti tecnici, qua si parla di asporto: noi
abbiamo il cosiddetto coprifuoco alle ore 21:00, nel provvedimento
del Dpcm per la zona rossa si dice che l'asporto è concesso fino
alle ore 22:00. Diciamo che cosa accade, se per noi sono le ore
21:00 o sono le ore 22:00.
Quindi in buona sostanza concentriamoci e cerchiamo di fare un
ragionamento per risolvere le questioni pratiche oggi e diamo forza
al nostro Presidente della Regione in modo tale da negoziare,
contrattare con il Governo centrale una metodologia, un approccio
diverso rispetto a quello attuale.
Presidente -
La parola a Erika Guichardaz, ne ha
facoltà.
Guichardaz E. (PCP) -
Credo che nel Consiglio di ieri,
grazie alle vostre iniziative, ma penso fosse piuttosto evidente,
abbiamo tutti capito con chiarezza la situazione in cui si trova la
Valle d'Aosta, quindi ci siamo lasciati con il presidente Lavevaz
che con chiarezza ci diceva che eravamo al limite fra uno scenario
e l'altro.
La mazzata, come ha detto la consigliera Spelgatti, di questa
sera è arrivata a voi come a noi e come a tanti altri, quindi lo ha
detto il Presidente e lo hanno confermato anche tutti i governatori
delle altre Regioni, credo che questo non vi sia sfuggito.
Rimane comunque importante capire - e questo è l'impegno che
credo di aver colto dal Presidente - avere contezza e chiarezza
nell'elaborazione di quei dati, perché sicuramente sappiamo che la
situazione è critica ma è importante innanzitutto che lo capiamo
noi e che i cittadini valdostani capiscano con chiarezza la
situazione.
E vorrei che il dibattito fosse come quello di ieri, ho visto
anche proposte costruttive da parte della minoranza, in questo
momento non serve uno scontro politico di basso livello, non serve
minimizzare rispetto all'emergenza sanitaria, serve lavorare tutti
insieme per dare delle risposte.
E su questo il caso Alto Adige che qualcuno ha citato credo sia
emblematico, in quel caso - anche se la Regione è in territorio ben
diverso dalla nostra fascia - verranno applicate delle norme ancora
più restrittive per dare sicurezza ai cittadini.
Non credo poi vi sia sfuggita, ci avete un po' tirato per la
giacca, la lettera firmata dal Presidente della conferenza dei
governatori Stefano Bonaccini e indirizzata a Conte, Speranza e
Boccia, dove sottolineavano questa forte preoccupazione per le
novità introdotte, per le misure restrittive adottate.
Io ho forse una visione dell'autonomia diversa, nel senso che
secondo me far valere la nostra autonomia vuol dire adottare un
senso di responsabilità, come è stato sottolineato da Lavevaz, come
è stato ripreso dal collega Marguerettaz, quindi ribadisco quanto
già detto prima, dobbiamo innanzitutto prendere coscienza di quei
dati, non sottovalutare la situazione in cui siamo in questo
momento, chiedere ai cittadini uno sforzo per questi quindici
giorni, perché solo nell'applicazione di quelle restrizioni, solo
cercando di venirci incontro, molto probabilmente la situazione
sanitaria può migliorare e sappiamo bene l'importanza che questi
quindici giorni hanno per la nostra Regione visto che presto
partirà la stagione invernale che per noi è la stagione più
importante.
Quindi credo che sotto questo punto di vista in questo momento
dovremmo concentrarci, lo stiamo facendo nelle Commissioni dando
avvio già mercoledì alle prime audizioni in questo senso, dovremo
concentrarci soprattutto rispetto alla risoluzione delle questioni
pratiche di cui ha accennato il Presidente Lavevaz rispetto
all'ordinanza e dobbiamo certo in maniera congiunta tutti e
trentacinque dargli forza anche nella trattativa col governo.
Presidente -
La parola al Consigliere Jordan.
Jordan (VdA Unie) -
Sono due gli aspetti importanti di
questa situazione. Il primo è l'aspetto sanitario, per il quale
dobbiamo tutti agire in maniera responsabile, dalle Istituzioni a
tutti i cittadini riportando - soprattutto da parte nostra -
informazioni le più corrette possibili.
I dati di cui avete parlato evidenziano una situazione molto
preoccupante e abbiamo in primis il dovere di tutelare tutti i
cittadini con l'obiettivo di riportare il prima possibile la
situazione dal punto di vista sanitario a una migliore
stabilità.
Dobbiamo adottare pertanto tutte le precauzioni che nostro
malgrado ormai conosciamo tutti e far sì che tutti rispettino
queste precauzioni, dobbiamo assolutamente limitare il contagio e
solo attraverso un miglioramento dei nostri dati possiamo
immaginare scenari migliori per tutto il contesto sanitario ma
soprattutto per il contesto produttivo; guardiamo anche noi con
preoccupazione il turismo legato agli sport invernali nella
stagione che speriamo di aprire il prima possibile.
Il secondo aspetto è che dobbiamo assolutamente tutelare tutti i
settori economici ma soprattutto quelli che hanno pagato a caro
prezzo la crisi della primavera scorsa. Condividiamo pienamente
l'apprensione, la delusione e la rabbia di tanti imprenditori e dei
loro dipendenti che si vedono chiudere o limitare l'attività da un
giorno all'altro. Occorre fare chiarezza rispetto a chi può o a chi
non può lavorare e a quali condizioni la gente può lavorare e fare
chiarezza su quali sono le ricadute sul nostro territorio e quindi,
come è già stato citato dal collega Marguerettaz, su quali sono le
limitazioni.
Noi dobbiamo sostenere l'economia, il lavoro, lo dobbiamo fare
sicuramente e certamente nel limite del quadro normativo, ma
soprattutto da un lato dobbiamo garantire ristori e aiuti
tempestivi ed efficaci dando liquidità alle imprese, immaginando,
se è il caso, ridefinizione del debito, assicurando quindi
liquidità immediata; dall'altro però dobbiamo garantire anche un
sostegno economico ai dipendenti, i ristori non devono essere delle
mance del Governo, come è stato detto, ma devono essere aiuti
forti, efficaci, devono consentire alle aziende di rimanere in
piedi.
Riguardo alle limitazioni individuali sono sicuro che il Governo
stia già lavorando per contestualizzare e adattare al nostro
territorio la normativa, le diverse possibilità che saranno
concesse e che possiamo adottare faranno valere - come abbiamo
ripetuto in più di un'occasione - la nostra autonomia in modo
responsabile.
In ultimo condivido anche io, come è stato detto dai colleghi
dell'opposizione, che dobbiamo ottenere il rispetto istituzionale,
un giusto rispetto istituzionale, il rapporto tra Stato e Regioni
non può ridursi a telefonate dell'ultimo minuto.
Il Presidente Conte deve garantire anche la tenuta istituzionale
delle sue Istituzioni e non può e non deve abusare dei suoi poteri,
quindi accolgo anch'io l'invito a far valere la nostra voce a
livello nazionale.
Presidente -
La parola al consigliere Chatrian, ne ha
facoltà.
Chatrian (AV-SA) -
È indubbio purtroppo che abbiamo
subito questo decreto e l'abbiamo subito malamente, perché oggi chi
dicesse il contrario non sarebbe onesto intellettualmente. Forse è
la partita più difficile, più delicata, c'è chi da subito avrebbe
gradito una chiusura totale forse già durante il mese di agosto,
quindi chiudiamo tutto, portiamo a zero i positivi, a zero le
terapie intensive, a zero qualsiasi cosa, ma dall'altra parte ci va
quella capacità di far collimare e convivere il diritto alla
salute, che è l'aspetto  più importante in questo momento, con
il tessuto socio economico valdostano piccolo, fragile, fatto di
piccoli numeri, fatto di piccole imprese, piccoli artigiani.
Penso sia lì la sfida più importante e oggi i numeri, quelli
sanitari, sono comunque pesanti per la Valle d'Aosta: sono più di
duemila i positivi, sono circa centocinquantotto gli ospedalizzati
di cui solo dodici per adesso in terapia intensiva, quindi sono
numeri non belli; sicuramente la parte più delicata è come poter
far convivere invece il tessuto economico, quello produttivo,
quello che dà linfa e dà la possibilità di poter affrontare le
sfide del futuro.
Il rispetto del territorio: assolutamente, io penso che il
presidente Lavevaz nel suo intervento abbia voluto calcare quello
che si cercherà di adeguare per quello che si può forzando io
penso, spero al massimo, al 100% rispetto alla realtà del nostro
territorio, ma questa partita è andata, perché ieri sera ci hanno
classificato nella zona rossa e quindi da questa mattina qualsiasi
tipo di azione e misura deve portarci subito a passare di fascia
per il 21 di novembre, in modo da iniziare a ridare un po' di
ossigeno al tessuto produttivo.
In seconda battuta, il collega Aggravi prima parlava della
stagione invernale, non vorrei utilizzare degli aggettivi ma penso
che per tutti la sfida sia di creare tutte le condizioni per
arrivare e perdere il meno possibile o affrontare nella maniera
robustissima la stagione per noi più importante. Per noi
l'industria principale è il turismo sotto tutte le sfaccettature,
ricordandoci sempre anche dei piccoli numeri, delle piccole
attività e dei piccoli comuni, perché poi sovente in campagna
elettorale quasi tutti si riempiono la bocca, ma sono quei numeri
che fanno la differenza e che mantengono la nostra montagna e il
nostro territorio.
Termino dicendo che, per quanto riguarda la sanità, l'affrontare
la sanità nelle prossime ore e nei prossimi giorni, dobbiamo anche
comunicare all'esterno con tutta chiarezza e franchezza qual è lo
stato dell'arte, quali sono le azioni e le misure che si mettono in
campo, quello che è stato fatto lo sappiamo, ma riguardo a quello
che si sta facendo e che dovremmo fare io penso che sia lì che
dovremo giocarci la partita più importante.
A quel punto ci sarà la possibilità di far convivere il tessuto
produttivo, solo in quel momento. Quindi io penso che un cambio di
marcia totale deve avvenire in questo momento sul lato sanitario,
per garantirci il secondo passaggio, che non è secondo, ma che
invece va nella stessa direzione, che è quella di far convivere
quella parte invece produttiva e che ci garantisce la nostra
possibilità.
Dal punto di vista politico, lo dicevo all'inizio
dell'intervento, abbiamo purtroppo subito malamente questo decreto
e spero veramente che sia l'ultima volta e che oggi non sarebbe
male che questo Consiglio si posizionasse su una mozione che faccia
chiarezza da una parte ma soprattutto che affronti il domani e il
dopodomani anche dal punto di vista metodologico in maniera
diversa.
Presidente -
Ha chiesto la parola il collega Grosjacques,
ne ha facoltà.
Grosjacques (UV) -
Molto brevemente perché
sull'interlocuzione Stato-Regione è già stato detto praticamente
tutto, è chiaro che non possiamo che ribadire la nostra profonda
amarezza per come sono state gestite le cose, evidentemente non
solo con riferimento alla nostra regione ma su base nazionale.
Quindi quando stamattina ho letto che il presidente Conte ha detto
che le ordinanze saranno fatte d'intesa ma non si negozierà con le
Regioni, è chiaro che questo rappresenta uno svilimento delle
Regioni in generale e della nostra, che è una Regione autonoma, in
particolare.
Io arrivo come formazione professionale da un tessuto
imprenditoriale che è l'edilizia pubblica, che oggi porta - non
solo in relazione al Covid ma da parecchio tempo - le cicatrici di
una crisi evidentemente accentuata dal Covid, però credo che oggi
sia importante dare un segnale forte di unità, perché abbiamo il
tessuto imprenditoriale che non si è ancora ripreso; non facciamoci
illusioni sui dati di luglio e agosto nel settore turistico e
commerciale, perché hanno in misura minima fatto recuperare le
perdite della prima ondata Covid. Quindi abbiamo necessità di
misure chiare ma soprattutto di un'ordinanza che dia esattamente le
regole di che cosa si può fare e che cosa non si può fare.
Io invito quindi tutti i Consiglieri a dare il loro contributo
non per parlare alla pancia della gente, perché noi oggi fuori da
quest'Aula abbiamo delle persone che sono sull'orlo della
disperazione, è già stato detto, quindi abbiamo bisogno di mettere
in campo dei provvedimenti chiari, sostenibili ma soprattutto
attuabili perché oggi dare delle risposte alla pancia della gente,
dire ciò che la gente vuole sentire non avrebbe nessun senso o ne
avrebbe comunque poco, e non raggiungerebbe l'obiettivo. Quindi
abbiamo bisogno di trovare una sintesi tra tutti i Consiglieri, tra
tutti i Gruppi, in modo che il nostro Presidente e la nostra Giunta
siano forti, per quanto possibile, nel negoziare delle misure con
lo Stato.
Quindi io rinnovo l'invito a lavorare tutti insieme, perché un
Presidente che ha il sostegno di tutto il Consiglio regionale è un
Presidente più forte e si siede al tavolo con una maggiore
rappresentatività.
Presidente -
La parola al consigliere Marquis.
Marquis (AV-SA) -
Ho apprezzato i toni molto pacati in
questa discussione, da parte di tutti, e il contributo costruttivo
portato. Credo che sia importante, così come ha detto il
Presidente, lavorare alla definizione di un'ordinanza che vada a
specificare le nostre peculiarità e a dare delle risposte rispetto
alle nostre esigenze.
Faccio un piccolo esempio: c'è qualcuno che ha degli immobili in
comuni diversi da quello di residenza, ha la necessità magari di
andare a chiudere l'acqua affinché l'impianto non geli e quindi ci
sono anche delle questioni che vanno definite e declinate con
un'ordinanza locale rispetto alle decisioni che ha già preso lo
Stato. Così come per fare sport: in città vuol dire entrare in un
impianto sportivo, da noi spesso e volentieri si va nel sentiero
vicino a casa, questo deve essere consentito e possibile in piena
libertà, perché fa bene all'equilibrio psicologico dei cittadini
che si trovano a vivere questa grave difficoltà.
Credo sia di interesse comune lavorare in termini costruttivi
nell'approcciare a questo problema. Ormai questa decisione è stata
presa, siamo finiti in zona rossa; sarà importante da qui in avanti
prepararsi alla stagione invernale definendo un modello di gestione
della sicurezza valdostano, della sicurezza sanitaria che sia
compatibile con il nostro sistema socio-economico, con il nostro
modello insediativo e credo che sarà questa la capacità che
dobbiamo avere nei confronti dello Stato, perché lo Stato è a 750
chilometri di distanza dalla Valle d'Aosta, credo che abbia delle
difficoltà a comprendere qual è il nostro modo di vita, quali sono
le nostre relazioni sociali, le relazioni del nostro modello
produttivo.
Quindi chi meglio di noi può essere in grado di disegnare un
modello di sicurezza sanitaria, per quanto lo si possa fare, per
poter contemperare il mantenimento del sistema produttivo in questa
difficile fase? Non dobbiamo dimenticare, così come è già stato
evidenziato da qualche collega, che la stagione invernale è
imminente, credo che il Covid rimarrà un problema per tutto
l'inverno e quindi dovremo essere capaci di disegnare delle
soluzioni per contenere la diffusione del virus e renderlo quindi
compatibile con la continuazione della nostra vita.
Dopodiché credo che sarà anche utile in una fase successiva
chiedere l'aiuto, la solidarietà necessaria da parte dello Stato
per noi, piccola regione di montagna caratterizzata da piccoli
numeri, perché noi viviamo prevalentemente di turismo. Questo è il
pilastro portante della nostra economia che viene sicuramente molto
danneggiato in questa fase. Pertanto avremmo la necessità di essere
sostenuti, di avere la solidarietà da parte del Governo e da parte
delle altre Regioni.
Credo che sarà altrettanto importante basare il tutto sulla
lettura dei dati di contesto, sotto questo profilo credo che sia
emerso che ci sia molto da migliorare, anche perché diversamente si
creano delle incertezze nei confronti dei nostri cittadini che
possono essere anche pesantemente penalizzanti per la ripresa
dell'attività turistica, che auspichiamo possa avvenire nel
migliore dei modi per il periodo invernale.
Ritengo sia utile in questa sede un'espressione di unità
d'intenti da parte di questo Consiglio per rafforzare la posizione
del presidente Lavevaz che dovrà portare nell'ambito della
conferenza delle Regioni e nei rapporti con lo Stato la posizione
dell'intera Valle d'Aosta e di tutti i Valdostani.
Presidente -
Si è prenotato tramite la piattaforma Zoom
il consigliere Padovani. Seguirà il consigliere Brunod. Consigliere
Padovani ne ha facoltà.
Padovani (PCP) -
Sono contento di aver sentito nella
prima parte di questo dibattito lezioni su come si gestisca una
pandemia, lezioni di democrazia e di chiarezza da parte di chi sta
nel partito del "disastro Lombardia", nel partito che ha come
leader una persona che durante questa pandemia ha sostenuto una
linea talmente ondivaga che a un certo punto non si è capito più
nemmeno lui, che ovviamente non ha contribuito a fare quella
chiarezza che qui è stata chiesta e, anzi, ha contribuito in
maniera significativa alla confusione nelle persone; quel leader
che sempre ha chiesto pieni poteri e che per fortuna non li ha
ottenuti - ovviamente "sono contento" era ironico.
Detto questo, io penso che la situazione sanitaria sia davvero
pesante e grave e che le misure restrittive siano l'unico modo per
riportare la situazione a livelli normali per poi riaprire e vivere
tutti in maniera più sicura.
Penso anche che i
lockdown
- perché soft o meno soft è un
lockdown
-
non siano uguali per tutti perché c'è chi
vive in 40 metri quadri e chi vive in 150 metri quadri, chi ha più
computer e chi ne ha solo uno per fare didattica a distanza e
smart working.
Penso che questo sia da tenere in conto per
quando dovremo, e lo dovremo fare al più presto, agire sui
cosiddetti ristori e sugli aiuti.
Penso anche che dovremo avere un'attenzione particolare alle
persone con difficoltà, penso alle persone con disabilità che
vivono questa situazione in una maniera molto più difficile
rispetto alle persone che non hanno disabilità. Penso anche che non
siamo tutti sulla stessa barca: c'è chi si è arricchito e chi
invece è stato colpito molto duramente dall'onda della crisi
economica scaturita dalla pandemia.
Penso che soprattutto di questo si dovrà tenere conto nei
ristori e negli aiuti, perché, anche in pandemia, in questa
situazione difficile, si deve vivere con dignità, bisogna difendere
il lavoro e difendere il salario.
Sono d'accordo con chi chiede chiarezza nella prossima
ordinanza, perché come a tutti i colleghi presenti in aula anche a
me sono arrivati i messaggi che chiedevano le cose più diverse
sugli effetti di queste restrizioni. Penso che la chiarezza nelle
norme, la chiarezza nei motivi e in quello che si può e non si può
fare, sia fondamentale per avere poi il sostegno della popolazione,
come sarà fondamentale l'approvazione di ristori e di aiuti che
diano veramente sollievo alle persone.
Sono poi d'accordo col collega Marquis quando dice che avremo
bisogno della solidarietà dello Stato, penso anche che per avere la
solidarietà dello Stato, come delle altre Regioni, si debba agire
oggi, soprattutto oggi, in maniera coordinata con lo Stato,
evitando scontri che in questo momento sono tutto meno che di aiuto
alla nostra situazione e alla nostra causa.
Presidente -
Si era prenotato il consigliere Brunod, ne
ha facoltà.
Brunod (LEGA VDA) -
Grazie a tutti i colleghi
intervenuti, ognuno ha portato degli spunti molto interessanti,
molto collaborativi e costruttivi e mi fa molto piacere ritrovare
questo spirito collaborativo in giorni molto difficili per la Valle
d'Aosta e per tutta l'Italia nel suo complesso.
Sicuramente quello che ci chiede il mondo all'esterno di
quest'aula - dove c'è una grande confusione su questo tema,
sicuramente molto difficile - è uscire con delle sintesi, con dei
comunicati il più sintetici, più chiari, più facili da comprendere
per quello che riguarda le restrizioni ma, secondo me, anche dal
punto di vista di ciò che uno può fare. I miei colleghi prima
citavano quelle piccole libertà che comunque sono molto importanti,
perché l'aspetto psicologico riveste un aspetto fondamentale in
questi giorni, quindi: cercare di essere molto chiari evitando il
più possibile le interpretazioni, ad esempio per ciò che riguarda
l'attività motoria, perché ci ricordiamo bene di quando, a marzo e
ad aprile di questa stagione passata, c'erano queste esasperazioni
che il vicino di casa stava alla finestra ed era lì pronto a dire:
"ma quello corre, quello cammina, quello può farlo, non può farlo".
Cerchiamo di evitare queste situazioni per rendere più sereni
questi giorni molto difficili, questo si può fare solamente con una
comunicazione molto mirata ma molto immediata e comprensibile per
chi è fuori da quest'aula e ha una grande confusione nella
testa.
Il nostro territorio, come è stato già ribadito prima, ce lo
permette, abbiamo la fortuna di avere degli spazi per muoverci in
tutta serenità e soprattutto credo che in questi quindici giorni
concedere queste libertà, ovviamente con buon senso, possa
solamente aiutarci a ripartire in ottica "stagione invernale" con
un effetto boom nell'uscita di colpo se la comunicazione sotto
l'aspetto delle possibili libertà, sotto l'aspetto psicologico
viene ben effettuata.
Questo è quello che mi auguro. Auguro a tutti buon lavoro e che
usciamo il prima possibile da questa brutta situazione.
Presidente -
Ha fatto richiesta il consigliere
Sammaritani, ne ha facoltà.
Sammaritani (LEGA VDA) -
Aspettavo con ansia che il posto
della collega Pulz venisse preso da qualcuno della Sinistra perché
erano già parecchie ore che non mi sentivo dare né del fascista né
dell'antidemocratico eccetera e finalmente abbiamo raggiunto questo
scopo.
Il collega Padovani, che probabilmente prenderà poi posto
esattamente là all'estrema sinistra dell'aula perché là stava la
collega che lo ha preceduto, ci ha detto appunto che nella
Lombardia è un disastro, che qualcuno ha chiesto i pieni poteri,
insomma le solite cose che sentiamo dire da chi non sa distinguere
una provocazione da chi invece esercita davvero i pieni poteri, che
non è certamente il nostro leader attuale ma chi è al Governo della
nostra Nazione, e lo abbiamo ampiamente verificato oggi, perché
effettivamente questa assoluta mancanza di dibattito, questa
assoluta mancanza di confronto fra il Governo centrale e le Regioni
è una grave lesione della nostra autonomia, perché ci sono sempre i
due livelli in situazioni di emergenza particolare, di particolari
criticità, e questa lo è in modo specifico.
Il primo livello comporta interpretare quello che abbiamo e
cercare di dare il maggior aiuto possibile ai nostri cittadini
cercando d'individuare le criticità e magari all'interno di questi
Dpcm - che spesso sono di difficile lettura - rinvenire gli
elementi che possono meglio chiarire le nostre peculiarità e quindi
dare una mano anche ai nostri cittadini che, come tutti abbiamo
detto, costantemente ci chiedono cosa fare in questo caso, come
comportarsi in questa situazione.
Il secondo livello, che non dobbiamo mai perdere di vista, è
l'ambito più ampio, cioè la visione più macro del problema:
dobbiamo cambiare il modo. È stato detto ampiamente dai miei
colleghi, ma non solo, perché credo sia condiviso da tutta
quest'Aula: il Governo deve smettere di esercitare questi pieni
poteri attraverso degli strumenti normativi che sono al limite, e a
me da giurista viene da dire addirittura oltre il limite della
costituzionalità, perché semplici atti amministrativi che
comprimono le libertà costituzionali trovano fondamento in decreti
legge che, a loro volta, fra gli strumenti normativi, sono quelli
di minor garanzia, perché dovrebbero essere utilizzati solo in caso
di estrema necessità e urgenza.
Invece questo strumento, già abusato per carità anche nel
passato dai Governi, adesso è stato addirittura posto alla base di
Dpcm che sono dei semplici atti amministrativi che però vanno a
comprimere fortemente le nostre libertà costituzionali.
Questo non è accettabile ed è per questo che quest'Aula deve
uscire da qui dicendo fermamente che noi vogliamo rivendicare la
nostra autonomia, vogliamo assolutamente che il Governo
interloquisca con noi ma non attraverso una telefonata dicendo:
"Guardate che abbiamo deciso così" perché questo non vuol dire
"Sentito il Presidente della Regione", questo vuol dire "Chiamato
il Presidente della Regione" e allora a questo punto usciamo da
questa specie di falsi confronti e diciamo semplicemente nel Dpcm
che se il Presidente risponde alla prima chiamata bene, se trova
occupato il Governo può fare quello che vuole. Al di là della
battuta, mi sembra veramente ridicolo, è una presa in giro,
addirittura, questo tipo di condotta.
A mio avviso noi abbiamo assolutamente - perché non abbiamo
tempo, lo abbiamo detto tutti: la stagione invernale sta per
iniziare, per noi è fondamentale - due priorità: la prima è capire
se i dati che sono stati trasmessi siano corretti, se vadano
trasmessi in quel modo e se siano corretti rispetto a quelli che
trasmettono le altre Regioni e poi sapere come sono stati
elaborati, perché non possiamo subire passivamente certe situazioni
senza nemmeno sapere come i calcoli vengano fatti.
Questa credo che sia una nostra esigenza assoluta e primaria,
perché non abbiamo più tempo per aspettare quattordici giorni,
perché abbiamo visto che il Dpcm prevede che una volta che ti è
assegnata una tipologia di zona, per quattordici giorni te la
tieni. È chiaro che noi abbiamo pochissimo tempo per rivedere
questi dati e capire se effettivamente possiamo in qualche modo
arrivare ad avere una classificazione diversa, migliore che ci
consenta maggior libertà e soprattutto che non strozzi la nostra
economia e non pregiudichi una stagione invernale che sta per
partire.
Presidente -
La parola al consigliere Manfrin per il
secondo intervento.
Manfrin (LEGA VDA) -
Ho ascoltato e ho raccolto l'invito
che molti colleghi hanno fatto sulla qualità e il livello che deve
assumere il dibattito in quest'aula e infatti ho ascoltato e
apprezzato molto le parole del collega Padovani che è entrato
ovviamente seguendo in pieno questo invito e introducendo in
quest'Aula questioni che nulla hanno a che vedere con la nostra
regione ma si sa, quando si hanno poche argomentazioni, è evidente
che si tira fuori quello che si ha, ovvero il nulla più
compresso.
Sono felice però di aver sentito per lo meno tornare la voce
all'interno di questo Consiglio da parte del collega Padovani,
l'ultima volta che lo avevamo sentito mi pare fosse relatore del
provvedimento sul Casinò, provvedimento nel quale peraltro lui
giocava anche in casa, quindi era molto preparato sul tema.
Sono felice in ogni caso che il collega Padovani abbia allargato
il discorso ad altre Regioni, ad altri Governatori, ad altri
Movimenti, saremo felici anche di confrontare i modelli di Governo
con il collega Padovani nel momento in cui ci farà partecipi di
quali delle sue molteplici sfaccettature politiche interpreti in
questo momento e quali delle molteplici tessere che lui ha
attraversato abbia in tasca in questo momento.
Ma voglio venire invece ai fatti concreti. Collega Guichardaz,
lei ci ha detto che anche il governatore Bonaccini ha mandato una
lettera al Governo; io ne sono sicuramente lieto, però c'è un
problema: il PD, partito suo, partito di Bonaccini, fa parte del
Governo, al quale non ci si deve limitare a mandare delle lettere
ma col quale ovviamente si può agire senza bisogno di
comunicazioni, siano esse formali o informali, quindi al netto
delle lettere è evidente che se c'è un malessere da parte di chi fa
parte dello stesso movimento che dispone dei Dpcm, che decide le
disposizioni da seguire, è evidente che più che scrivere le lettere
forse bisogna agire nelle sedi opportune, e quindi nel Consiglio
dei Ministri.
Mi ha toccato particolarmente una parte del suo intervento dove
ha detto che abbiamo davanti quindici giorni e quindi cerchiamo di
viverli al meglio e di affrontarli al meglio, però, collega
Guichardaz, queste sono le parole di chi si è già arreso al fatto
che questi quindici giorni noi li dovremo scontare in zona rossa.
Noi non ci vogliamo arrendere a questa visione, perché, se è stato
commesso un errore nella trasmissione o nella valutazione dei dati,
quella valutazione va contestata e quelle scelte fatte a danno
della nostra comunità vanno rimosse, ma nel tempo più breve
possibile.
Io non mi voglio arrendere a questa interpretazione, non mi
voglio arrendere al fatto che per quindici giorni noi dovremmo dire
ai Valdostani che devono rimanere chiusi in casa, chiusi nel loro
comune, che devono chiudere le aziende e che non possono uscire a
fare nulla. Non mi voglio arrendere, non ci dobbiamo arrendere.
Lei ha detto che qualcuno vuole minimizzare la crisi. Nessuno
vuole minimizzare la crisi ma, collega Guichardaz, nessuno vuole,
nemmeno io in primis, colpevolizzare chi, dopo la prima fase di
lockdown,
ha deciso semplicemente di vivere e di lavorare.
Di fare questo io sinceramente non me la sento, così come non mi
sento di dire ai Valdostani che è giusto rimanere blindati nelle
case perché qualcuno a centinaia di chilometri ha deciso che doveva
essere così, sulla base
di scelte a oggi imponderabili.
Per venire agli atti concreti, perché di questo si è parlato,
collega Marguerettaz - io apprezzo sempre i suoi interventi che
denotano la sua frequentazione di queste Aule e la sua conoscenza
perfetta della materia e dei meccanismi della politica -
giustamente ci ha richiamato nel dire: "Facciamo gli interventi e
poi tante belle critiche, certo Conte ha sbagliato, Lavevaz ha
sbagliato... ma poi alla fine cosa dobbiamo fare?".
A questa domanda noi abbiamo già risposto e abbiamo risposto una
settimana fa depositando una proposta di legge che nei nostri
intenti ovviamente è aperta, come abbiamo detto, al contributo di
tutti e che ha un unico scopo: definire una cornice normativa che
ci permetta effettivamente di poterci gestire, come abbiamo sempre
detto e come stiamo pervicacemente sostenendo in quest'aula.
Vogliamo il confronto, il confronto c'è, vogliamo la
concretezza, la concretezza l'abbiamo messa sul tavolo. Questo è
quanto fino a oggi.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Al collega Padovani non rispondo,
perché non è minimamente il momento di rispondere, quando ci
saranno tempi migliori ci troveremo allora in una dialettica
estremamente più interessante e più divertente, ma in questo
momento di divertente non c'è assolutamente niente.
Ringrazio invece la collega Guichardaz che ha riconosciuto che
stiamo facendo un'opposizione costruttiva, perché è esattamente
quello che noi stiamo facendo. Noi facciamo delle proposte di legge
che abbiamo depositato, noi stiamo facendo un'opposizione con toni
estremamente limitati ed estremamente contenuti, perché il momento
drammatico che stiamo affrontando di questo necessita, per cui è
giusto e corretto che noi si faccia la nostra parte di opposizione
portando avanti delle iniziative ma è altrettanto giusto e corretto
che comunque ci sia un limite, un contegno molto stringente, perché
la situazione in questo momento è assolutamente drammatica.
Si è parlato del fatto di dare forza al presidente Lavevaz: se
avete notato, noi il presidente Lavevaz in questo periodo non
l'abbiamo minimamente attaccato, siamo anche lì estremamente
contenuti. Abbiamo dato dei suggerimenti e un suggerimento che io
faccio al Presidente è ribadire quello che ho detto prima e lo
esplicito meglio: quando lei è al telefono o quando lei è in
conferenza Stato-Regioni lei è solo; ben venga l'appello che viene
fatto a un atteggiamento assolutamente unito dei trentacinque,
ricordiamoci che c'è una maggioranza, c'è un'opposizione, ci sono
ruoli differenti, il tutto - ripeto - in termini molto contenuti,
ma al di là di tutto quanto quello che conta è che quando lei
Presidente si ritrova a interloquire con Roma lei è completamente
solo.
Quindi lei ha due livelli su cui deve lavorare.
A livello locale, controllare i dati prima di tutto e
controllare esattamente quello che viene trasmesso a Roma, se è
tutto corretto. Ci sono ventuno indici presi in considerazione, si
vanno a studiare tutti e si vede, su tutti questi ventuno undici,
dove possiamo intervenire per far sì che le cose cambino più in
fretta possibile. L'aspetto più importante: questa ordinanza deve
cercare di essere più libera e più aperta possibile per tener conto
di tutte le esigenze e delle peculiarità del nostro territorio.
C'è un altro livello, il livello con Roma, e a fronte di una
tale arroganza, una tale compressione di tutti i poteri, con
strumenti che non lasciano veramente spazio non solo alle libertà
individuali di tutti gli Italiani ma alle libertà dei governatori e
quant'altro, è chiaro che non si può avere un atteggiamento
remissivo. Io non le sto dicendo che lei l'abbia avuto, perché io
non ero presente né nella conferenza Stato-Regioni né alle sue
telefonate, quello che ho potuto vedere è soltanto quello che lei
ha riferito oggi e il comunicato che ha rilasciato ieri via
social.
La prego di non avere un atteggiamento remissivo, perché
purtroppo, di fronte a tale arroganza, essere troppo politicamente
corretti non serve, non serve nel senso che comunque a violenza
diventa difficile rispondere solo con un "va bene, accettiamo".
Io mi auguro che il suo non sia semplicemente un "va bene,
accettiamo", le ripeto, io non c'ero, non ero presente chiaramente
alle sue telefonate e alle videoconferenze con gli altri
Presidenti, quindi non glielo so assolutamente dire, però la prego
di essere il più fermo possibile perché lei in questo momento deve
proteggere i nostri cittadini.
Collega Marguerettaz, lei dice che gli altri Governatori
sostanzialmente hanno avuto degli atteggiamenti in cui accusano e
le accuse non servono. Vero, relativamente le accuse non servono ma
se nessuno alza la testa e nessuno dice a Conte come stanno le cose
e comunque nessuno dice anche al proprio popolo che deve proteggere
e a cui deve dare una risposta che le cose non vanno e che comunque
bisogna lottare per ottenere qualche cosa di diverso per i
concittadini, non si sa chi possa avere... Comunque, presidente
Lavevaz, buon lavoro.
Presidente -
Si è prenotato sulla piattaforma Zoom il
collega Restano. Seguirà il collega Testolin. Collega Restano, ne
ha facoltà.
Restano (VdA Unie) -
Condivido anch'io la necessità di
dare il nostro totale sostegno, il nostro appoggio al presidente
Lavevaz affinché possa far sentire la parola dell'intero Consiglio
regionale; questo senza snaturare i nostri ruoli all'interno del
Consiglio, tanto la maggioranza quanto la minoranza, però una
situazione di grave emergenza sanitaria ed economica come quella
che stiamo vivendo necessita di ricevere il sostegno pieno da parte
del Presidente e da parte di tutto il Consiglio.
Cos'altro possiamo fare a fronte di questo Dpcm che ci va a
relegare in zona rossa, introducendo tanti limiti? Già in passato
ho avuto modo di dire che lavorando sulla prevenzione, quello che
dobbiamo fare è lavorare sulle (
interferenza).
Se vogliamo
derogare o avere l'opportunità di derogare a determinate norme,
dobbiamo essere in grado di dimostrare di sapere gestire le
situazioni e ricordo a tutti che ogni attività produttiva, sia essa
nel settore turistico oppure nel settore commerciale o produttivo,
non è mai uguale a un'altra. Ogni attività necessita di una sua
procedura e questo deve fare la pubblica Amministrazione: mettere
in condizioni chi produce e chi lavora di esercitare le procedure
attraverso degli strumenti.
Fino a oggi qualcosa è stato fatto ma, a mio modo di vedere, non
è stato fatto a sufficienza. La pandemia, l'abbiamo visto, ha
un'evoluzione molto rapida e le procedure devono modificarsi anche
secondo l'evoluzione della pandemia, devono adeguarsi, devono
essere flessibili. E questo in Valle d'Aosta non è avvenuto.
Il rispetto istituzionale, signori colleghi, noi lo dobbiamo
chiedere al Governo nazionale ma lo dobbiamo chiedere anche alle
istituzioni interne. Perché dico questo? Perché i colleghi della
Lega hanno presentato una norma che adesso andrà in Commissione,
che è una norma di carattere urgente, necessita degli
approfondimenti. Il Consiglio lavorerà, le Commissioni lavoreranno,
però la norma poi deve essere applicata, e qui voglio fare un passo
indietro.
La legge 8 del 13 luglio 2000 prevedeva all'articolo 100 come
"disposizione urgenza" l'istituzione del servizio di epidemiologia
che avrebbe proprio dovuto occuparsi del
contact tracing
e
di cui tanto oggi parliamo, della tracciabilità epidemiologica
della pandemia, e oggi sarebbe tanto utile! Sarebbe importante
profilare le categorie più a rischio, i comuni più a rischio senza
banalizzare, senza andare nelle (
interferenza)
ma ci
vogliono dei dati scientifici di cui mi sembra che a oggi noi non
disponiamo.
La Giunta del collega Testolin si era impegnata in questo, ma a
oggi purtroppo non abbiamo le risposte dovute dall'azienda
sanitaria locale.
Non è un problema di dipendenti ma forse è un problema
d'indipendenza del servizio, perché sappiamo tutti che il servizio
dispone di una sua indipendenza economica e solo così potrebbe
lavorare a dovere, riutilizzando i dipendenti che già sono
all'interno dell'azienda, sono... (
interferenza)
in altri
argomenti, si occupano di tracciabilità. I dipendenti ci sono, le
professionalità in questo caso le abbiamo, dobbiamo saperci
organizzare.
Naturalmente non sono il governo Lavevaz e l'assessore Barmasse
che potevano fare questo in quattro giorni, la mia è solo una
suggestione per dire che viviamo un momento difficile, dobbiamo
dare pieno appoggio al nostro Presidente, ma dobbiamo essere
consapevoli che se vogliamo guardare al futuro - e il futuro non è
solo quello turistico invernale - noi dobbiamo già pensare alla
prossima stagione estiva, abbiamo bisogno di lavorare tanto e
dobbiamo farlo insieme, ognuno per la propria posizione
politica.
Presidente -
Ha chiesto la parola il consigliere
Testolin, ne ha facoltà.
Testolin (UV) -
Per esprimere anch'io alcune
considerazioni che ricalcano in qualche modo molte delle
espressioni richiamate in quest'aula oggi e che divergono in
qualche senso da altre visioni.
Penso che in questo momento gli aspetti che il Governo regionale
deve attenzionare e sui quali dovrà confrontarsi, non solo al
proprio interno ma pure con uno Stato sempre molto restio ad
accettare le particolarità dei vari territori, siano
sostanzialmente tre: l'aspetto sanitario, l'aspetto sociale e
l'aspetto economico.
Per quanto riguarda l'aspetto sanitario, mi ritrovo in quelli
che mi hanno preceduto quando dicono che si vuole la puntualità e
la capacità di dare delle risposte puntuali, concrete e tempestive
e per fare questo ci sono due aspetti che non possono essere
trascurati: uno è l'attenzione all'incremento della pandemia, e
quindi attuare tutte le iniziative che possano in qualche modo
frenare l'aumento di questi numeri; in queste rientrava ad esempio
l'istituzione della zona rossa, tanto per dare una risposta al
collega Lavy, che ieri ha avviato questo tipo di ragionamento,
perché queste iniziative sono le stesse che la Provincia autonoma
di Bolzano ha voluto mettere in essere e sta mettendo in essere
applicando, e qui convengo con quelli che dicono che in alcuni
momenti la propria autonomia si esplicita anche attraverso alcune
restrizioni, perché l'attenzione al proprio territorio è qualcosa
che non sempre porta ad allargare le opportunità di azione ma
qualche volta si deve avere la capacità e l'autorevolezza per
limitarle a beneficio di nuove iniziative che potranno prendere il
via, così come è stato per loro, con l'evoluzione delle varie
situazioni.
E poi l'aspetto sociale: io condivido in pieno l'approccio del
Governo Lavevaz nei confronti della valutazione sulle iniziative da
mettersi in piedi, perché rispetto alla prima fase della pandemia
oggi abbiamo ben chiare e conosciamo benissimo le criticità che
possono trovare i nostri concittadini nella vita quotidiana.
Dobbiamo cercare di dare delle risposte puntuali e su queste
dobbiamo lavorare nell'immediato per un'ordinanza che andrà
condivisa, un'ordinanza che dovrà essere sostenuta da questo
Consiglio e che fa parte anche di quel percorso normativo di cui
parlavano i colleghi della Lega poc'anzi, percorso che io condivido
ma che discende sempre poi dalla capacità di avere dei numeri, dei
perché, delle giustificazioni in merito a quello che vogliamo fare,
perché quella norma evidentemente traccia delle situazioni che io
personalmente condivido ma che poi vanno supportate nel quotidiano
e aggiornate quotidianamente per permetterci di dare le motivazioni
per cui quelle norme possono essere applicate.
Vi è un altro aspetto che reputo importante da sottolineare,
almeno in questa fase: i danni che si porterà ad accusare in questo
periodo non sono dei danni a breve termine ma almeno a medio
termine, per cui la risoluzione il più tempestivo possibile delle
problematiche sanitarie da esibire come capacità di reazione vanno
enfatizzate e contestualmente vanno valutate con il Governo
nazionale le azioni puntuali che possono andare a dare delle
risposte altrettanto puntuali a chi è stato particolarmente
penalizzato, alle categorie particolarmente penalizzate.
A me non preoccupa sinceramente il discorso del lavoro in
fabbrica o del lavoro in ambienti sostanzialmente più sicuri del
rimanere a casa, quello lo abbiamo già valutato nel passaggio di
consegne anche con il presidente Lavevaz in merito alla chiusura
per una settimana della zona di Verrayes o di Chambave, dove
comunque si è cercato di dare al tessuto produttivo la possibilità
di continuare la sua attività e di non fermare, magari di
rallentare, ma di non fermare la sua produzione in modo da
consentire uno sviluppo - seppur limitato - delle attività
produttive locali. Quindi a fronte di questo credo che i
suggerimenti arrivati da più parti di uscire da questo contesto, da
quest'aula, oggi con una determinazione che dia forza, così come
qualcuno ha già detto, al Governo regionale e al Presidente per
potersi confrontare con dati alla mano e con una prospettiva di
breve termine che consenta di dare un'immagine diversa del nostro
territorio anche all'opinione pubblica, perché poi l'opinione
pubblica si fa condizionare dai grafici, da situazioni che non
sempre rispecchiano la realtà, che non sempre rispecchiano
esattamente le evoluzioni di determinate situazioni.
Quindi a oggi l'impegno massimo deve essere quello di dare
certezze in merito alla possibilità di recupero per quanto riguarda
i dati sanitari, di attenzionare i numeri, di capire quali sono i
passaggi per migliorare questi numeri, di attenzionare - così come
è già stato esplicitato nelle intenzioni del Governo regionale - le
necessità del territorio, che non comportano assolutamente nessun
tipo di aggravio da un punto di vista del rischio epidemiologico e
di definire un percorso che possa permetterci di chiedere con forza
al Governo centrale dei sostegni alle categorie più
penalizzate.
Presidente -
Ha chiesto la parola l'assessore Marzi, ne
ha facoltà.
Marzi (AV-SA) -
Io credo che una mattinata iniziata nel
prendere atto di una serie di comunicazioni apparentemente di
matrice amministrativa ma in realtà con dei grandissimi risvolti di
matrice politica, richieda in quest'Assise un'analisi di matrice
prioritariamente politica. Per cui non voglio assolutamente
sostituirmi a chi, in altre vesti e in un ruolo diverso da questo,
dovrà poi comportarsi con estrema serietà analizzando dei dati e
cercando di dare delle soluzioni prioritariamente a sostegno
dell'economia valdostana e anche, in seconda battuta e in
parallelo, quindi senza dare priorità diversa, alla risoluzione di
problemi di matrice sia sanitaria che sociale.
Però credo che in prima battuta questo debba essere un dibattito
di natura politica e quindi, di conseguenza, in tal senso proverò a
muovermi provando a dare una chiave di lettura tra quello che la
politica oggi dovrebbe fare  -  ed è ciò che questo
Consiglio sta facendo  - e cioè unire, trovare delle
soluzioni, non cadere nell'errore di dividere la società valdostana
tra chi oggi si trova in difficoltà e chi oggi si trova meno in
difficoltà, tra chi urla, grida, e tra chi invece cerca di dare
delle soluzioni, sia politiche che amministrative.
Credo che oggi la politica abbia, come principale obiettivo - e
quindi un'Assise politica come questa deve avere come principale
obiettivo - quello di muoversi all'unisono nel cercare delle
soluzioni e nel non perseguire il facile obiettivo di andare dietro
a chi ulula alla luna.
In tal senso ritengo che una politica che cerca delle soluzioni
pragmatiche di assoluto accordo e supporto con una realtà politica
ed economica valdostana in estrema crisi stia facendo il suo
mestiere.
Chi invece ulula alla luna, cerca facili soluzioni a problemi
molto complessi e quindi ha come reale obiettivo dividere la
società in chi è in questo momento più fortunato e chi lo è meno,
in realtà apparentemente sembra risultare essere una persona che ne
capisce qualcosa ma in realtà sta semplicemente edulcorando la
realtà oppure, si direbbe in una Assise diversa da questa,
raccontando delle balle.
Ecco perché io mi permetto di fare un'analisi politica in tal
senso che prova a raccontare una cosa, cioè com'è possibile che nel
corso degli ultimi giorni, e quindi in tal senso sostengo
assolutamente l'azione che ha fatto il presidente Lavevaz in sede
alla conferenza Stato-Regioni, come è possibile che tutti i
Presidenti di Regione - quindi anche Presidenti di Regione che
presentavano dei dati migliori di alcune regioni che oggi sono
state messe in zona rossa - abbiano tutti quanti chiesto
all'unisono che il Dpcm uscito ieri trattasse tutti nella stessa
identica maniera, quindi di conseguenza che la risposta in questo
momento, proprio per prepararsi al Natale, dovesse essere una
risposta, tanto per essere chiari, che trasformava tutta Italia in
una zona rossa. Invece il Dpcm di ieri si è fatto rincorrere
nell'elaborazione di dati da parte di tutta una serie di Regioni
che speravano di essere forse in zona rossa e invece poi si sono
trovate in zona gialla o in zona arancione.
Naturalmente potrebbe sembrare un paradosso logico quanto sto
dicendo, ma in realtà io sto facendo un'analisi politica perché a
noi compete prima di tutto un'analisi politica, e cioè: com'è
possibile che in realtà tanti Presidenti di Regione, che avrebbero
dovuto combattere per avere la propria regione in zona gialla o
arancione, invece nel corso dei giorni scorsi avrebbero quasi
preferito che a fare la parte del poliziotto cattivo non dovessero
poi essere loro ma dovesse essere il Governo nazionale?
Ecco che forse dovremmo entrare nel merito non soltanto delle
interlocuzioni che ci sono rispetto all'analisi di questi dati tra
le Regioni e il Governo, ma anche rispetto a uno sforzo che la
politica spesso fa quando comunica con i propri cittadini, cioè
quella del poliziotto cattivo e del poliziotto buono.
Perché? Perché i Dpcm danno alle Regioni la possibilità
d'interpretare i dispositivi di riferimento ma non di migliorarli,
soltanto di peggiorarli, per cui se io ho la sventura di vivere in
una regione catalogata come regione arancione, io l'unica
possibilità che ho è quella di applicare delle normative interne
che mi portano la regione da arancione a rossa, non posso applicare
la mia normativa interna per portare la mia regione da arancione a
gialla. Insomma, posso andare solo in "malo" e non in "bono" per la
mia cittadinanza.
Ecco che quindi - permettetemi di essere malpensante e
malfidente ma un grandissimo politico italiano diceva che "a pensar
male si fa peccato ma spesso ci si azzecca" - forse si è creato un
paradosso logico tale per cui nel dare la possibilità ad alcune
Regioni di non essere, da una analisi di dati, rosse o arancioni,
in realtà magari non gli si è fatto un grandissimo piacere, tant'è
che sono stati fatti alcuni rimandi ad alcune Regioni che si
trovano in una situazione colorata, amministrativa, apparentemente
migliore della nostra ma, guarda caso, immediatamente alcuni di
questi Presidenti hanno applicato sul proprio territorio delle
disposizioni
in peius,
quindi andando di fatto ad applicare
delle normative più da regione rossa che da regione arancione o
gialla.
Sto dicendo che molto probabilmente il vero obiettivo che
quest'Assise e questo territorio dovrebbero in questo momento
perseguire nel comunicare con i propri cittadini è cercare di
spiegare che in realtà la politica, nel caso specifico, deve essere
una politica che ha un solo obiettivo, ognuno con i propri ruoli di
riferimento, cioè cercare di prepararci al meglio possibile nel
prossimo mese nel tentare di scongiurare assolutamente di permanere
in una zona rossa. Il fatto di narrare la politica, e quindi
l'Amministrazione, in una strana maniera come se il presidente
Lavevaz o gli altri Presidenti di Regione che oggi si trovano in
zona rossa in realtà fossero delle vittime del sistema perché a
differenza di altri non sono riusciti a far valere le ragioni del
loro territorio, è, a mio modesto avviso, plausibile, legittimo, ma
risulta essere non corretto nella narrazione politica con il
proprio territorio.
Esistono dei dati oggettivi, esiste un'interpretazione di alcuni
di questi dati, ma l'obiettivo deve rimanere comune, il fatto di
far parte in questo momento tra il 4 e il 5 di novembre, di una
zona rossa è una cosa negativissima, deve fare in modo che questo
Consiglio regionale e tutta la pubblica Amministrazione si metta al
servizio del tessuto economico e sociale del proprio territorio,
quindi nel caso specifico della Valle d'Aosta, ma questi dati
devono anche essere interpretati come una necessità, in modo da
avere tutti gli strumenti per arrivare al periodo natalizio, e
quindi al momento di massima espressione turistica invernale
soprattutto per una regione alpina come la nostra, con assoluta
contezza.
Non è detto quindi che le Regioni che a oggi vengono "trattate"
come coloro che hanno i dati migliori non si troveranno a dover
fare delle scelte assolutamente restrittive ma a quel punto l'unica
differenza è che la responsabilità cadrà sulle spalle dei
Presidenti dei Consigli invece che essere apparentemente calata
dall'alto.
Presidente -
Per il secondo intervento il vicepresidente
del Consiglio Marguerettaz.
Marguerettaz (UV) -
Secondo intervento, perché credo
valga la pena riprendere alcune affermazioni che ho avuto modo di
ascoltare.
Per certi versi noi ci siamo concentrati su tutta una serie di
ragionamenti sui dati e sui criteri, un modo assolutamente
legittimo. Molte volte, più che i dati e i criteri, colpiscono le
fotografie, colpiscono i filmati. Nella prima ondata della pandemia
qualcuno di voi, immagino tutti, si ricorderà la fila dei camion
militari di Bergamo che portavano le bare, ed era chiaro a tutti
cosa stava accadendo. Poi avremmo potuto elaborare Rt, avremmo
potuto elaborare qualsiasi dato, ma la rappresentazione plastica di
cosa stava accadendo era rappresentata dai camion militari che
portavano le bare.
Ora, peraltro mi lega anche un rapporto di amicizia, il
presidente della Regione Piemonte Cirio giustamente ha
rappresentato lo sfogo di aver appreso e di aver vissuto - come noi
- quasi in modo passivo un provvedimento, però se qualcuno di voi
ha avuto modo di leggere La Stampa, avrà avuto modo di vedere la
fila delle ambulanze davanti al Pronto Soccorso, perché questa è
un'altra rappresentazione plastica. Noi possiamo raccontare quello
che vogliamo, ma c'era la fila delle ambulanze che non riuscivano
ad accedere al Pronto Soccorso e le ambulanze che dovevano andare
in periferia.
Sicuramente è importante guardare i dati, l'Rt, e dobbiamo fare
tutti i ragionamenti, però c'è una situazione di fatto che ci porta
a dire che abbiamo un numero di ricoverati che è molto prossimo al
dato passato. Mi pare che in passato fossero 180 grossomodo i
ricoverati, oggi siamo su cifre che si avvicinano: 150.
Allora, cogliendo un aspetto di quello che ha detto il collega
Manfrin, lo ringrazio per l'apprezzamento ma dissento rispetto a
un'affermazione, ovvero: "Noi non ci arrendiamo, noi vogliamo la
revoca della zona rossa".
Sicuramente è un'espressione legittima ma, mi perdonerete, io
non credo che si faccia un buon servizio alla nostra comunità nel
senso che se i dati sono sbagliati, se l'Rt è sbagliato, è
automatico il ravvedimento del Governo centrale e da parte nostra,
se i dati fossero stati comunicati sbagliati, sarebbe automatico
intervenire sul responsabile che ha mandato dei dati sbagliati o
che non ha mandato i dati.
Ma questo lo do per scontato. Io ho paura nel dire alla nostra
comunità: "Noi resistiamo, vogliamo la revoca perché ci sono dei
dati sbagliati". Io non ho elementi per dire che abbiamo messo dei
dati sbagliati in circuito, ecco perché dico: ragioniamo su dei
provvedimenti che siano dei provvedimenti concreti.
Quando tu hai un provvedimento fondato su dati sbagliati, c'è
l'istituto del ravvedimento e si correggono; ma ho dei dubbi, non
vorrei passare il messaggio a chi è fuori che sia un provvedimento
di cui possiamo non tenere conto.
Purtroppo se non ci sono questi aspetti, noi dovremmo fare i
conti con questo provvedimento per quattordici giorni. Ecco perché
mi metto dalla parte di colui che dice: "Prendiamo tutti i
provvedimenti per far sì che i quattordici giorni siano passati nel
miglior modo possibile e che, al termine, si ritorni dal
quindicesimo giorno in una situazione gestibile dove vengono aperte
le attività e dove si può riprendere un'attività non libera ma
abbastanza sostenibile".
Presidente -
Ha fatto richiesta il consigliere Rosaire,
ne ha facoltà.
Rosaire (UV) -
Faccio un passo indietro, torno al
comunicato di ieri sera quando il presidente del Consiglio Conte ci
ha fatto una doccia fredda e ci ha gelato con la sua comunicazione.
La speranza di non essere classificati in zona rossa è rimasta viva
fino all'ultimo, quindi la delusione che abbiamo provato è stata
enorme.
I famigerati 21 indici di classificazione ci hanno penalizzato e
ora bisognerà che si reagisca e lo si faccia in maniera molto
rapida. Sapere poi dal telegiornale di essere stati relegati in
zona rossa, e quindi di fatto a un lockdown leggero, ha ferito
credo tutti noi in maniera molto profonda.
Si dovrà quindi, con l'impegno di tutto questo Consiglio, nonché
con l'aiuto dei Parlamentari che ci rappresentano a Roma, che
rappresentano a Roma la nostra Regione, far valere gli indici
aggiornati - quegli indici divulgati oggi dall'Università di
Genova, sperando siano valide le notizie che ci dà la stampa - che
potrebbero permetterci di essere immediatamente declassificati.
Sicuramente chi di dovere verificherà fin da subito la contezza
dei dati trasmessi, ma soprattutto bisognerà che siano utilizzati
quelli più recenti, quelli che apparentemente starebbe utilizzando
l'Università di Genova.
Vorrei ricordare che con la comunicazione di ieri del presidente
Conte l'Alto Adige è stato declassificato, caso strano però
Kompatscher ha stabilito, non più di tre o quattro giorni fa, di
aderire alle restrizioni di Austria e Germania, quindi un lockdown
quasi totale; probabilmente i dati che sta utilizzando Roma non
sono perfettamente aggiornati.
Vorrei ricordare inoltre a tutti noi che sediamo in questo
Consiglio che la pandemia non farà sconti a nessuno e non farà dei
distinguo né per colore né per forze politiche né per idee
politiche. Quindi spererei e raccomanderei a tutti noi di far
fronte comune e di sostenere l'azione del presidente Lavevaz e
dell'assessore Barmasse.
Presidente -
Ha chiesto la parola l'Assessore Caveri, ne
ha facoltà.
Caveri (VdA Unie) -
Qualche breve riflessione rispetto
alla situazione più propriamente giuridica di fronte alla quale ci
troviamo.
Indubbiamente questa pandemia ci ha portato a confrontarci con
un tema estremamente interessante che si è sviluppato a partire
dalla fine di gennaio di quest'anno: è quello che i giuristi
chiamano "Lo stato di eccezione". Lo stato di eccezione è una
situazione
borderline,
una situazione nella quale in
sostanza si sospendono delle procedure ordinarie e si entra nella
straordinarietà.
La straordinarietà in Italia si è manifestata con questo
strumento usato in passato raramente, che è il Dpcm, il Decreto del
Presidente del Consiglio dei Ministri. È uno strumento, su cui
hanno scritto moltissimi costituzionalisti, ma l'argomento non ha
riguardato solo l'Italia ma anche altri Paesi europei dove si sono
usati strumenti di questo genere.
La polemica verte proprio sul fatto che il rischio di fronte
all'uso di decreti di questo genere - che hanno un'origine
antichissima, quasi "reale" come strumento - è che si spoglino le
altre istituzioni democratiche dei loro diritti; la polemica più
grande ha riguardato in Italia il momento in cui il Parlamento era
addirittura chiuso e si è governata l'emergenza sulla base dei
Dpcm.
Personalmente per la mia esperienza parlamentare ho sempre
pensato che sarebbe stato meglio utilizzare lo strumento, pur
straordinario, dei Decreti legge, perché il Decreto legge è uno
strumento immediatamente operativo che deve fronteggiare - dice la
norma - la necessità e l'urgenza, quindi ci stava tutto dentro le
vicende della pandemia, e soprattutto è uno strumento che prevede
una conversione del Decreto legge in legge entro sessanta giorni,
quindi ci sono tutte le possibilità democratiche per discutere in
Parlamento di questo.
Ma, nel caso di una Regione autonoma come la nostra, il Dpcm
impatta anche su poteri e competenze che ci sono state date con lo
Statuto di autonomia - discuteremo poi in un altro punto più avanti
- e l'ordinamento valdostano non è solo Statuto di autonomia ma
anche l'insieme dei cosiddetti decreti luogotenenziali. E l'impatto
- in questo caso lo stiamo vivendo ormai da mesi - è un impatto che
deve ruotare attorno a un principio fondamentale dell'ordinamento,
sancito più volte nelle sentenze della Corte Costituzionale: la
leale cooperazione. Si parte dal presupposto che, laddove ci sia la
necessità, le autorità regionali e, in questo caso, la Presidenza
del Consiglio dei Ministri e tutti i Ministri interessati devono
concertare le cose, pur a fronte di un'emergenza sanitaria che di
per se stessa ha una straordinarietà anche nell'uso di strumenti
coercitivi; quello che ha colpito i costituzionalisti rispetto ai
Dpcm è proprio il fatto che uno strumento così improprio abbia
colpito libertà personali sancite dalla Costituzione. È un tema
molto delicato.
Questo per dire che il fatto che il nostro Consiglio Valle si
esprima su questo tema non è solo perché ci spiace di essere in
zona rossa e perché c'è un impatto forte, ma perché è nostro dovere
far sentire garbatamente, in maniera intelligente e non in
contrapposizione, il fatto che anche nella straordinarietà degli
eventi ci deve essere una normalità di procedure nel rispetto del
dettato costituzionale, perché lo Statuto di autonomia è una legge
di rango costituzionale, quindi non si tratta né di piagnucolare né
di battere eccessivamente il pugno sul tavolo, ma di riaffermare
semplicemente quello che in una Repubblica dovrebbe essere
l'assoluta normalità.
Presidente -
Ha fatto richiesta il consigliere Aggravi
per il secondo intervento.
Aggravi (LEGA VDA) -
Io penso che, per la mia minima
esperienza, io non ho mai sentito di un'aula in cui non ci sia un
clima di astio da parte dell'opposizione nei confronti del
Presidente, nei confronti di chi sta portando avanti il fardello
del comando, quindi chi oggi dice che noi vogliamo o abbiamo dato
impressione di voler fare una opposizione di parte, vi assicuro che
l'opposizione di parte la sappiamo fare bene, e non avete visto
nulla.
Qualcun altro forse deve sintonizzare correttamente il canale a
casa, quindi invito i tecnici magari ad aiutarlo a seguire il
Consiglio regionale e non il Consiglio di Phnom Penh, detto questo
vorrei anche io fare alcune considerazioni.
L'invito alla concretezza fatto dal collega Marguerettaz mi
trova pienamente d'accordo, anzi, spesso mi si dice che sono fin
troppo concreto, però dall'altro lato e soprattutto per questo -
l'ha già detto anche il collega Manfrin - noi un primo passo in
avanti l'abbiamo già fatto, c'è una proposta di legge che può
essere modificata, può essere elaborata, può essere migliorata,
anzi, sicuramente, l'abbiamo detto dall'inizio, può essere un
terreno in cui possiamo trovare la collaborazione, l'individuazione
di soluzioni comuni e soprattutto di meccanismi di protezione da
certe responsabilità.
Mi preoccupa un po' il meccanismo del provvedimento, io lo
chiamerei operoso, come diceva il collega Marguerettaz, ma non
tanto per chi lo dice ma soprattutto perché conosciamo benissimo il
Governo centrale, conosciamo benissimo il fatto che spesso quando
ci si sbaglia è già tanto se lo si ammette, poi andare a trovare
dei meccanismi di compensazione è un'altra cosa. Quindi da parte
nostra questa forma forse di accusa che è stata vista nei confronti
del Governo centrale è anche una forma di preoccupazione perché se
ci dovesse effettivamente essere un'indicazione che qualcuno ha
sbagliato, chiunque sia, andare poi a ripagare il danno che
qualcuno ha subìto è qualcosa di davvero complicato in una
situazione già di per sé molto complicata e molto amplificata dalle
immagini.
Sono anche pienamente d'accordo, stranamente, con il collega
Testolin -  per una volta, almeno su questo piano, ma anche in
altre situazioni - quando parla dell'importanza dei dati e delle
informazioni senza le quali non si possono prendere decisioni.
Lo cito nuovamente, ma un comitato, una commissione, anche
quella creata dal Decreto del Presidente Lavevaz e che abbiamo
inserito nella nostra proposta di legge, ovviamente devono essere
supportati da dati e informazioni reali e veritieri e sicuramente
bisognerà fare luce se e dove qualcosa non ha funzionato, perché
altrimenti noi andiamo a definire dei processi di decisione che, se
non adeguatamente supportati nella loro fase iniziale - cioè la
generazione, l'identificazione del dato - creano poi una scelta e
una decisione sbagliata con delle conseguenze molto pesanti.
Anche quanto ricordato dal collega Rosaire sul Südtirol io penso
che vada proprio a rafforzare ancora la nostra posizione, perché la
proposta di legge permetterebbe anche d'inasprire e di potenziare
le misure di confinamento e di contenimento proprio in forza di
dati, come ha detto il Presidente - al di là della continuità
territoriale che è più d'animo che geografica nelle intenzioni dei
nostri amici Südtirolesi - di andare ad adeguare delle misure molto
più forti, però anche in quel caso ci sono delle problematiche
legate ai dati, e qui torniamo alla necessità di fare
chiarezza.
In ultimo sposo appieno le parole dell'assessore Caveri che ha
espresso in maniera molto più tecnicamente corretta e definita
quello che dicevo: all'inizio al di là della situazione
emergenziale, al di là della situazione grave, i ruoli e il
rispetto delle regole e dei principi fondamentali delle nostre
Costituzioni, perché per me lo Statuto speciale è una Costituzione,
è la mia Costituzione prima quasi forse della Costituzione
Italiana, io penso che sia fondamentale, perché se abdichiamo a
quei principi e soprattutto a quelle strutture, allora, signori,
siamo di fronte a una situazione ancor più grave di quella
sanitaria.
Presidente -
Per secondo intervento, il vicepresidente
del Consiglio Sammaritani.
Sammaritani (LEGA VDA) -
Prendo spunto dall'intervento
del collega assessore Caveri proprio a proposito degli aspetti più
giuridici di questa situazione, perché credo di poter dare un
contributo e uno spunto importante, nel senso che avevo già
accennato prima che questi Dpcm hanno natura amministrativa,
evidentemente, e hanno trovato un supporto normativo all'interno di
Decreti legge, quindi decretazione d'urgenza, necessità e urgenza
particolare, quindi la possibilità d'innestare su questi Decreti
legge il supporto che poi sosteneva l'applicazione di questi
Decreti ministeriali che sono appunto atti amministrativi che, per
loro natura, evidentemente non potrebbero mai comprimere un diritto
costituzionalmente riconosciuto, perché lì c'è riserva di legge,
non assoluta come, ad esempio, in ambito penale, ma c'è riserva di
legge e quindi sarebbe di per sé impossibile con un Decreto
ministeriale incidere su questi diritti costituzionalmente
riconosciuti.
Tant'è che c'è stato un primo Decreto legge a sostegno di questi
Decreti ministeriali, che era il 6/2020, che però aveva delle
criticità, perché in realtà si parlava soltanto dell'emanazione su
proposta del Ministro della Salute, graduando di fatto i diritti
costituzionali, mettendo il diritto alla salute sopra tutti gli
altri. Qualche costituzionalista ha sostenuto che poiché l'articolo
32 è l'unico che preveda fra i diritti costituzionali la parola
"fondamentale" rispetto agli altri, questo potesse anche essere
concepibile, io ho un po' di dubbi su questo ma comunque può essere
credibile.
Il problema è che questa criticità permane, quindi i Dpcm
emanati in forza del Decreto legge 6/2020 probabilmente hanno dei
profili d'incostituzionalità.
Per farla breve, non vorrei essere troppo tecnico, è molto
importante invece il fatto che quando si è passati al Decreto legge
19/2020 - perché evidentemente il Governo aveva recepito e aveva
capito queste criticità - cosa è stato fatto e perché molti
costituzionalisti dicono che in questo caso i Dpcm sono
probabilmente costituzionalmente più sostenibili? La correzione è
stata nel fatto che questi Dpcm dovrebbero essere emanati su
proposta sì del Ministro della Salute come prima ma o dai
Presidenti delle Regioni interessate o, se lo sono tutte, dal
Presidente della Conferenza delle Regioni, e qui poi il Presidente
del Consiglio dei Ministri può adottare, tramite il proprio
Decreto, una o più fra le misure restrittive.
Dov'è questo confronto che non c'è stato? Perché - come dicevo
prima - la telefonata non è il confronto con i Presidenti delle
Regioni interessate, è tutt'altro, è un dire "Abbiamo deciso
così".
Ecco perché se si interpreta così quel Decreto legge, e quindi
se si emanano così questi Decreti ministeriali, questi diventano
incostituzionali, di nuovo, perché non si rispetta quel sostegno
invece che il Decreto legge voleva dare a questi Decreti
ministeriali.
Questo è fondamentale, ecco perché secondo me possiamo fare
anche la voce grossa nel momento in cui diciamo: "State facendo
esattamente quello che facevate prima, state emanando degli atti
che hanno dei profili d'incostituzionalità", ecco l'appiglio
normativo al quale bisogna fare riferimento.
Per quanto riguarda, invece, l'aspetto dei dati da trasmettere,
dei dati da interpretare eccetera, i ventuno criteri - prima il
collega Baccega diceva "Conosco l'Rt, non conosco gli altri" - i
ventuno criteri sono - chiaramente sono stati pubblicati -
essenzialmente tutti di natura sanitaria ed è importante che si
possa intervenire su questi criteri, perché se fra questi criteri
ci sono alcuni che possono essere gestiti, perché per esempio il
tempo fra data inizio sintomi e data diagnosi, il tempo fra data
inizio sintomi e data di isolamento, il numero di tipologie di
figure professionali e tempo persona dedicate al prelievo e al
monitoraggio di contatti stretti e delle persone in isolamento,
sono tutti elementi su cui si può intervenire.
Quindi creare delle
task force,
impiegare personale in
quei settori lì è fondamentale per abbassare gli indici, perché
l'Rt è uno dei tanti ma, grazie a Dio, ci sono anche questi altri
su cui si può intervenire. Su quello no, se non con isolamento,
forme di riduzione delle distanze sociali, ma su questi si può
intervenire fattivamente da parte dell'Amministrazione.
Quindi bisogna mettere tutte le risorse possibili per aumentare
la possibilità di diminuire questi indici e far sì che la nostra
regione possa passare da zona rossa ad arancione, gialla e
possibilmente anche meglio.
Questo è importante farlo in tempi rapidissimi perché non
abbiamo abbastanza tempo.
Presidente -
Ha chiesto la parola l'assessore Barmasse,
ne ha facoltà.
Barmasse (UV) -
Io volevo solo fare alcune precisazioni,
giustamente, su questi famosi ventuno parametri che sono quelli che
sono stati trasmessi.
Noi non nascondiamo che ci sono stati dei ritardi nella
trasmissione dei dati ed è questo il motivo per cui, appena siamo
venuti a conoscenza di questi ritardi, abbiamo fatto quello che il
consigliere Sammaritani ci sta chiedendo, giustamente. È stato
implementato il servizio "dipartimento di previdenza" proprio
all'uopo di cinque veterinari e undici persone per il servizio di
c
ontact tracing
. Nel giro di pochi giorni noi abbiamo
implementato il servizio di sedici persone. Quindi concordo con
quello che ha detto il consigliere Sammaritani e difatti siamo
andati in questa direzione.
Effettivamente la carenza c'era, ci è stata ovviamente
evidenziata e questo è quello che ha fatto il Governo per cercare
di risolvere questo tipo di problematica.
Io vorrei solamente fare una piccola precisazione, nel senso che
è vero che i dati sono stati mandati magari incompleti un poco in
ritardo, io non credo che tutta la colpa della nostra
classificazione in zona rossa sia legata esclusivamente a questi
dati, perché li abbiamo comunque implementati martedì, li
implementeremo anche oggi in giornata entro stasera e molti dati
purtroppo non vanno molto bene, questo lo sapete, per cui
sicuramente ci sono dei correttivi da fare in termini di
precisazione dei dati, questo è più che corretto, però i dati non
sono così buoni.
Presidente -
La parola al presidente Lavevaz, ne ha
facoltà.
Lavevaz (UV) -
Molto brevemente, per alcune repliche.
Innanzitutto voglio anche io ringraziarvi per i toni del dibattito
che sono assolutamente stati produttivi e ricchi di spunti
interessanti e senza forzare su posizioni ideologiche o su
polemiche inutili in questo momento, come direbbe il collega
Distort in questo momento è importante almeno su questo campo
capire che giochiamo tutti nella stessa squadra, quindi questo
credo che sia un punto di partenza assolutamente importante.
Per quanto riguarda alcune repliche su aspetti che sono stati
trattati: sulla questione dei dati ha risposto l'Assessore
competente in maniera puntuale; non in generale, solo la
trasmissione di alcuni dati era in ritardo, i dati più di tipo
statistico, legati agli ormai famosi ventuno criteri di studio per
quanto riguarda gli scenari di rischio e di sviluppo futuro della
pandemia.
In questi dieci giorni, nel momento in cui ce ne siamo accorti,
tanti aspetti - perché va ricordato che da dieci giorni abbiamo in
mano la situazione - li abbiamo affrontati subito, in particolare
l'aspetto legato ai problemi di c
ontact tracing
- che è uno
dei problemi che ovviamente ha delle ricadute sui criteri sanitari
ma è anche legato proprio alla gestione della pandemia - che è
assolutamente importante risolvere; credo che i dati di questi
giorni vadano finalmente nella direzione giusta, perché vediamo che
finalmente stiamo riuscendo a dare delle risposte anche alle
persone che da settimane stavano aspettando il tampone per essere
negativizzate e quindi liberate dalla quarantena.
Questo peraltro è anche uno di quei dati che rientra in questi
famosi ventuno parametri. Ovviamente la maggior parte di questi
dati invece è assolutamente inconfutabile, come abbiamo detto, e
non si prestano né a ritardi, anche perché poi ritardi non ce ne
sono, i dati sono trasmessi giornalmente, ma sono i dati un poco
più critici e sono quelli che di fatto, al di là del Rt, hanno
fatto sì che rientrassimo nella zona rossa; ne voglio citare alcuni
- il collega Manfrin aveva chiesto di avere qualche dato - io ho i
dati di tutte le Regioni, sono dell'altro ieri ma non si sono
discostati in questi giorni e noi ahimè, in almeno quattro
classificazioni, risultiamo i peggiori o fra i peggiori.
Il primo, è il più significativo, è sicuramente il dato degli
attualmente positivi rispetto alla popolazione dove noi abbiamo il
numero più alto, abbiamo 1.600 positivi rispetto ai centomila
abitanti. Questo è un dato che ovviamente è in funzione della
popolazione quindi è un dato che va visto in maniera omogenea in
tutto il territorio nazionale, quindi ogni centomila abitanti noi
abbiamo 1.600 positivi ed è il dato assolutamente più alto; il
secondo dopo di noi è la Provincia Autonoma di Bolzano che ne ha
poco più di 1.000 e giù a scendere.
Un'altra classifica, anche questa ci vede al primo posto, anzi
no al secondo, è la percentuale di ricoverati sugli attualmente
positivi che nel nostro caso è dell'8%, o ancora l'incidenza
cumulativa totale dei casi positivi ogni mille abitanti dove noi
siamo a 27, quando la media nazionale è di 12 e anche qui è il dato
più alto in assoluto.
Poi ancora ci sono dati sostanzialmente correlati, i positivi
totali rispetto ai casi testati che nel nostro caso è del 13%,
anche questo è il dato più alto in assoluto ma è un dato che
abbiamo già parzialmente spiegato nei giorni passati, perché
abbiamo spiegato che noi facciamo tantissimi tamponi antigenici che
permettono un controllo della situazione pandemica più puntuale e
questi tamponi molecolari sono molto spesso a conferma di una
positività del tampone rapido. Questo fa sì che abbiamo un tasso di
positivi totali sui casi testati che è il più alto in assoluto,
legato anche al fatto che facciamo tanti tamponi; invece il dato
positivo è che siamo fra le Regioni che fanno più tamponi in
assoluto rispetto alla situazione generale.
Questi sono i dati ovviamente anche rispetto alla Campania che
qualcuno citava come esempio di situazioni simili alla nostra, in
realtà non sono simili alla nostra guardando i dati sanitari. Ad
esempio il tasso di positivi rispetto alla popolazione è meno della
metà del nostro in questo momento oppure, ancora, l'incidenza del
totale dei casi sui positivi: noi siamo a ventisette casi e loro
sono a dieci.
Non dobbiamo mettere al centro della discussione soltanto delle
eventuali problematiche relative ai dati, perché non è così, non ho
assolutamente notizie di problemi di dati errati o di altre cose.
Ci sono stati alcuni problemi sulla trasmissione di alcuni dati,
quelli statistici, proprio per un collo di bottiglia che si era
formato nel dipartimento, e - l'Assessore ha già risposto molto
bene - abbiamo cercato d'intervenire subito per risolvere la
situazione e i dati si stanno normalizzando ma questo non è la
panacea a tutti i mali e non è questo la causa per la quale in
questo momento siamo stati classificati in zona rossa.
È stato giustamente sollevata e sottolineata, sempre dal collega
Manfrin, l'importanza della comunicazione con l'opposizione e
questo è assolutamente corretto e rilancio a me stesso l'impegno
che mi ero preso di una maggiore informazione verso tutto il
Consiglio, mi permetterete che in questi dieci giorni ho dovuto, un
po' come tutti, cercare di affrontare la cosa e i problemi quasi in
apnea, per cercare di risolvere il più velocemente possibile tutte
le difficoltà che dovevamo affrontare ogni minuto, quindi questo
aspetto, anche non volendo, è rimasto a latere. Mi prendo l'impegno
per il futuro di essere più puntuale.
Ci sono state tutta una serie di proposizioni per l'ordinanza
che elaboreremo nelle prossime ore che sono assolutamente
proposizioni
à retenir
: le proposizioni utili sugli
spostamenti di cui diceva la collega Spelgatti o le concessioni
terapeutiche di cui parlava il collega Marguerettaz e altri aspetti
assolutamente utili e necessari in un'analisi che vuole calare sul
nostro territorio questo Decreto.
Quello che porto come mandato di questo Consiglio Valle sui
tavoli della conferenza Stato-Regioni sono gli aspetti che avevamo
già citato anche ieri: la necessità di avere certezza sui tempi e
sulle entità dei ristori, la prima cosa assolutamente, e poi la
chiarezza invece sull'analisi di questi dati famosi di cui abbiamo
parlato, quindi avere un report che permetta di capire, e quindi di
comunicare, in maniera compiuta e precisa come questi dati vengano
analizzati e quindi come questo poi porti alle decisioni
conseguenti.
Credo che il dibattito sia stato assolutamente proficuo e
cercherò di farne buon uso per quanto possibile.
Presidente -
Concordo sulla proficuità del dibattito di
questa mattina e propongo, vista l'ora, di sospendere i lavori per
riprenderli nel pomeriggio, utilizzando magari la pausa pranzo per
elaborare un documento che tenga in considerazione i lavori di
questa mattina. Vedo una richiesta da parte del collega
Marguerettaz, ne ha facoltà.
Marguerettaz (UV) -
Solo perché avevamo detto che dopo la
discussione ci sarebbe stata un'interlocuzione tra Gruppi per
vedere se era possibile costruire un documento condiviso. Possiamo
immaginare una capigruppo alle due e mezzo in modo tale da poter
avviare i lavori? Dopodiché, se non troviamo una definizione
immediata, si potrebbe iniziare la discussione degli altri punti
all'ordine del giorno e, se ci sono le condizioni, avere una
delegazione che lavori su un testo condiviso.
Presidente -
La parola al consigliere Manfrin, ne ha
facoltà.
Manfrin (LEGA VDA) -
Recepiamo la proposta fatta dal
collega Marguerettaz in maniera positiva per quanto riguarda
ovviamente la capigruppo alle due e mezzo, in maniera da poterci
coordinare e magari arrivando già con dei testi e con delle
proposte ciascuno per quota parte e direi di decidere poi
successivamente sulla capigruppo, se vi sarà un accordo o se non vi
sarà un accordo, quale sarà il prosieguo dei lavori in maniera da
poter così anche rendere edotti tutti i Gruppi.
Presidente -
Possiamo convocare una capigruppo informale
alle due e mezzo, un gruppo di lavoro, e poi aggiornarci.
---
La seduta termina alle ore 12:52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK