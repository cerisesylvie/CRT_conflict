Consiglio Regionale della Valle d'Aosta - Oggetto del Consiglio n. 605 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 605 del 12 maggio 2004 - Resoconto
OGGETTO N. 605/XII - Ritiro della mozione: "Assunzione di
iniziative nel campo dell'edilizia residenziale pubblica".
Mozione
Appreso anche dagli organi di informazione, della
preoccupazione manifestata dal Sunia Cgil in merito a presunte
scelte sbagliate nell'edilizia residenziale pubblica;
Rilevato che i nuovi progetti in atto non sono commisurati
alla realtà sociale vedi: la proposta di mettere sul mercato
dell'affitto alloggi ERP di metratura inferiore agli standards
previsti dalla legge o all'eventuale scelta da parte del Comune di
Aosta di mettere in vendita alloggi considerati da sempre di ERP a
prezzi di mercato;
Evidenziato che già in Consiglio erano sorte delle
perplessità su alcune iniziative sopracitate;
Il Consiglio regionale
Impegna
l'Assessore competente in materia ad illustrare nel più breve
tempo possibile alla Commissione consiliare competente le
iniziative che si intendono assumere onde evitare sul nascere
scelte che potrebbero risultare sbagliate con ripercussioni pesanti
per i ceti meno abbienti.
F.to: Salzone - Lavoyer - La Torre
Presidente - La parola al Consigliere Salzone.
Salzone (FA) - Cercherò di essere molto sintetico.
L'illustrazione di questa mozione ha lo scopo di riportare il
dibattuto sul problema della casa al centro, per il "centro"
intendo quest'aula ed eventualmente la commissione competente.
Avevo già annunciato all'Assessore qualche tempo fa che avrei posto
l'attenzione sul problema della casa, in quanto il periodo
trascorso dall'insediamento di questa maggioranza ormai è maturo
per poter avere un piano di sviluppo per i prossimi anni che
consenta di dare alcune risposte concrete alle persone che vivono
anche in modo drammatico questo problema. Forse ho anticipato un
po' perché ho colto dai giornali alcune posizioni del sindacato
CGIL SUNIA, che ha posto due questioni che in un'altra occasione
avevo sottolineato: quella di mettere sul mercato alloggi in
affitto che hanno una metratura che non considero decente e quella
di mettere sul mercato in vendita alloggi di ERP a prezzi che non
sono collegati alla legge stessa.
È evidente che non sono solo questi due i problemi che mi
interessano; della contribuzione sull'affitto abbiamo già parlato
oggi e ringrazio anche per la disponibilità manifestata
dall'Assessore, anche se auspico una risoluzione più concreta
rispetto a quanto oggi mi ha sottolineato, ma è fondamentale che la
commissione competente "metta sul piatto" tutti i problemi che sono
in cantiere, dall'attività costruttiva, che ha già un suo programma
risalente agli anni passati, ma anche le prospettive per il futuro,
visto che i finanziamenti dello Stato diventano sempre più carenti
sotto questo punto di vista, quindi bisogna trovare soluzioni
alternative che ci consentano di dare risposte per il futuro. Dico
questo anche perché i prossimi nuovi alloggi saranno a disposizione
della gente fra 4-5 anni, non prima, e sono quelli del quartiere
Dora. Abbiamo letto sui giornali quali sono gli altri interventi
successivi, ma non farò l'elencazione, mi riprometto di parlare di
queste cose in modo più dettagliato in commissione.
Passando a sottolineare i due aspetti che sono stati evidenziati
anche dai sindacati, cioè i 30 minialloggi previsti e proposti
dall'ARER per Casa Gagliardi, qui vorrei sgombrare il campo da
qualsiasi tipo di polemica eventuale che qualcuno ha palesato nei
confronti dell'attuale Presidente dell'ARER. È evidente che è una
posizione diversa da quella che avevo preso io, ma questo non vuol
dire niente; dico solo che nei 5 anni passati le scelte operate le
avevamo fatte insieme con il Prof. Caracciolo, evidentemente adesso
può aver fatto una valutazione diversa e aver cambiato idea. Io
sull'idea non sono assolutamente contrario, il mio problema è che
non si possono costruire o ristrutturare alloggi che hanno
dimensioni da 25 metri; ribadisco che su questo farò una battaglia
"alla morte", perché è impensabile andare ad assegnare alloggi di
quella metratura! Cosa chiedo? Chiedo solo che, invece di farne 30,
ne facciano magari 15, non chiedo di tornare indietro nelle idee
rispetto a quelle che avevamo preso insieme in tempi passati e, se
questa sottolineatura la fanno anche altri, ho ragione di credere
che non sia una cosa buttata lì, ma che deve far riflettere. Sono
disponibile comunque eventualmente ad un confronto più sereno sotto
questo aspetto.
L'altro aspetto è quello della vendita degli alloggi ERP del
quartiere Cogne. Auspico un incontro con il sindaco, perché non
vorrei che anche qui nascesse una polemica, in quanto sui giornali
escono notizie che non sono veritiere, Assessore. Se si dice che si
vuole mettere sul mercato le villette del quartiere Cogne, bisogna
prima spiegare all'opinione pubblica che, per poter mettere in
vendita a prezzi di mercato quelle case, che sono ad oggi di
edilizia residenziale pubblica, bisogna che il consiglio comunale
faccia una sua risoluzione, che la invii al Consiglio regionale, il
quale a sua volta dovrà votare l'estrapolazione di questi alloggi
dal patrimonio di ERP, quindi si deve riportare il dibattito qui;
poi - e lo farò in commissione - sarà opportuno far tesoro anche di
esperienze del passato, le villette Cogne, che hanno prezzi intorno
a 200.000 euro o 213.000 o 214.000 euro e ne necessitano quasi la
stessa cifra per ristrutturarle, hanno poco mercato all'interno del
patrimonio di edilizia residenziale pubblica e qui cosa sostengo?
Sostengo che sarebbe opportuno venderli, sì, questi alloggi, ma
all'interno del patrimonio pubblico e non per forza all'esterno.
Cosa abbiamo fatto in passato come Case popolari con le case INCIS,
che hanno più o meno la stessa tipologia? Le abbiamo vendute a
prezzi dell'ERP, che sono comunque prezzi considerevoli. Ora, su
questo sono anche disponibile a cambiare idea, ma forse sarebbe
opportuno avere un dibattito più sereno in questo senso.
Secondo me, vi sono una serie di problemi che vanno
riposizionati, occorre stabilire un percorso insieme, che vada in
senso costruttivo verso un problema al quale tengo in modo
particolare. Non riconoscere l'esistenza di alcuni di questi
problemi potrebbe dare una visione miope del "problema casa". Si
devono allora ridefinire con chiarezza obiettivi, livelli di
responsabilità e strumenti efficaci che permettano non solo di dare
risposte ai bisogni tradizionali, ma anche di intervenire nelle
aree di bisogno che emergono nel nuovo sistema sociale e qui vi è
tutto un discorso da fare di interventi rispetto ai comuni, magari
comuni limitrofi alla città; vi sono strumenti che possono essere
concordati con il CELVA e che potrebbero trovare anche un certo
gradimento. Gli strumenti che abbiamo a disposizione sono la
consulta e la commissione competente consiliare. Riconosco
all'Assessore di aver messo in moto il meccanismo della consulta,
rispetto al passato devo dire che si è attivato subito, quindi ha
risposto per quanto riguarda le interpellanze che avevo fatto nel
passato e non ho nulla da obiettare su questo; è ovvio che, non
vedendo risultati, perché probabilmente la consulta sta lavorando,
ritengo opportuno che il dibattito si allarghi a livello politico e
chiedo che in commissione si approfondiscano queste
problematiche.
Credo che il lavoro che potremmo svolgere, oltre ad essere uno
strumento ricognitivo e di riflessione, potrà essere uno strumento
a servizio dei comuni sul quale si proiettino per il futuro le
politiche abitative. La risposta alle diverse domande abitative
deve essere articolata ed intelligente, cercando di ottenere il
miglior risultato possibile con le risorse disponibili. Bisognerà
indirizzarsi verso una funzione sociale più articolata, che abbia
al centro l'offerta rivolta ai soggetti più deboli; ci vuole quindi
una strategia di intervento che sappia mettere in campo e mixare
intelligentemente tutte le risorse disponibili pubbliche e private.
Una politica di questo genere, per essere praticata, ha bisogno di
un coordinamento dei diversi progetti, in modo da evitare una
frammentazione organizzativa, che non favorirebbe l'attuazione di
una vera politica pubblica dell'abitazione. Qui torno ad uno degli
argomenti che mi interessa in modo particolare, cioè la divisione
della gestione del patrimonio pubblico abitativo vede l'ARER da una
parte e l'APS del Comune di Aosta dall'altra; a mio avviso, come ho
già dichiarato in altre occasioni, è un esempio negativo di una
programmazione politica che non tiene conto delle reali esigenze
della gente, ma soprattutto crea sovente disparità di trattamento
troppo evidenti. L'ho detto in sintesi, proverò a cercare anche di
convincervi, magari non vi riuscirò, ma pensare di avere due
strumenti identici che svolgono una funzione, che ha alla base una
legge che è la stessa, rispetto alle prospettive del passato... sia
con i Presidenti della Giunta che con gli Assessori del passato più
volte si è parlato di avere un unico ente gestore di tutto il
patrimonio pubblico, credo che si debba arrivare ad una soluzione
di questo tipo per una questione anche di intelligenza perché, come
ho detto prima, sovente vi sono con la stessa legge comportamenti e
regolamenti diversi e pertanto in contraddizione. Credo che se
saremo in grado di cogliere l'opportunità di arrivare a questa
soluzione, magari si comprenderà perché avevo fatto una proposta in
passato diversa rispetto a quella del presidente attuale: era
quella di avere una sede che fosse più congeniale ad un discorso
futuristico rispetto alla politica della casa, cioè, anche dal
punto di vista logistico, mi sembrava che Casa Gagliardi, tra il
quartiere di Viale Europa - che rappresenta il più grosso quartiere
delle ex Case popolari - e il quartiere Cogne, fosse la soluzione
più interessante, che consentisse di avere una sede prestigiosa e
un unico strumento capace di attuare la politica della casa nella
nostra Regione.
Credo che in commissione si potrà senz'altro trovare una
convergenza di idee. Voglio inoltre garantire gli amici del Prof.
Caracciolo, che le mie non sono posizioni preconcette, nella
maniera più assoluta; voglio che rimanga quel dialogo che c'è stato
in passato, nella consapevolezza che a volte si possono avere anche
idee diverse.
Presidente - Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA) - Chiaramente non è nostra intenzione entrare
all'interno di un dialogo fra responsabili del passato e attuali
dell'ARER; noi vogliamo solo sottolineare che, a nostro avviso, è
positivo porre il problema della casa, è positivo che in
commissione si affronti in modo organico questo problema, perché,
al di là delle soluzioni delle due questioni importanti che il
collega Salzone ha sollevato, esiste il problema generale del
bisogno di case in Valle d'Aosta e il bisogno di casa per chi
l'affitta; riteniamo che un momento di riflessione e di ricerca di
soluzione vada fatto. Ricordo che il problema della casa in affitto
è grave per le giovani coppie; penso ad Aosta e alle molte giovani
coppie che devono uscire dalla città, andare nella cintura se
vogliono trovare casa. E questo comporta, purtroppo, un
invecchiamento della popolazione che risiede nel capoluogo.
Se guardiamo i dati che l'ARER ci offre, dopo aver elaborato le
domande dell'assegnazione di alloggi di edilizia residenziale
pubblica, come pure se guardiamo i dati relativi alle richieste di
affitto sociale, di un contributo all'affitto, vediamo che emerge
una situazione che è puntuale per certi aspetti e per altri
drammatica. Ci rendiamo conto da questi dati che, oltre alle
giovani coppie, vi sono i bisogni di famiglie di emigrati, che sono
però una minoranza rispetto alle famiglie di autoctoni; ad esempio,
nei bandi di assegnazione di alloggi di edilizia residenziale
pubblica emerge che su 355 domande 47 sono di emigrati, quindi 1/9.
Emerge invece l'altro dato, che è più consistente e che fa molto
riflettere: come si ricordava già oggi nell'interpellanza, vi sono
molte persone anziane, persone sole e di queste 355 domande ve ne
sono 119 di persone sole, quindi 1/3 si trova in questa situazione
difficile. D'altra parte, se guardiamo i dati sulle domande
relativamente al contributo per l'affitto, guardando anche solo la
prima fascia di persone, quelle che hanno più bisogno, questi
nuclei familiari sono 336, rispetto a 143 della seconda fascia, di
questi quasi la metà è fuori Aosta. Questo ci dice come le
difficoltà di affitto riguardino non solo gli abitanti di Aosta, ma
anche una serie di comuni e anche qui risulta che solo 65 (1/5)
sono extracomunitari; quindi abbiamo proprio un problema di persone
che hanno difficoltà a trovare un alloggio e a pagare gli affitti
alti.
Ritengo che una riflessione su questi elementi possa essere
utile e anche un'analisi degli interventi che questa Giunta sta
facendo, perché l'Assessore ogni tanto in Consiglio presenta i vari
interventi sulla base di domande che vengono fatte ma, se vi fosse
un momento di analisi più complessiva, credo che sarebbe utile a
tutti per fare il punto della situazione; quindi condividiamo il
fatto che in commissione sia affrontato questo argomento.
Presidente - La parola al Consigliere Tibaldi.
Tibaldi (CdL) - Non volevamo intervenire inizialmente, ma poi le
parole del relatore ci hanno fatto fare alcune riflessioni, in
particolare su due punti.
Il Consigliere Salzone non è un novellino del "problema casa",
ma è una persona che ha ricoperto dei ruoli importanti in enti
importanti - mi riferisco allo IACP prima e all'Agenzia
dell'edilizia residenziale poi - e non li ha ricoperti per un
periodo effimero, ma per un periodo di tempo piuttosto lungo.
Questo ci fa comprendere che ha maturato una certa esperienza nel
settore, che conosce da vicino il problema della casa o, meglio, ha
il "polso della situazione" e conosce da vicino le varie criticità
di tutto il comparto. Ha fatto un intervento generale, per non dire
generico, toccando appena le varie problematiche. Sappiamo che in
campagna elettorale ha divulgato una pubblicazione interessante
sull'attività svolta dall'IACP, ora ARER, e sappiamo che ha preso
non pochi impegni nel settore della casa.
La prima riflessione che facciamo allora è che siamo alquanto
allibiti quando leggiamo l'impegnativa; alla luce di tanta
esperienza maturata, l'impegnativa è quella di chiedere
all'Assessore di illustrare nel più breve tempo possibile alla
commissione consiliare le iniziative che si intende assumere.
Consigliere Salzone, un qualsiasi altro consigliere poteva
permettersi di fare un'impegnativa del genere, ma da lei ci saremmo
aspettati un insieme di linee di indirizzo concrete e articolate
sulla "materia casa", perché chiedere all'Assessore di venire a
relazionare in commissione si può anche fare, però ci dica lei o la
"Fédération" quali sono le vostre linee di indirizzo in materia di
case! È positivo trattare il problema della casa, sappiamo che
molte di queste criticità rimangono aperte, però ci saremmo
aspettati qualcosa di più. Questa impegnativa generica non le rende
giustizia, perlomeno alla luce di quello che lei ha potuto fare o
avrà fatto durante la sua esperienza sulla poltrona presidenziale
dell'agenzia.
La seconda considerazione che facciamo è che, sempre alla luce
di questa esperienza maturata, ci aspettavamo un'informazione più
compiuta, non solamente derivante da ciò che magari ha appreso dal
SUNIA CGIL in merito a presunte scelte sbagliate nell'edilizia
residenziale pubblica. Oltre ad assorbire, assimilare indicazioni
anche dai sindacati di categoria, quindi è opportuno conoscere
anche i provvedimenti, pertanto, quando lei fa certe citazioni, che
magari mutua dagli annunci stampa fatti dall'Assessore Cerise,
dicendo che le contribuzioni dello Stato, per quanto riguarda il
Fondo per il sostegno all'accesso alle abitazioni, sono diminuite,
lei si sbaglia, lei non si è informato: sono 428.000 euro nel 2003,
non sono diminuite. Chiederemmo, alla luce di queste
considerazioni, che da parte sua vi fosse una maggiore attenzione e
cognizione dei problemi. La mozione potrà essere anche lodevole, ma
con una maggiore competenza e precisione sui fatti che vengono o da
lei citati, o qui scritti.
Presidente - La parola al Consigliere Salzone.
Salzone (FA) - Due precisazioni: la prima alla collega Squarzino
e una al Consigliere Tibaldi.
La questione della lettura dei dati è un'altra di quelle cose a
cui tengo molto, e qui vorrei rispondere anche al Consigliere
Tibaldi precisando che il senso della mia mozione è quello di dire
che vi sono dei problemi, che poi discuteremo nel dettaglio in
commissione. Mi permetto però di dirlo, perché tutti abbiamo visto
quel lodevole lavoro fatto dal Presidente dell'ARER, che ha fatto
l'esame dell'ultimo bando di concorso. Io contesto la lettura di
quei dati - e anche qui spero di non essere frainteso -, nel senso
che lei Assessore ha citato nell'elencazione 350 domande, mentre in
realtà sono molte di più. Perché allora contesto la lettura dei
dati? Perché, quando lei dice che vede pochi extracomunitari, non
tiene in considerazione che quelle famiglie, che non hanno potuto
avere i requisiti in quel momento (ci riferiamo a dati del
2000-2001 e oggi siamo già nel 2004 e il prossimo bando sarà nel
2007-2008), sono quelle famiglie o persone che non avevano ancora
gli anni di residenza per poter entrare in graduatoria.
Consigliere Tibaldi, spero di non aver leso la sua
suscettibilità con alcune dichiarazioni recenti di stampa, perché
ho notato che il suo tono nei miei confronti era piuttosto severo.
Allora la posizione mia era quella di dire: "andiamo in
commissione, parliamone in modo sereno facendo le audizioni di
tutte le persone che riteniamo interessate al problema per cercare
di risolverlo davvero". In secondo luogo, quando ho parlato di
diminuzione di contributi dello Stato, non ho citato il fondo
nazionale, cioè non ho detto il Fondo di contribuzione per
l'affitto, ma ho parlato di fondi che derivano dallo Stato per
l'edilizia pubblica e i fondi, da quando è finito il Piano
decennale della casa con legge n. 457, sono diminuiti. Vi è un
diverso sistema che consente di accedere ai fondi quando le regioni
e i comuni intervengono con fondi propri, ma è inutile che stia a
spiegare queste cose. Voglio solo dire che le mie intenzioni sono
quelle di andare in commissione e discutere anche con lei di questi
problemi, perché l'obiettivo è quello di risolvere il problema, non
certo di complicarlo.
Presidente - Se nessun altro chiede la parola, dichiaro chiusa
la discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Quando ho avuto l'onore e il piacere di parlare di
questi problemi in III Commissione avevo avuto modo di dire che
ritenevo la commissione un soggetto istituzionale privilegiato con
cui confrontarsi periodicamente su questo argomento. Vi è quindi da
parte mia tutto l'impegno per venire in commissione a discutere di
questi argomenti, così per dire - non voglio rispondere al
Consigliere Tibaldi - che vi è qualche idea per vedere di risolvere
il problema dei progetti messi in atto e non sempre commisurati
alla realtà sociale, oppure per evitare le scelte sbagliate operate
nel passato - magari anche dai comuni, oltre che dalla Regione e
dalla stessa ARER -, oppure cosa abbiamo cercato di confezionare
per dare una lettura più appropriata della nuova realtà
sociale.
Per quanto riguarda la questione della Casa Gagliardi, vorrei
tranquillizzare il Consiglio, prima ancora che la commissione: ho
chiesto all'ARER di farmi avere il progetto e su questo progetto
voglio fare tutti gli approfondimenti, compresa l'acquisizione di
pareri legali, oltre che urbanistici, per essere sicuri che non
facciamo né dei ghetti, né andiamo a mettere delle persone anziane
già in difficoltà in condizioni di disagio psicologico. Non solo,
mi piacerebbe venire in commissione a parlare delle risultanze di
un incarico che abbiamo dato all'ARER su un esame approfondito da
fare sulle tipologie di coloro che hanno fatto la domanda per il
sostegno all'abitazione, non all'accesso all'abitazione; da questo
studio viene fuori uno spaccato molto importante e preoccupante di
una fascia della società valdostana. Mi piacerebbe anche fare un
approfondimento relativamente alla vendita degli alloggi ERP; al
momento non rileviamo in questa procedura una violazione né della
legge n. 40, né della legge n. 39, ma è un percorso ancora da
definire e credo che in sede di commissione possiamo convincerci
della bontà di questo. Sulla base di questo mio impegno e con
qualche argomento da mettere in discussione, vi chiedo di ritirare
la mozione.
Presidente - La parola al Consigliere Salzone.
Salzone (FA) - Ringrazio l'Assessore e data la sua disponibilità
- di cui peraltro non avevo dubbi -, ritiro la mozione.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK