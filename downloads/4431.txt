Consiglio Regionale della Valle d'Aosta - Oggetto del Consiglio n. 106 del 18 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 106 del 18 febbraio 1982 - Resoconto
OGGETTO N. 106/VII - INIZIATIVE PER LA FUNZIONALITA' DELLA
SEDE INAIL DI AOSTA (Approvazione di mozione).
PRESIDENTE
: Do lettura della mozione presentata dal
Consigliere Minuzzo:
MOZIONE
SENTITE le richieste, fatte dal Direttore dell'INAIL (Sede di
Aosta), Dott. Gianfranco Andrianopoli, in occasione della venuta ad
Aosta del Ministro del Lavoro e della Previdenza Sociale, On.
Michele Di Giesi, con
le
quali auspicava che la Sede da lui
diretta diventi regionale;
VISTE le sollecitazioni fatte in tal senso dal Sig. Adriano
Norbiato, Presidente del Comitato Consultivo INAIL della Valle
d'Aosta;
RAVVISATA la necessità che tali richieste vengano al più
presto accolte dagli organi competenti, per una maggior
funzionalità degli uffici INAIL che operano in Valle d'Aosta ed un
miglior servizio per i valdostani;
CONSIDERATO che le pratiche svolte dall'INAIL devono seguire
un iter burocratico assai più lungo, in quanto dipendono dalla
Direzione di Torino, provocando così gravi ritardi per l'evasione
delle stesse causando disagi non indifferenti agli assistiti della
Valle d'Aosta;
Il Consiglio regionale
DELIBERA
di impegnare la Giunta regionale
1)
ad
operare ed intraprendere tutte le
iniziative necessarie affinché la sede INAIL di Aosta sia messa in
grado di funzionare come sede regionale;
2)
di riferire costantemente al Consiglio delle
iniziative che assume affinché tale obiettivo venga al più presto
raggiunto.
PRESIDENTE
: Prima di dare la parola al Consigliere
Minuzzo per l'illustrazione della mozione, faccio presente che al
l° comma della parte esplicativa dopo "auspicava", lo stesso
presentatore ritiene di sostituire le parole "che la sede da lui
diretta diventi regionale" con la frase "l'autonomia della sede
rispetto all'Ispettorato di Torino per alcuni servizi e
l'istituzione di altri".
Ha chiesto di parlare il Consigliere Minuzzo per illustrare la
mozione. Ne ha facoltà.
MINUZZO - (P.S.D.I.):
L'emendamento è dovuto ad una
errata interpretazione di un pensiero esternato dal Dott.
Andrianopoli, Direttore della Sede di Aosta dell'I.N.A.I.L.
Mi sembra che ci sia poco da spiegare, se c'è un certo
collegamento fra i Gruppi consiliari e la segreteria del partito.
Questa mozione è nata dal fatto che il Presidente del Comitato
consultivo I.N.A.I.L. della Valle d'Aosta, Sig. Norbiato, ha
sollecitato tutte le forze politiche di adoperarsi affinché venga
raggiunto questo obiettivo, che è quello di ottenere che la sede di
Aosta diventi regionale. Oltre tutto è una volontà votata nel
Consiglio del Comitato consultivo. A suffragare in un certo qual
modo questa richiesta c'è una lettera del Dott. Amos Zanibelli,
Direttore Generale, il quale in seguito ad un sopralluogo
effettuato ad Aosta, non appena giunto a Roma scrive una lettera,
sempre al Presidente del Comitato consultivo I.N.A.I.L., nella
quale dice fra l'altro:
"In particolare mi è sembrato che per i valligiani assuma
specifico rilievo il problema relativo alla particolare situazione
della Valle d'Aosta che, quale Regione autonoma, aspira ad ottenere
l'istituzione del relativo Ispettorato".
La lettera continua spiegando quali potrebbero essere i problemi
nell'andare ad istituire questo Ispettorato. Precedentemente, in
occasione dell'incontro fra il Ministro Di Giesi e tutti i
Direttori degli Istituti previdenziali, il Direttore della Sede
I.N.A.I.L. aveva fra l'altro detto, parlando dei problemi più
urgenti della Sede, che "essi consistono soprattutto nella
concessione, per ragioni di immediatezza, alla sede rispetto
all'Ispettorato di Torino dell'autonomia nei rapporti con
l'Assessorato regionale alla Sanità ed Assistenza Sociale,
nell'istituzione nella sede di un ufficio distrettuale
dell'Avvocatura che permetta la sollecita definizione in loco, una
volta emesso il provvedimento giurisdizionale, delle pratiche per
cui ci sia ricorso al contenzioso, nell'istituzione presso il
Centro Medico Legale della sede di un Gabinetto otoiatrico, di un
Gabinetto radiologico e via dicendo".
Quindi il mio partito presenta questa mozione esclusivamente con
l'intento di impegnare la Giunta ad operare affinché si possa
verificare questa possibilità e senza dimenticare eventualmente
l'opportunità di istituire questo Ispettorato dell'I.N.A.I.L. in
Valle d'Aosta.
PRESIDENTE
: E' aperta la discussione. Ha chiesto di
parlare il Consigliere De Grandis. Ne ha facoltà.
DE GRANDIS - (P.R.I.):
La mozione riapre un problema
abbastanza vecchio che riguarda la sede di Aosta, perché circa
dieci anni or sono c'era stata una richiesta avanzata dalle forze
sindacali, in particolare dell'allora Presidente Dujany, perché la
sede di Aosta non si chiamasse più sede provinciale, ma sede
regionale. Il tutto si risolse con un cambiamento di nome: sede
provinciale in sede regionale, non vi furono altre variazioni di
alcun significato.
Ora le istanze che vengono avanzate parlano di Ispettorato
regionale. Credo qui valga la pena di fermarsi un attimo sulla
organizzazione dell'Istituto Nazionale Infortuni, che è costituito
essenzialmente da un Consiglio di Amministrazione, da una Direzione
generale, dagli Ispettorati regionali e dalle sedi provinciali. Le
sedi provinciali hanno competenza territoriale esclusiva nella
provincia loro affidata - nel caso di Aosta, nella Regione Valle
d'Aosta - gli Ispettorati regionali hanno il compito di controllo e
di coordinamento delle sedi provinciali loro sottoposte. La
Direzione generale ha ovviamente la funzione di Direzione generale,
quindi detta i principi e le applicazioni delle leggi che
riguardano gli Istituti.
Un esperimento di creare un Ispettorato regionale ad Aosta è
stato fatto dall'Istituto Nazionale della Previdenza Sociale; se
vogliamo andare a verificare in cosa consiste questa innovazione,
possiamo vedere che si tratta di avere aggiunto un Direttore di
Ispettorato, una serie di impiegati - mi pare siano sette - che
fanno parte dell'Ispettorato regionale, i quali non hanno
nessun'altra funzione che quella di passacarte ed hanno un costo
annuo per la Previdenza Sociale di 150 milioni.
A questa modifica, di carattere strutturale, non ha fatto
riscontro nessun miglioramento nelle prestazioni da parte della
Previdenza Sociale. Questo è un primo interrogativo che mi
pongo.
Evidentemente per la sede INAIL di Aosta e per la Regione Valle
d'Aosta nascono alcuni problemi nei rapporti con l'Istituto
Infortuni, uno dei quali è, ad esempio, quello di avere
l'interlocutore unico in funzione della riforma sanitaria a Torino,
nella persona del Direttore dell'Ispettorato regionale, anziché
averlo ad Aosta. Si può facilmente concordare sulla necessità di un
rapporto più stretto, più rapido e vicino. Poi ci possono essere
altri problemi di carattere strutturale, che potrebbero interessare
ad una variazione ed una modificazione della struttura
dell'Istituto, però dobbiamo tener conto, a mio avviso, di due
fattori.
Innanzi tutto l'I.N.A.I.L. è un ente parastatale che applica
norme statali nelle quali la Regione non può interferire; l'altro è
che bisogna verificare se nell'ambito di quella che è
l'organizzazione generale dell'Istituto, certe modificazioni sono
compatibili o meno. Anche a me, come Partito Repubblicano, è
arrivata una richiesta di adesione alla volontà di trasformare la
sede di Aosta in regionale da parte del Presidente del Comitato
Consultivo dell'I.N.A.I.L., alla quale abbiamo obiettato che non
era possibile dare una risposta nè affermativa nè negativa perché
non ci venivano sottoposti i problemi nella loro concretezza, nè ci
veniva detto che cosa significava questa trasformazione della sede
da provinciale a regionale agli effetti della sua operatività,
ragione per cui non eravamo in condizioni di dare un giudizio. Oggi
mi sembra che siamo nelle stesse condizioni, per cui ritengo che
sia necessario, per poter valutare correttamente, affrontare il
problema facendo un'analisi di quello che può essere fatto e di
come deve essere fatto, perché bisogna verificare se la
trasformazione della struttura è efficace al fine del miglioramento
delle prestazioni che sono dirette ai lavoratori colpiti da
infortuni o malattie professionali, se il costo di queste
modificazioni giustifica che queste ristrutturazioni vengano fatte,
ed in ultima analisi quali vantaggi possono derivare di fatto da
questo tipo di ristrutturazione.
Credo che il deliberato della mozione debba essere modificato
nel senso della raccolta delle notizie necessarie attraverso una
serie di contatti con il Direttore dell'I.N.A.I.L. di Aosta, con il
Direttore dell'Ispettorato regionale del Piemonte-Valle d'Aosta,
con il Direttore generale, con le forze sindacali e con il Comitato
consultivo per verificare quali sono le reali volontà di modifica
dell'organizzazione dell'Istituto, quali sono i vantaggi che
derivano da queste modifiche, dopodiché saremo in condizioni come
Consiglio regionale di assumere delle decisioni e di prendere tutta
una serie di iniziative idonee per raggiungere questi
risultati.
Tra l'altro sento, è solo per farvi un esempio, che il
Consigliere Minuzzo ha parlato dell'istituzione di un Gabinetto
radiologico presso l'I.N.A.I.L. di Aosta. Il Gabinetto radiologico
presso l'I.N.A.I.L. di Aosta esiste dal 1959, ha funzionato per
alcuni brevissimi periodi, poi ha cessato perché o non si trovava
il radiologo o non si trovava il tecnico di radiologia; quando
avevamo il radiologo non avevamo il tecnico, quando avevamo il
tecnico non avevamo il radiologo. Abbiamo avuto due tecnici di
radiologia, trovati con tanta fatica in giro per l'Italia, che sono
tutti e due passati all'Ente Ospedaliero regionale, perché si erano
stancati di stare lì a non fare niente. Quindi l'apparecchio
radiologico all'I.N.A.I.L. c'è ed è inutilizzato, per cui stiamo
attenti a non creare strutture doppione che costano alla società,
ai lavoratori e non servono a nulla.
E' necessario affrontare il problema con estrema serietà e una
volta in possesso di tutte le informazioni, possiamo assumere delle
decisioni valide.
Per questa ragione propongo la seguente modifica del
deliberato:
DELIBERA
di impegnare le Commissioni consiliari permanenti
III
?
(Sviluppo Economico) e IV
?
(Sicurezza
Sociale), in collaborazione con l'Assessorato regionale alla Sanità
ed Assistenza Sociale:
1) a prendere contatti con i dirigenti I.N.A.I.L. della sede di
Aosta, dell'Ispettorato regionale per il Piemonte e la Valle
d'Aosta e della Direzione generale, nonché con le forze sindacali e
il Comitato consultivo I.N.A.I.L., per verificare quali sono le
reali possibilità di modifiche strutturali ed organiche della sede
I.N.A.I.L. di Aosta idonee a rendere il servizio più efficace e
rapido;
2) a riferire al Consiglio entro sei mesi l'esito di tali
incontri presentando una eventuale proposta concreta di
ristrutturazione della sede I.N.A.I.L. di Aosta.
PRESIDENTE
: Allora, Colleghi Consiglieri, è stato
presentato dal Consigliere De Grandis un emendamento sostitutivo
della parte deliberativa. Ha chiesto di parlare il Consigliere
Minuzzo. Ne ha facoltà.
MINUZZO - (P.S.D.I.):
Per dichiarare la mia disponibilità
ad accogliere questo emendamento presentato dal Consigliere De
Grandis, che in fondo anziché impegnare la Giunta, impegna in
qualche modo due Commissioni. La cosa può avere maggiore rilevanza
nei confronti dello Istituto. Mi ero permesso di impegnare la
Giunta viste alcune affermazioni fatte alcuni Consigli or sono dai
nostri Assessori, i quali si erano in un certo qual modo sentiti
sminuiti nelle loro funzioni quando il Consiglio regionale aveva
deliberato di dare incarico ad una Commissione di svolgere delle
indagini, di fare delle ricerche. Quindi in questo senso mi sta
bene l'emendamento presentato dal Consigliere De Grandis;
addirittura aggiungerei che la Presidenza del Consiglio informasse
i Ministeri competenti di questa iniziativa del Consiglio qualora
venisse approvata questa mozione, di modo che essi siano preparati
ad eventuali incontri con la Commissione.
Vorrei chiarire, per quello che riguarda l'intervento del
Consigliere De Grandis, che ho riferito esattamente quello che è
stato l'intervento del Direttore dell'I.N.A.I.L., che appunto
diceva "il Centro Medico Legale della sede, di un Gabinetto
otoiatrico, di un Gabinetto radiologico, nonché della dotazione
dell'attrezzatura necessaria all'effettuazione delle prove di
funzionalità cardiorespiratoria, in quanto ciò consentirebbe di
evitare, per la definizione delle pratiche di rendita per inabilità
permanente, i lunghi tempi morti conseguenti alla necessità di fare
effettuare ai lavoratori ora come ora i relativi accertamenti
medico legali presso strutture sanitarie esterne, situate non solo
in Aosta, ma per forza di cose anche a Torino".
Se poi questi Gabinetti non funzionano per altri motivi,
chiaramente dovremo adoperarci per farli funzionare; quello che ho
detto comunque non era a giustificazione della mozione ma solo per
riportare certe dichiarazioni fatte.
Nel dichiararmi d'accordo sull'emendamento del Consigliere De
Grandis, prego la Presidenza del Consiglio di tenere conto, per
quanto possibile, della mia richiesta, e cioè qualora approvata,
questa mozione venga inviata ai Ministeri ed agli uffici
competenti.
PRESIDENTE
: Ha chiesto di parlare l'Assessore alla Sanità
ed Assistenza Sociale, Rollandin. Ne ha facoltà.
ROLLANDIN - (U.V.):
Le osservazioni che sono state fatte
dal Consigliere De Grandis vanno prese in considerazione sotto una
duplice veste, in quanto lui ha parlato come esperto nel campo e
non c'è più molto da aggiungere sul tema.
Nell'incontro con il Dott. Zanibelli avvenuto in un primo
momento per un'ispirazione sull'attività delle varie sedi
nazionali, era stata fatta tutta una serie di considerazioni sul
funzionamento, quindi sulle sedi locali, sulle difficoltà
burocratiche di cui si accennava già in precedenza. Su questo penso
non ci sia molto da aggiungere, se non sottolineare il discorso
delle varie competenze e soprattutto la necessità che nello
snellimento delle pratiche ci sia la possibilità di una certa
autonomia nelle decisioni, come è stato sottolineato dal
Consigliere De Grandis, nel rispetto delle varie competenze che non
sono per delega dalle Regioni, ma seguono un proprio andamento,
legato a questo Istituto Nazionale che ha determinati compiti di
accertamenti medico-legali, per i quali collabora con la parte
sanitaria. A questo proposito voglio subito dire che in questo
lasso di tempo c'è stata la possibilità di avere un continuo
confronto per fare presenti alcune difformità rispetto ad altre
Regioni, e voglio citare il discorso delle cure termali, della
lastra unica, che ci hanno permesso di arrivare a dei risultati che
in altre Regioni non è stato possibile conseguire.
Ho parlato delle cure termali perché per un'anomalia nella
nostra Regione, c'era una possibilità di spesa estremamente
inferiore rispetto all'esigenza in quanto si contava sulle altre
sedi che erogavano questo servizio. Al momento del passaggio di
questa spesa sul fondo sanitario nazionale ci siamo trovati senza
il capitolo di spesa corrispondente, il che non è una cosa
indifferente, tenuto conto di quanti usufruiscono di queste
prestazioni.
Pertanto, quando si fa riferimento molto correttamente ad un
discorso di rapporto costi-benefici, che comunque non va
dimenticato anche se è in una sede di spesa staccata, va tenuto
conto che è l'onere che grava su un Consiglio regionale: l'esempio
molto eclatante per l'I.N.P.S. penso sia da tenere in
considerazione.
Per il resto - la sede, la ristrutturazione, le esigenze di
servizi che sono già state prese in considerazione - si sta
cercando di avere la massima economia, perché la presenza fisica di
un ambulatorio purtroppo non risolve il problema del servizio.
Si citava prima l'esempio della radiologia: la stessa cosa si
può dire ci fosse anche il Gabinetto per l'oculistica in quanto non
ci sarebbe comunque la possibilità di avere l'oculista che in sede
segue il malato e fa gli accertamenti necessari.
Alla richiesta di poter contare su degli specialisti abbiamo
dovuto rispondere negativamente, perché siamo già in ritardo con i
tempi, con le consultazioni e con le visite che sono di stretta
competenza sanitaria all'Ospedale. Quindi ci troviamo già in queste
difficoltà.
La possibilità di questo coinvolgimento mi sta bene, vorrei solo
ricordare al Consigliere Minuzzo per quel che riguarda
l'interessamento delle Commissioni, anziché della Giunta, che non
bisogna confondere i compiti.
Se ho capito bene da quello che è il testo modificato del
deliberato, sarebbero le Commissioni a prendere contatto con
l'Ispettorato, la Direzione generale per arrivare ad una
conclusione.
E' una cosa possibile; a mio avviso sarebbe corretto che ci
fosse un coinvolgimento anche dell'Assessorato alla Sanità, U.S.L.
e I.N.A.I.L. che di fatto poi collaborano a questa gestione. E' una
scelta vincolante, pur ritenendola a mio avviso indispensabile per
capire qual è la possibilità di integrazione di servizi rispetto ad
altri in una microrealtà come la nostra, per andare
nell'orientamento - che sottolineava il Consigliere De Grandis -
del massimo risparmio e per non creare una maxi-struttura che poi
di fatto rimarrebbe inutilizzata, comprendendo una spesa eccessiva
rispetto a quello che è il servizio prestato. Il deliberato mi sta
bene, tranne poi rettificare tenendo conto dell'integrazione fra
III
?
e IV
?
Commissione; questi però sono
dettagli.
PRESIDENTE
: Ha chiesto di parlare il Consigliere Péaquin.
Ne ha facoltà.
PEAQUIN - (P.C.I.):
Esprimo il voto favorevole del mio
Gruppo sull'emendamento proposto dal Consigliere De Grandis, che
non si discosta per niente dallo spirito della mozione presentata
prima dal Consigliere Minuzzo. E' necessario che si cerchi di
migliorare il funzionamento e le prestazioni che oggi si danno ai
valdostani e ci auguriamo che possa nascere qualcosa di
positivo.
Ci va bene che siano la III
?
e la IV
?
Commissione a prendere i contatti con chi di dovuto.
PRESIDENTE
: Ha chiesto di parlare il Consigliere De
Grandis. Ne ha facoltà.
DE GRANDIS - (P.R.I.):
Accolgo l'invito dell'Assessore
alla Sanità di aggiungere e di impegnare anche le altre strutture;
ma vorrei precisare che per me la presenza dell'Assessore nelle
Commissioni era già scontata perché ritenevo sarebbe stato un
elemento più che sufficiente per farci conoscere tutta una serie di
rapporti che oggi esistono.
PRESIDENTE
: Metto in approvazione la mozione nel testo
così emendato:
MOZIONE
SENTITE le richieste, fatte dal Direttore dell'I.N.A.I.L.
(Sede di Aosta), Dottor Gianfranco Andrianopoli, in occasione della
venuta ad Aosta del Ministro del Lavoro e della Previdenza Sociale,
On. Michele Di Giesi, con le quali auspicava l'autonomia della sede
rispetto all'Ispettorato di Torino per alcuni servizi e
l'istituzione di altri;
VISTE le sollecitazioni fatte in tal
senso dal Sig.
Adriano Norbiato, Presidente del Comitato Consultivo I.N.A.I.L.
della Valle d'Aosta;
RAVVISATA la necessità che tali richieste vengano al più
presto accolte dagli organi competenti per una maggior
funzionalità
degli uffici I.N.A.I.L. che operano in Valle
d'Aosta ed un miglior servizio per i valdostani;
CONSIDERATO che le pratiche svolte dal
l'I.N.A.I.L. devono
seguire un iter burocratico assai più lungo in quanto dipendono
dalla Direzione di Torino provocando così gravi ritardi per
l'evasione delle stesse causando disagi non indifferenti agli
assistiti della Valle d'Aosta;
il Consiglio regionale
DELIBERA
di impegnare le Commissioni consiliari permanenti
III
?
(Sviluppo Economico) e IV
?
(Sicurezza
Sociale), in collaborazione con l'Assessorato regionale alla Sanità
ed Assistenza Sociale:
1) a prendere contatti con i dirigenti I.N.A.I.L. della sede di
Aosta, dell'Ispettorato regionale per il Piemonte e la Valle
d'Aosta e della Direzione Generale, nonché con le forze sindacali e
il Comitato consultivo I.N.A.I.L., per verificare quali sono le
reali possibilità di modifiche strutturali ed organiche della sede
I.N.A.I.L. di Aosta idonee a rendere il servizio più efficace e
rapido;
2) a riferire al Consiglio entro sei mesi l'esito di tali
incontri presentando una eventuale proposta concreta di
ristrutturazione della sede I.N.A.I.L. di Aosta.
ESITO DELLA VOTAZIONE
Presenti 23
Votanti 23
Favorevoli 23
- Approvato all'unanimità -
PRESIDENTE
: Colleghi Consiglieri, i lavori del Consiglio
sono terminati. Il Consiglio è convocando per l'11 e il 12
marzo.
La seduta è tolta.
L'adunanza ha termine alle ore 19,28
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK