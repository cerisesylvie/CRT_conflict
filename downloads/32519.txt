Consiglio Regionale della Valle d'Aosta - Oggetto del Consiglio n. 1215 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1215 del 26 maggio 2010 - Resoconto
OGGETTO N. 1215/XIII - Interpellanza: "Situazione gestionale
ed organizzativa della società Vallenergie".
Interpellanza
Preso atto che i circa 12 mila utenti di Vallenergie che non
hanno fatto domanda per gli anni 2008 e 2009 per ottenere lo sconto
sulle bollette dell'energia elettrica potranno, nei prossimi mesi,
recuperarlo in parte;
Osservato che, purtroppo, continuano i disagi ed i
contenziosi con la società Vallenergie e che i cittadini, sempre
più numerosi, si rivolgono alle associazioni di categoria per
reclamare i loro diritti;
Considerato che Vallenergie è una società mista a
partecipazione regionale (51 percento ENEL e 49 percento
Finaosta);
il sottoscritto Consigliere regionale
Interpella
il Presidente della Regione per sapere se non ritiene
opportuno fare il punto in merito alla gestione organizzativa di
Vallenergie in una specifica riunione della competente
Commissione.
F.to: Rigo
Président
- La parole au Conseiller Rigo.
Rigo (PD)
- Grazie, Presidente.
Più volte, in questa breve legislatura, il Consiglio regionale è
stato chiamato a discutere sulla situazione gestionale di
Vallenergie, ma anche sul futuro di DEVAL, lo ha detto il
Presidente Rollandin ancora pochi mesi fa, precisamente il 10
febbraio scorso, quando manifestando il proprio imbarazzo per la
gestione di Vallenergie, ribadiva per lui necessario rompere
l'attuale rapporto con DEVAL di 49 a 51, perché questo è uno dei
punti nodali delle difficoltà fin qui subite dai cittadini
valdostani. Spero, Presidente, di avere in qualche maniera
interpretato il suo pensiero. In questi mesi, nonostante le
disavventure occorse a moltissimi cittadini valdostani, il
Presidente ha continuato a manifestare un giudizio positivo su come
DEVAL rappresenti un'eccezione rispetto alle strutture nazionali di
ENEL.
La preoccupazione è invece quella che scelte nazionali possano
portare all'impoverimento del settore valdostano, come è avvenuto
in altri settori, la Telecom per ricordarne uno. Scelte e ragioni
ovviamente che sono essenzialmente legate al mercato azionario,
ancor più in un momento di particolare crisi delle borse come in
questo periodo. Il rischio di subire quello che è successo in
questi mesi in Vallenergie non possiamo permetterlo. Allora abbiamo
presentato questa interpellanza, perché crediamo che le tensioni
fra utenti e Vallenergie si siano allentate, anche grazie
all'accordo sottoscritto a fine aprile fra i rappresentanti
dell'associazione dei consumatori e la società. Ci sono oggi forse
le condizioni politiche più serene per iniziare un confronto su
queste problematiche.
I disagi, certo, continuano, così come i contenziosi con la
società e il numero di segnalazioni rispetto all'area delle
bollette e dell'utenza sono sempre numerosi. In questo senso la
lettera pubblicata su La Stampa dell'8 maggio è emblematica. Ma la
soluzione ai disagi e ai disservizi non può essere solo la proposta
che un lettore, rispondendo alla lettera prima ricordata, ha
rivolto dalle stesse colonne del quotidiano: "Andate alla CVA come
ho fatto io". Occorre passare dall'imbarazzo totale - manifestato
in Consiglio regionale dal Presidente - al confronto e alle
proposte nelle sedi deputate: ecco il senso dell'iniziativa
consiliare. Il quesito posto può sembrare generico o superficiale,
ma questo è voluto. Credo sia necessario aprire un confronto su
come la risorsa energia possa essere affrontata anche con una
visione di prospettiva.
Nell'interpellanza chiediamo una sede e un tavolo per capire
cosa è successo in questi lunghi mesi in Vallenergie, perché è
potuto succedere, con l'obiettivo di mettere ordine, anzitutto.
L'imbarazzo vissuto dal Presidente è stato anche il nostro, la
gente diceva: ma come è possibile che la Regione non possa far
niente avendo indirettamente i propri rappresentanti nel Consiglio
di amministrazione di quella società...
A mio avviso un confronto sulla gestione di Vallenergie - e non
solo - è opportuno, ma può diventare l'occasione per discutere
anche della prospettiva futura per questa Regione. Discutere di
prospettive vuol dire anche affrontare argomenti più minuti che
riguardano la spesa quotidiana delle famiglie valdostane, mi
riferisco ai contatori elettronici. Il 21 aprile scorso abbiamo
appreso dal Presidente Rollandin che, a marzo 2010, i nuovi
contatori installati sono quasi il 90 percento, certamente un
numero rilevante in linea con gli obiettivi, di cui più del 90
percento telegestiti con la possibilità di rilevare da remoto la
lettura dei contatori in tempo reale, sulla base dei consumi
effettivi dei clienti.
Considerato che la distribuzione dell'energia è un settore di
pubblica utilità di primaria importanza, parimenti la bollettazione
riveste o dovrebbe rivestire questo carattere. Perché con i
contatori elettronici nelle bollette di casa viene segnalata ancora
una lettura di consumi presunti? E quando sarà possibile misurare i
consumi a fasce orarie, come disposto dall'Autorità per l'energia
elettrica e il gas? Le fasce orarie sono tre, ma il costo per
l'energia per il momento è uguale durante tutto l'arco della
giornata. Quando sarà possibile per le famiglie optare per un
consumo a minor costo, favorendo anche un migliore utilizzo
dell'energia stessa? Di tutto ciò penso sia utile parlare in
commissione con i diversi attori, associazioni dei consumatori,
Vallenergie, DEVAL.
Président
- La parole au Président de la Région,
Rollandin.
Rollandin (UV)
- Grazie, Presidente.
Naturalmente, in accordo con i vari Assessori interessati, in
particolare alle attività produttive, vorrei dire che innanzitutto
condivido l'esame che è stato fatto dell'insieme delle
problematiche che concernono l'interesse dell'Amministrazione
regionale ad avere un peso decisivo all'interno di DEVAL.
Voglio ricordare che questo Consiglio si era espresso
all'unanimità per sollecitare gli organi competenti ad attivarsi in
modo tale da riconoscere che questa è un'esigenza per la Valle e
non è un semplice modo per controllare DEVAL: non è il controllo
che ci interessa, ci interessa sapere il controllo di quello che
succede non in quanto azionista di riferimento, ma in quanto
necessità di avere prima di tutto qui un riferimento stabile di chi
viene ad Aosta a gestire le problematiche della DEVAL, che sono
complesse. Da quel momento in avanti abbiamo continuato ad
insistere e stiamo insistendo perché si arrivi a quel punto fermo,
che sarà la svolta, per riuscire a chiudere una serie di
problematiche.
Il collega ha evidenziato tutta una serie di problemi piccoli e
grandi, anche di prospettiva, alcuni legati all'utilizzo non
ottimale di strumenti come i contatori elettronici che già
esistono, su cui si era investito molto, anche per avere questa
possibilità di far risparmiare l'utenza con una lettura oculata,
con un utilizzo oculato dell'energia, nell'ottica del risparmio di
energia, perché alle volte si utilizza l'energia nei momenti in cui
costa di più, quando potremmo fare il contrario.
Condivido quindi appieno le osservazioni fatte, dicendo in modo
inequivocabile che purtroppo una serie di punti non avranno
soluzione se non si arriverà a quel punto definitivo. Però nel
contempo credo che sia utile e necessario questo confronto; quindi,
per quanto mi riguarda e anche a nome dell'Assessore, siamo
convinti che questo confronto possa esserci per ancor meglio
evidenziare le possibilità operative già di questo Consiglio di
amministrazione, cioè cosa si può chiedere a questo Consiglio di
amministrazione che faccia urgentemente per risolvere alcuni
problemi e, nel contempo, fare una prospettiva sul futuro. Adesso
non sto a ripetere su ognuno di questi temi, che saranno oggetto
del confronto che avverrà in commissione, che credo sia utile anche
per mettere a fuoco alcune tematiche che molto spesso rimbalzano,
nel senso che si dice: "è colpa di..."; a noi non interessa la
colpa, a noi interessa la soluzione! Non è che vogliamo
colpevolizzare, tanto meno chi lavora alla DEVAL, che spesso si
trova in condizioni molto difficili dovendo rispondere di
situazioni che non sono addebitabili alle singole persone che
svolgono questo lavoro, ma sono ascrivibili ad un impianto
dell'insieme che non risponde più alle esigenze di una società che
deve avere questi requisiti.
Abbiamo avuto purtroppo anche un esempio difficile, sempre in
Valle, della chiusura della sede dell'ENI per il gas; guardiamo
quanti risvolti negativi questo ha creato fra il
call center
generale, dove non rispondono o rispondono in modo tardivo non
conoscendo la nostra realtà, con tutti i disagi che a questo sono
seguiti e che sono arcinoti. Quindi capiamo benissimo quali sono le
perplessità rispetto al momento attuale, pertanto condividiamo
questa esigenza. Grazie.
Président
- La parole au Conseiller Rigo.
Rigo (PD)
- Mi dichiaro soddisfatto e ringrazio per la
disponibilità al confronto. Quindi invito il Presidente della
commissione competente ad organizzare nei tempi dovuti con il
Governo regionale questo confronto in sede di commissione.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK