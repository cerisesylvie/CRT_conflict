Consiglio Regionale della Valle d'Aosta - Oggetto del Consiglio n. 1846 del 21 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 1846 del 21 febbraio 2001 - Resoconto
OGGETTO N. 1846/XI Modifica delle modalità di gestione del
"bonus" concesso agli anziani degenti presso le microcomunità della
Regione. (Interrogazione)
Interrogazione Appreso del disagio creato ai parenti degli
anziani ricoverati presso le Microcomunità valdostane dal fatto che
viene loro negata, a differenza che nel passato, la possibilità di
gestire il "bonus" di £ 200.000 mensili, concesso quale "argent de
poche" per le piccole esigenze dell’anziano;
Ritenuto opportuno conoscere le ragioni che hanno determinato la
modifica delle modalità di gestione di tale "bonus";
il sottoscritto Consigliere regionale
Interroga
l’Assessore competente per sapere:
1) perché non si consente più ai parenti di gestire il "bonus"
di £ 200.000 mensili, concesso agli anziani dalle Microcomunità,
per le loro piccole esigenze quotidiane;
2) chi ha deciso tale novità;
3) cosa pensa delle rimostranze esternate da alcuni parenti che
hanno contestato il nuovo sistema.
F.to: Curtaz
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Desidero precisare innanzitutto che lo
scrivente ha ricevuto le rimostranze di due Signore, le stesse che
hanno poi indirizzato una lettera aperta al quotidiano "La
Stampa".
Le Signore in questione hanno le rispettive madri ospiti presso
una microcomunità, entrambe le anziane non sono più autosufficienti
pertanto l’argent de poche viene gestito
dall’ente e ai familiari vengono rimborsati gli
scontrini presentati a documentazione di spese effettivamente
sostenute.
L’ente gestore mi riferisce che si è visto per
alcuni mesi richiedere rimborsi per 200.000 lire mensili,
verificati gli acquisti dichiarati con quanto avevano le ospiti
nell’armadio a proprio corredo non sembrava esserci
una reale corrispondenza fra gli scontrini e il contenuto
dell’armadio delle anziane. Questo è quanto
riferisce l’ente e che prendo con beneficio di
inventario.
Senza contestazioni con i familiari l’ente ha
deciso di richiedere a tutti di precisare sullo scontrino il tipo
di acquisto, ad esempio: acquisto di una camicia da notte di colore
verde.
Questa richiesta ha fatto prendere posizione alle due Signore
che hanno iniziato la loro protesta sui vari fronti.
Personalmente, e rispondo così alla terza domanda, ritengo che
le rimostranze non abbiano più ragion d’essere,
anche in virtù delle nuove disposizioni che sono state emanate e
che ho personalmente illustrato alle interessate, ma il Consigliere
mi chiede il motivo per cui non si consente più ai parenti di
gestire il "bonus" di 200.000 lire mensili concesse agli anziani
delle microcomunità e il motivo risiede nel fatto che alcuni enti
gestori avevano più volte segnalato all’Assessorato
che in diversi casi parenti di utenti richiedevano una somma
mensile di 200.000 lire senza provvedere ad alcuna necessità del
proprio congiunto ospite della microcomunità.
In tal modo l’erogazione della somma si veniva a
configurare, ed era intesa così dai parenti, come uno sconto
praticato dall’ente gestore ai familiari che
contribuivano sia pure in parte ad integrare la quota alberghiera
versata dall’utente con reddito insufficiente.
Per rimediare a tale situazione, senza peraltro penalizzare quei
familiari, - e sono la maggioranza -, che invece, in maniera
corretta utilizzavano la somma per le esigenze dei propri
congiunti, impossibilitati a gestire la somma per le loro
condizioni di salute, si è disposto che i familiari non potessero
riscuotere la somma in contanti, ma provvedessero ad acquisire i
beni e i servizi necessari e se ne facessero rimborsare i costi
dall’ente gestore della microcomunità su
presentazione di idonei giustificativi di spesa. Anche nel caso in
cui non vi fossero familiari, o che essi non vi provvedessero,
l’ente gestore poteva procedere alle necessarie
spese individuali, conservando copia dei giustificativi, per
esigenze di trasparenza.
Successivamente, poiché le organizzazioni sindacali dei
pensionati avevano evidenziato la necessità di chiarire le modalità
di concessione della somma per spese personali, sono state
concordate con i sindacati delle modifiche ritenute eque alle
disposizioni citate che, con deliberazione della Giunta regionale
n. 3.630 del 30 ottobre 2000 e con decorrenza dalla stessa data,
sono state così sostituite - leggo il passaggio della delibera di
Giunta, punto 3.6.1. che dice -:
"Ciascuno degli utenti, che ne
faccia personalmente espressa richiesta scritta e che abbia un
valore dell’indice S.P.M.S.Q?"
che significa
indice di non autosufficienza o di autosufficienza
"? uguale o
inferiore a quattro, riceve dall’ente gestore la
somma di lire 200.000 mensili?"
. Quattro è considerato
l’indice entro il quale si ritiene autosufficiente
il soggetto sulla base della valutazione dell'Unità di valutazione
geriatrica.
"? la richiesta scritta ha valore annuale. Alla consegna
della somma mensile l’utente rilascia ricevuta
all’ente gestore, senza obbligo di ulteriore
rendiconto. Per consentire una completa informazione agli utenti
sopra citati, gli enti gestori predispongono e consegnano loro un
promemoria chiaro e conciso su tale possibilità?"
.
Il punto 3.6.2. della delibera dice:
"Per gli utenti che hanno un valore
dell’indice superiore a quattro, per gli utenti che
presentano un vagabondaggio grave o un'agitazione psicomotoria
frequente e per gli utenti etilisti l’ente gestore
provvederà, se necessario, ad acquistare beni e a fornire servizi
sino alla concorrenza con l’importo massimo di
200.000 lire mensili.
Tali beni e servizi dovranno fare riferimento ad esigenze
individuali, quali ad esempio l’abbigliamento, le
sigarette, i dolciumi, il barbiere, il parrucchiere,
l’estetista, i giornali, le riviste, i fiori,
eccetera.
L’ente gestore provvederà a predisporre un'idonea
modalità di registrazione delle spese sostenute in tal senso per
ogni utente, anche i relativi familiari potranno fornire i beni e i
servizi che essi ritengono necessari per i loro congiunti, utenti
della struttura.
A questo fine i familiari potranno provvedere direttamente
ovvero per il tramite dei fornitori di servizi, ad esempio il
barbiere, il parrucchiere, le manicure, eccetera,
l’ente gestore rimborserà loro le spese sostenute su
presentazione di idonea documentazione: scontrini, ricevute e
fatture sino alla concorrenza con l’importo massimo
di 200.000 lire mensili. Sono fatti salvi eventuali controlli da
parte dell’ente gestore".
Questo è il testo della delibera dell’ottobre che
modificava quella precedente ed è stata concordata parola per
parola con le organizzazioni sindacali pensionati.
Si è ritenuto che con tali modalità tutti gli ospiti di
microcomunità fossero tutelati, nel senso che quelli ancora in
grado di gestire una somma di denaro lo possono fare in totale
libertà e senza dover rendere conto ad alcuno, mentre quelli che
non sono più in grado di gestire tale somma possono contare sui
familiari ovvero sull’ente gestore per vedere
soddisfatte le loro personali necessità di piccola entità.
Va anche rimarcato che, per determinare il limite di
autosufficienza necessaria alla gestione della somma di denaro, si
è scelto, come dicevo, di riferirsi al dato oggettivo del valore
dell’indice da anni in uso nelle strutture sanitarie
così da non dover affidare ad alcuna figura, (operatori di
struttura, assistente sociale, personale amministrativo o
amministratore dell’ente gestore) il compito di
decidere se l’anziano era o meno capace di gestire
la somma di denaro.
Da ultimo, e questo ho fatto presente durante
l’incontro alle Signore interessate, con nota del
sottoscritto n. 3.703 in data 1° febbraio 2001 indirizzata a tutti
gli enti gestori dei servizi per anziani, si è ritenuto opportuno
fornire precisazioni su alcuni punti delle direttive regionali. Per
quanto riguarda le modalità di concessione della somma per spese
personali si è precisato quanto segue:
"In merito alla somma mensile per spese personali, 200.000
lire per utente di microcomunità ovvero 130.000 lire per utente di
centri diurni con possibilità di pernottamento, in seguito definita
per brevità "bonus", sono giunte da alcuni enti gestori numerose
richieste di chiarimenti circa la possibilità di erogare agli
utenti "bonus" relativi a mesi precedenti a quello in cui viene
fatta la richiesta ovvero di rimborsare ai parenti somme superiori
al "bonus" relativo al mese in cui vengono presentati i
giustificativi di spesa.
Tale possibilità nascerebbe dal fatto che in alcuni casi,
malgrado l’utente abbia presentato domanda scritta
di ricevere i "bonus", di fatto non li abbia mai ricevuti per
qualche mese perché non interessato ad usarli. Quando poi
l’utente intendeva sostenere delle spese personali
di importo superiore al "bonus" avanzava la pretesa di ricevere i
"bonus" non goduti relativi a ciascuno dei mesi precedenti.
Analogamente è avvenuto in alcuni casi per parenti che abbiano
presentato giustificativi di spese personali di importo superiore
al "bonus" e che richiedevano il rimborso con riferimento al
mancato uso dei "bonus" nei mesi precedenti. Allo scopo di definire
modalità uniformi di applicazione per tutti i cittadini utenti dei
servizi e per tutti gli enti erogatori dei servizi, ferma restando
la necessità che ogni utente interessato presenti
all’ente gestore una richiesta con validità annuale,
si precisa quanto segue:
a) il "bonus" è erogato mensilmente all’utente
che firma apposita quietanza;
b) i "bonus" che eventualmente non fossero ritirati
dall’utente non potranno essere consegnati
all’utente nei mesi successivi salvo il caso in cui
un utente abbia necessità di sostenere spese personali di importo
superiore al "bonus"; l’ente gestore potrà
consegnargli anche il "bonus" del mese precedente se esso non sia
già stato usufruito dall’utente ovvero anche quello
del mese successivo;
c) fatto salvo quanto disposto alla lettera b) in nessun caso
l’utente può richiedere l’erogazione
di più di 12 "bonus" all’anno;
d) i "bonus" non usufruiti dall’utente nel corso
dell’anno rientrano nella disponibilità finanziaria
dell’ente gestore in quanto si tratta di una
concessione fatta dal sistema dei servizi pubblici
all’utente.
Inoltre, per quanto riguarda la possibilità di rimborsare ai
parenti dell’utente le somme spese per esigenze
personali degli utenti stessi, analogamente si precisa quanto
segue:
e) il rimborso di spese sostenute nel limite del "bonus" può
avvenire con riferimento a spese effettuate nel corso del mese in
cui viene fatta la richiesta o del mese precedente;
f) in nessun caso i parenti dell’utente possono
richiedere il rimborso di più di 12 "bonus" per anno;
g) i "bonus" non rimborsati ai parenti
dell’utente nel corso dell’anno
rientrano nella disponibilità finanziaria dell’ente
gestore in quanto si tratta di una concessione fatta dal sistema
dei servizi pubblici.
Le disposizioni di cui alle lettere e), f) e g) valgono anche
per le spese sostenute dagli enti gestori in assenza di parenti o
in alternativa ad essi."
Questo è l’estratto della circolare che abbiamo
inviato e che rispondeva a tutta una serie di quesiti che erano
stati posti dalle amministrazioni locali che gestiscono i
servizi.
Noi abbiamo cercato di far passare questo concetto: il "bonus" è
per l’anziano, non è per i parenti, non è uno sconto
di retta, però la gestione del "bonus" deve essere una gestione
elastica perché se si compra il cappotto per
l’anziano e questo costa più di 200.000 lire, il
"bonus" va comunque autorizzato e viene poi rendicontato sulle
spese annuali del "bonus". Faccio un esempio come potremmo farne
tanti altri.
Con questa lettera si cerca di ipotizzare tutte le fattispecie
che possono presentarsi, devo dire però che, quando si parla poi di
gestione delle strutture da parte della Regione o da parte degli
enti, qui stiamo facendo una politica contraria perché queste
disposizioni che sono state date sono disposizioni che devono
essere applicate con il buon senso da parte di tutti.
Ci sono troppe rigidità alcune volte e cerchiamo di far capire
che queste non devono esserci così come ci sono state delle
situazioni in cui i parenti ritenevano questi "bonus" come una
disponibilità loro. Noi insistiamo nel dire che questa è una
disponibilità dell’anziano e non dei familiari anche
perché 200.000 lire al mese a disposizione per anziano ospitato,
che, pur pagando una retta è a carico dell’ente,
sono una cifra equa per le spese personali.
Concludo dicendo che se è vero, come è vero, che la Regione non
gestisce più queste strutture, è opportuno che ci si rivolga
direttamente al responsabile delle strutture così come ho invitato
queste due Signore a fare e devo dire che in linea di massima mi
sono parse soddisfatte della risposta.
L’applicazione concreta poi non intendo seguirla
perché sta nell'assoluta competenza dell’ente
locale.
Président
La parole au Conseiller Curtaz.
Curtaz (PVA-cU)
Prendo atto della risposta molto
dettagliata che mi ha dato l’Assessore. Intravedo
nelle argomentazioni dell’Assessore la risposta a
un'esigenza che può essere anche comprensibile. Quando
l’Assessore sostiene che dare del denaro a dei
parenti può aver comportato degli abusi, non ho motivo per non
credergli, cioè credo che questo possa essere avvenuto, quindi
capisco che si dovesse anche far fronte a questa problematica.
Ritengo tuttavia che ci siano due difetti in questa
impostazione; intanto quello di aver sostituito a una rigidità
eccessiva un’altra rigidità, perché il fatto di
impedire comunque a un certo tipo di anziano che ha particolare
difficoltà di gestire queste 200.000 lire attraverso i propri
parenti significa manifestare un atto di sfiducia nei confronti di
questi parenti.
Ora io ammetto che ci possano essere stati degli abusi; ritengo
però che la maggior parte dei figli, delle persone che seguono
questi parenti utilizzino le 200.000 lire per le esigenze
dell’anziano. Credo che questa rigidità, che è stata
percepita anche dalle Signore che hanno scritto la lettera come un
qualcosa di offensivo:
"? Insomma, non ci danno più queste
200.000 lire da gestire per i nostri genitori quasi ce le
tenessimo, quasi le rubassimo, quasi le mettessimo in tasca
noi?"
, non vada bene.
Condivido il principio che ha enunciato
l’Assessore, quando ha detto che ci vuole una
maggiore elasticità, però l’elasticità a mio
giudizio non deve essere solo di carattere temporale, quelle
modificazioni che sono state suggerite attraverso la circolare
dell’Assessore vanno anche bene, ma secondo me ci
deve essere proprio un'elasticità personale, da verificare laddove
si teme che ci siano degli abusi.
Però dove si pensa di aver a che fare con delle persone oneste e
ragionevoli nel gestire questa piccola somma, credo che ci voglia
un atteggiamento più disponibile anche perché poi le persone che
hanno questi problemi li vivono in maniera non dico traumatica, ma
ci restano male a vedersi sottrarre anche questa piccola
disponibilità.
E poi il principio che condivido, ma che va associato ad un
altro è questo, Assessore: lei sostiene che questi soldi devono
essere impiegati a favore dell’anziano e non dei
parenti e io sottoscrivo, però attenzione a non dare
l’impressione che non venga gestito a favore
dell’anziano, ma venga gestito a favore della
microcomunità perché è anche questa l’impressione:
"Ve li volete tenere, così non li spendete e ve li incamerate" e
questo è un po' quello che possono pensare i parenti.
Per finire prendo atto delle osservazioni che ha fatto
l’Assessore; ritengo che questo problema, che
coinvolge una serie di persone, venga affrontato con un po' di
umanità, di tatto, di elasticità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK