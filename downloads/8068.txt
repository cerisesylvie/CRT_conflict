Consiglio Regionale della Valle d'Aosta - Oggetto del Consiglio n. 2488 del 22 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2488 del 22 dicembre 1986 - Resoconto
OGGETTO N. 2488/VIII - RICHIESTA DI UN SERVIZIO DI AUTOBUS
PER ALCUNE FRAZIONI DELLA COLLINA DI AOSTA. -
(Interrogazione).
PRESIDENTE:
Do lettura dell'interrogazione dei
Consiglieri Mafrica e Bajocco:
Interrogazione
Gli abitanti di alcune frazioni della collina di Aosta (Pleod,
Bioula, Duvet) da numerosi anni, attraverso incontri e petizioni,
avanzano la richiesta di un servizio di autobus che li colleghi al
centro cittadino.
Poiché nel Consiglio comunale di Aosta si è affermato che le
responsabilità della mancata istituzione di una apposita linea
ricadono sulla Regione,
i sottoscritti Consiglieri regionali
Interrogano
l'Assessore competente per sapere:
1) se corrisponde al vero che le richieste ufficiali del Comune
di Aosta (lettera del 5.8.1986) sono rimaste inascoltate;
2) quali iniziative prenderà la Giunta per dare una positiva
risposta alle richieste degli abitanti della collina di Aosta.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
In relazione ai quesiti posti
dall'interrogazione, è possibile precisare quanto segue: non è vero
che le richieste del Comune di Aosta e di alcuni abitanti della
collina di Aosta non siano state prese in attenta considerazione.
L'Amministrazione regionale ha espresso a suo tempo la sua
disponibilità e ha predisposto ogni atto relativo alla possibile
istituzione di una autolinea collegante Pleod al centro di Aosta,
nonché al suo finanziamento.
Purtroppo l'adesione e la disponibilità della Regione urtano
contro due ostacoli: il primo è la difficoltà di ottenere il
nullaosta ministeriale ai fini della sicurezza come prescritto dal
D.P.R. 753 del 1980, in quanto la strada sin dall'incrocio con via
delle Betulle presenta pendenze che la rendono insicura nei mesi
invernali per l'impiego degli automezzi urbani previsti dal codice
della strada e dalle disposizioni ministeriali; il secondo è il
rifiuto dei concessionari ad effettuare detto autoservizio di linea
urbana nei mesi in cui il transito è reso ulteriormente
difficoltoso dal gelo e dalla neve.
L'Amministrazione regionale d'altra parte non può obbligare il
concessionario ad istituire un servizio di linea urbano solo
stagionale, poiché questa ipotesi non è prevista dalle disposizioni
in vigore.
Risulta all'Amministrazione regionale che lo stesso servizio di
scuola-bus che prima era effettuato fra Pleod e il centro è stato
soppresso, perchè gli autisti comunali avevano messo in evidenza le
difficoltà del traffico proprio nei mesi scolastici. Attualmente il
servizio di scuola-bus è stato dato in noleggio alla società SVAP,
la quale effettua due corse al giorno, ma le sopprime quando c'è
neve o ghiaccio. A differenza di un servizio di noleggio privato
quale è lo scuolabus, non è possibile sopprimere le corse di una
linea di servizio pubblico, ma non è possibile neppure trovare una
concessionaria disposta ad effettuare il servizio pubblico sulla
linea Pleod - centro cittadino. Inoltre la concessionaria avanza
riserve anche sull'utilizzo da parte degli utenti di una autolinea
collinare.
La precedente istituzione sperimentale di una autolinea della
bassa collina transitante per via delle Betulle, richiesta da una
petizione ricca di firme e dallo stesso Consiglio circoscrizionale,
è stata soppressa perchè in una intera settimana era utilizzata da
una sola persona. Comunque l'Amministrazione regionale continua ad
essere disponibile ad istituire il servizio pubblico fra Pleod e il
centro, e sta studiando le possibilità di adottare alcune soluzioni
alternative legate agli automezzi da impiegare, onde superare gli
impedimenti previsti dalla norme tecniche di sicurezza. Una
risposta definitiva in tal senso potrà essere fornita entro la fine
del mese di gennaio.
Ho voluto leggere puntualmente le risposte ed i quesiti per dare
un'idea di come ci stiamo interessando e dei tipi di ostacoli che
abbiamo di fronte. Stiamo comunque cercando una possibile via di
uscita a questo tipo di problema.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Prendo atto delle parole che
l'Assessore testè ha letto, anzi chiederei se gentilmente potesse
farmene avere una copia.
Il problema è un po' di maggioranza; non sono io che ho detto
che l'Amministrazione regionale non aveva niente, bensì è
l'Amministrazione comunale di Aosta a dire che l'Assessore
regionale competente non fa niente per istituire questo servizio.
Per prima cosa dovete quindi cercare di mettervi d'accordo fra di
voi, oppure vediamo di cambiare maggioranza......
TAMONE (U.V.):
.... potremmo metterci d'accordo con
voi.....
BAJOCCO (P.C.I.):
...Se vi mettere d'accordo con noi, può
darsi che certi servizi vengano fatti.
Mi dispiace che questa sia una interrogazione, avrebbe dovuto
essere una interpellanza; in quel caso avrei illustrato meglio
tutta la documentazione, perchè non è un problema di oggi, ma è un
problema che ci portiamo dietro dal 1982, e sembra che si sia
giocato a "ping pong" fra le Amministrazioni regionale e
comunale.
Oggi mi dice l'Assessore Lanivi che c'è disponibilità e che c'è
sempre stata; mi auguro che questa disponibilità si concretizzi e
che il problema venga risolto. Attualmente c'è un servizio pullman
con cui vengono presi i ragazzi della scuola (sono circa una
quarantina); posso capire che quando le strade non sono pulite come
dovrebbero il pullman non va, ma non mi si dica che a causa della
pendenza così forte e per il fattore climatico non riescono a
percorrerla. È una bella zona soleggiata, dove le strade sono
sempre pulite, e non è che non dobbiamo cercare di venire incontro
a questa gente. Il problema di fondo è che in quelle zone abitano
oltre ai bambini ed ai loro genitori, anche i nonni, e queste
persone anziane non debbono restare sempre in collina perchè non vi
è un servizio di linea urbana. Vediamo che tutta la Valle d'Aosta è
coperta dalle linee urbane, qui nel capoluogo di Regione, dove
abbiamo quattro piccole frazioni, non riusciamo a creare questo
servizio?
Ringrazio l'Assessore per quanto ha detto, ma la questione "ping
pong" se la deve vedere a livello del Comune di Aosta.
All'Amministrazione comunale di Aosta c'è un Assessore dell'Union,
qui c'è un Assessore dell'A.D.P., forse ci sono scontri, quindi
cercate di mettervi d'accordo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK