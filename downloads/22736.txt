Consiglio Regionale della Valle d'Aosta - Oggetto del Consiglio n. 2192 del 6 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2192 del 6 ottobre 2006 - Resoconto
OGGETTO N. 2192/XII - Ritiro di mozione: "Verifica della
funzionalità della destinazione di immobili di proprietà
dell'ARER".
Mozione
Constatata l'estrema necessità di abitazione di edilizia
pubblica dovuta ai costi spropositati di costruzione
dell'abitazione e degli affitti nella nostra Regione;
Visti i ripetuti interventi del SUNIA regionale (sindacato
immobiliare) sulla necessità di costruire abitazioni di edilizia
popolare;
Vista la relazione del Difensore Civico per il periodo marzo
2005-marzo 2006 che segnala e sottolinea la mancanza di abitazione
per l'emergenza abitativa nella città di Aosta;
Vista la relazione programmatica 2006/2008 presentata
dall'attuale governo regionale all'atto del suo
insediamento;
Considerato che nel 2002 è stato acquistato dall'ARER
(Azienda regionale Edilizia Residenziale) l'immobile sito in Aosta
Via Saint Martin de Corléans denominato ex clinica;
Sentito che tale immobile verrebbe ristrutturato e destinato
a persone anziane sole;
Il Consiglio regionale
Impegna
la Presidenza del Consiglio regionale a promuovere un
incontro tra una delegazione di Consiglieri con i responsabili
dell'ARER:
1) per verificare la funzionalità della destinazione di tale
immobile;
2) per conoscere i programmi e i progetti in corso e se
questi sono sufficienti a fare fronte alle esigenze abitative in
vigore.
F.to: Bortot - Squarzino Secondina - Venturella
Président
- La parole au Conseiller Bortot.
Bortot (Arc-VA)
- Prima della presentazione della mozione
vorrei fare una breve premessa.
Constato una certa fibrillazione nel Consiglio e anche nel
Governo, quando parliamo degli enti di emanazione pubblica, che si
parli di "CVA", che si parli di "Finaosta", che si parli del
casinò. Mi sembra che questa fibrillazione sia venuta anche per
quanto riguarda l'agenzia, nel senso che ho presentato questa
mozione e improvvisamente è emersa la conferenza stampa 2 giorni
fa... va bene, sono contento perché era già programmata,
Assessore... è la terza volta che si fanno conferenze stampa su
questa casa del "Quartiere Dora", ma non voglio fare polemiche; mi
interessa, invece, essere costruttivo.
La mozione è divisa in 2 parti: una, che è la più semplice,
chiede di andare a verificare la funzionalità e la destinazione
d'uso dell'ex clinica di Aosta; a noi risulta che si vogliano fare
dei minialloggi - per non chiamarli loculi...-, ho qui un prospetto
e, da quanto mi risulta, questi minialloggi per persone anziane
sono anche fuori legge. Sarebbe opportuno che il Consiglio si
interessasse e andasse a verificare che tipo di intervento è
programmato in questa struttura, anche perché sono emerse polemiche
di ogni genere; io penso che sia poco civile infilare delle persone
anziane in alloggi di tali dimensioni per ovvi motivi di socialità,
di deambulazione... e questo è un primo aspetto. Il secondo aspetto
è di maggior spessore, perché il rischio è che l'"ARER" debba
occuparsi dei problemi della casa solo dal punto di vista
dell'emergenza, e su questo noi non siamo d'accordo, cioè l'"ARER"
deve occuparsi dei problemi della casa nella loro interezza e nella
loro pienezza, nel senso che non bastano gli stanziamenti per i
mutui regionali, anche se sono cospicui, ma soprattutto alla luce
del fatto che tutta una serie di categorie di cittadini non possono
accedervi. Ci sono le persone di una certa età che perdono il posto
fisso, ci sono i precari che non hanno il posto fisso e tutte
queste persone non hanno accesso ai mutui regionali e, in questo
senso, sarebbe bene metterci le mani.
Ci sono poi tutta un'altra serie di categorie che hanno problemi
di casa ed è sotto gli occhi di tutti quanto costa acquistare casa
e quanto è l'ammontare degli affitti nella nostra città e nella
nostra Regione. In sostanza non mi trovo d'accordo quando in quella
presentazione al "Quartiere Dora" dell'intervento, l'Assessore dice
che è sconfitta l'emergenza casa. Vorrei capire se alla "emergenza"
diamo lo stesso significato, perché sono andato a cercare dei
documenti e noi abbiamo la relazione del Difensore civico che
riferisce che 400 persone lo hanno contattato per problemi legati
all'abitazione, abbiamo il "SUNIA" che è il sindacato degli
inquilini e degli affittuari legati alla "CGIL", che parla di
problemi legati alla casa. In sostanza, non vorrei che si lasciasse
tutto al cosiddetto "libero mercato" e quindi escludere grosse
fasce di popolazione a basso reddito fisso e non ci fossero degli
interventi veri e propri di tipo abitativo.
Ripeto: va bene il mutuo per la prima casa, vanno bene i fondi
di rotazione, vanno bene le cooperative, ma è necessario che la
Regione si doti anche di una politica di case di edilizia
residenziale; in questo senso vorrei sentire quello che ha da dirci
l'Assessore.
Presidente
- È aperta la discussione generale.
La parola al Consigliere Salzone.
Salzone (FA)
- Giusto per dare un po' di contributo a
questo che è un tema che mi sta molto a cuore, intanto per
segnalare 2 dichiarazioni che mi rallegrano: una dell'Assessore e
una del Presidente dell'"ARER", che sono collegate alla mozione che
ha presentato l'"Arcobaleno". La prima è quella dell'Assessore, e
non lo dico con sarcasmo, il quale in una sua ANSA dice che è
sconfitta l'emergenza abitativa; per qualche aspetto le dirò che
sono d'accordo, poi spiegherò il perché. L'altra questione invece
più pertinente è un'altra ANSA in seguito a una conferenza stampa
fatta in questi giorni dal Presidente dell'"ARER", che intitola:
"Guardare anche alla qualità delle costruzioni", quindi si punta in
modo particolare alla vivibilità degli alloggi da destinare alle
categorie meno abbienti, e questo è l'aspetto che lega di più al
punto 1) della mozione, che è quello dove si chiedono maggiori
delucidazioni rispetto ad un programma che desta non solo a me, ma
anche ai sindacati, allo stesso "Arcobaleno" che presenta la
mozione, alcune perplessità sulla tipologia. Voi sapete benissimo
cos'è, perché ne abbiamo già parlato in quest'aula: ritengo sia
deleterio costruire alloggi di dimensioni che non sono peraltro
neanche possibili da costruire rispetto alle leggi attuali, cioè
pensare di mettere anziani in alloggi da 20 metri a me pare una
cosa assurda! Quando si parla di un'architettura più moderna,
quindi un'architettura che dia la possibilità di avere maggior agio
negli alloggi, credo che si vada nella direzione giusta.
Peraltro devo dire che il 1° ottobre di quest'anno si è
festeggiata la giornata contro le barriere architettoniche e anche
qui c'è un'ANSA dell'Assessore Fosson piuttosto significativa;
sarebbe interessante leggerla tutta, ma per questioni di tempo non
la leggo. Quando l'Assessore Fosson parla di "una città accessibile
che favorisca la vita delle persone con disabilità, ma anche quella
degli anziani, dei giovani, dei bambini, delle donne incinte...",
in generale a "tutti", vuol dire che andiamo verso una giusta
concezione di vivibilità e di modernità. Credo che dovremmo per
forza di cose approfondire meglio la discussione sull'intervento
che dovrà essere messo in atto nell'ex "Casa Gagliardi", perché da
quello che mi risulta esistono barriere architettoniche a tutti i
livelli, non c'è alcun intervento che va in questa direzione,
quindi o c'è una contraddizione nelle dichiarazioni oppure qualcosa
non va! Detto questo, quando l'Assessore manifesta con una certa
soddisfazione la fine dell'emergenza, in un certo senso mi trova
d'accordo, però dire che non c'è più emergenza non esclude che c'è
un forte disagio dal punto di vista abitativo e lo vedremo
probabilmente quando il Comune di Aosta o l'"ARER" apriranno il
bando di concorso per l'assegnazione di quegli 80 alloggi che si
costruiranno al "Quartiere Dora": lì vedremo probabilmente più di
1.000 persone che faranno domanda, questo perché c'è un disagio
ormai conclamato.
Per quanto riguarda l'emergenza, su questo sarei più prudente: è
vero che è forse diminuita, è vero che con la modifica della
deliberazione che ha fatto l'Assessore recentemente ha chiarito
finalmente la questione fra l'emergenza che deve essere
amministrata nei diversi Comuni, anche se c'è un problema oggettivo
che sottopongo all'Assessore. Prima che lei emanasse questa
deliberazione, Assessore, come lei sa, c'era e c'è una graduatoria
in vigore che ha assegnato a cittadini che legittimamente avevano
le condizioni e sono regolarmente in graduatoria. Dopo la sua
deliberazione succede che, siccome la disponibilità di alloggi c'è
solo ad Aosta o quasi solo ad Aosta, tutte quelle persone che sono
state dichiarate in emergenza mesi fa probabilmente non troveranno
collocazione; nella graduatoria c'erano una trentina di persone,
adesso sono stati assegnati alcuni alloggi ma almeno 11-12 sono di
altri Comuni che partono da Courmayeur e finiscono alla bassa
valle. Per queste persone che sono in graduatoria da tanti anni
dovremo dare la possibilità di trovare una soluzione, anche nei
Comuni dove non c'è ERP. Io penso che, siccome sono entrati in
graduatoria legittimamente, hanno acquisito un diritto! Se però la
situazione - come lei fa capire - è migliorata rispetto al passato,
credo sia indispensabile trovare la possibilità di avere una
normativa che metta finalmente ordine al "problema casa". Come
ricorderà, più volte ho fatto delle iniziative per sollecitare
alcuni organismi importanti che, secondo me, nell'ambito del
problema della casa devono essere salvaguardati, che sono
l'osservatorio prima di tutto, ma anche la Consulta della casa
stessa.
Credo che tutta la normativa debba essere rivista, il "sistema
casa" in Valle d'Aosta deve essere rivisto e deve avere la
possibilità di raggruppare tutti quei settori che partono dalla
Regione con l'Ufficio territorio che cura l'emergenza per quanto
riguarda l'istruttoria piuttosto che il contributo sull'affitto;
poi abbiamo l'"ARER" che svolge le funzioni di cui abbiamo sempre
detto, il Comune di Aosta che si occupa della casa in almeno 2
Assessorati - fino a qualche tempo fa erano addirittura 3 -, più
l'"APS" che svolge una funzione più che altro tecnica.
Credo sia indispensabile giungere ad una normativa che riordini
tutto il sistema abitativo, alcune idee le abbiamo; come lei sa,
noi abbiamo fatto qualcosa, abbiamo preparato un disegno di legge
di cui lei ha preso visione, potrà non esserne del tutto d'accordo,
però credo che questo dibattito debba assolutamente iniziare per
mettere questo sistema finalmente in una carreggiata giusta e che
consenta di avere quei finanziamenti necessari a risolvere i
problemi finora risolti solo all'interno della città di Aosta,
città di Aosta che beneficia degli ultimi contributi della
"GESCAL". Voglio peraltro ricordare che gli 80 alloggi che verranno
costruiti al "Quartiere Dora", di cui si è fatta l'ennesima
conferenza stampa, risalgono a contributi del 1995 e sono gli
ultimi contributi dello Stato a fondo perso; dopodiché non ci
saranno più contributi dello Stato, per cui un sistema per
finanziare il mondo della casa va necessariamente trovato.
Se si aprirà un dibattito, potremo affrontare le prossime
emergenze, parlo di emergenze perché ritengo che anche il flusso
migratorio abbia modificato nei dati tutta una serie di situazioni
che, ad oggi, non sono commisurabili al passato. Ritengo quindi che
questo fenomeno sia analizzato e studiato per tempo, ci si
confronti, per cercare di dare una soluzione ad un problema che
ritengo non sia assolutamente terminato. Mi auguro che le sue
dichiarazioni così positive non ci facciano sedere tranquillamente
e pensare che il problema della casa sia risolto, perché allora
avremmo percorso una strada sbagliata.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Intanto ringrazio il collega Salzone anche
per i suoi suggerimenti in merito, devo dire che molte delle cose
che ha detto le condivido. Voglio solo precisare che per quanto
riguarda l'ANSA, non è una mia ANSA, evidentemente era l'addetto
dell'ANSA che ha sintetizzato un concetto che partiva dal
presupposto che in Valle d'Aosta ci sono 53.000 famiglie e in
questo momento abbiamo un dato riferito all'emergenza abitativa di
26 persone, quindi è chiaro che in termini di percentuale il dato è
qualificante per una situazione che potremmo dichiarare "buona". Ho
detto anche altre cose: ho detto che abbiamo a che fare con una
materia in divenire, costantemente in fase di aggiornamento e
trasformazione, con dei processi che non sappiamo ancora dove ci
porteranno, fra i quali quello dell'immigrazione e questa evidente
difficoltà da parte di alcune fasce sociali di chiudere il mese
pagando l'affitto... sono processi che vanno governati, seguiti,
monitorati, soprattutto nell'ottica di fare in modo che uno stato
di sofferenza non diventi emergenza. Per la questione che non sia
solo il Comune di Aosta, abbiamo già cominciato a dare un segnale
in questo senso con la deliberazione che lei ha richiamato.
Vorrei tornare sulla mozione, perché ritengo che potremmo
aprire, qui, una discussione sulla "Casa Gagliardi", ma questo
costringerebbe me a tirare fuori tutta una serie di valutazioni, di
autorizzazioni e di considerazioni, di atti che rischierebbero di
far diventare noiosa la mia esposizione e, per certi versi, anche
inconcludente, perché chi non è d'accordo direbbe che non è
d'accordo... allora credo sarebbe interessante se si accogliesse la
mia proposta. Io proporrei di portare questo argomento in III
Commissione, invitando il Presidente della III Commissione a voler
aprire sulla questione della "Casa Gagliardi" una serie di
audizioni che consentano ai Consiglieri della III Commissione, che
peraltro essendo istituzionale è chiaro che qualsiasi Consigliere
interessato potrebbe partecipare e dare il proprio apporto, in
maniera che si faccia in quella sede il confronto dovuto, l'analisi
delle singole posizioni, di quelle che sono le autorizzazioni, non
autorizzazioni, i progetti, i costi, le risposte che si intendono
dare, quelle che si danno... e anche da dove nasce la scelta di
destinare "Casa Gagliardi" all'ospitalità temporanea di anziani che
erano privi di locazione, e contestualmente in questa audizione di
fare, lì, anche una panoramica su quella che è la situazione
generale della casa.
Naturalmente sono ben contento di essere invitato in III
Commissione a spiegare cosa sta facendo l'Assessorato e come è
rappresentata la fotografia per quanto riguarda il nostro punto di
vista, quindi inviterei - se c'è questa possibilità - i proponenti
a ritirare questa mozione, fermo restando questo impegno.
Naturalmente poi gli esiti della Commissione su uno e sull'altro
dei punti possono essere riportati in quest'aula e, di conseguenza,
riservarci qui un dibattito più politico, senza dover entrare a
richiamare: "ma qui... come era stato detto... piuttosto che gli
uffici"... che mi sembra sgradevole.
Presidente
- Se non c'è nessun altro che chiede di
intervenire, dichiaro chiusa la discussione generale.
La parola al Consigliere Bortot.
Bortot (Arc-VA)
- Sono soddisfatto delle dichiarazioni
dell'Assessore. Il nostro scopo era quello di discutere su questi 2
problemi, non tanto di vederci approvare o respingere una mozione.
In sostanza, rispetto agli impegni presi penso che possa fare fede
anche il Presidente della III Commissione.
Ritiriamo la nostra mozione.
Il Consiglio prende atto, concordando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK