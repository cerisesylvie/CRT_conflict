Consiglio Regionale della Valle d'Aosta - Oggetto del Consiglio n. 943 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 943 del 19 settembre 2019 - Resoconto
OGGETTO N. 943/XV - Interpellanza: "Interventi per la tutela
dell'ecosistema del torrente Chalamy nel territorio del Parco
Naturale Mont Avic".
Rini (Presidente)
- Punto 52 all'ordine del giorno Per
l'illustrazione, la parola alla collega Pulz.
Pulz (ADU VDA) -
Nel mese di agosto, come credo molti di
noi, mi sono in parte dedicata a escursioni tra le nostre splendide
montagne. Questa interpellanza è stata ispirata da un'uscita con
amiche nel bellissimo parco naturale del Mont Avic, prima area
protetta regionale istituita dalla Regione Autonoma Valle d'Aosta,
dove mi piace sempre tornare, oltretutto in occasione quest'anno
dei suoi primi trent'anni, celebrati con una bellissima mostra
fotografica presso il Forte di Bard, per mettere in luce le
bellezze rare del territorio del Mont Avic.
È proprio percorrendo i suoi sentieri e ammirando gli specchi
d'acqua, i boschi, le montagne tutt'attorno, che si può capire fino
in fondo quanto l'ambiente costituisca davvero un bene comune. È un
bene giuridico unitario che inerisce a un inestimabile interesse
pubblico di valore costituzionale primario. Un elevato livello di
tutela deve pertanto sempre essere garantito e come tale deve
risultare inderogabile dalle altre discipline di settore. Questo lo
dichiara con grande forza la legge quadro nazionale sulle aree
protette, la n. 394 del 1991, la quale precisa anche molto
chiaramente che la trasgressione dei regolamenti dei parchi
naturali regionali è sanzionata penalmente. La legge regionale n.
30 dello stesso 1991, che recepisce ovviamente la legge quadro
nazionale, dichiara fin dal primo articolo la prioritaria tutela
dell'ambiente naturale in tutti i suoi aspetti da parte della
Regione Autonoma Valle d'Aosta.
È proprio ai fini della conservazione e del recupero delle
risorse naturali e ambientali che la Regione ha istituito l'ente
Parco naturale del Mont Avic nel 1989. Nella legge regionale c'è un
concetto che poi è stato ribadito nella successiva legge del 2004
e, dopo questa escursione di cui vi sto parlando, in cui mi sono
riempita gli occhi di meraviglia, ho avuto la curiosità di andare a
rivedere la normativa. Devo dire che è la legge del 2004 che mi ha
davvero stupita e sulla quale vorrei dei chiarimenti. La legge del
2004 si concentra sullo spettacolare torrente Chalamy, il torrente
che ha questo suono dolce, questa "c" dolce che nei patois della
bassa valle corrisponde allo "sc" francese; questo me lo ha
spiegato l'inarrivabile Joseph Rivolin. E proprio il Chalamy dà il
nome alla valle, perché chiaramente è il suo vero gioiello. Questo
torrente è stato tra l'altro classificato dal piano di tutela delle
acque, il PTA del 2006, come corpo idrico di particolare pregio; e
vorrei vedere: è meraviglioso!
La legge istitutiva del parco, appunto quella del 1989, di
trent'anni fa, che definisce il territorio dell'area protetta,
specifica che il confine del parco stesso corre lungo la sponda
orografica sinistra del torrente Chalamy e di conseguenza il corso
d'acqua è tutto compreso nel parco del Mont Avic. Questo è molto
ovvio, lo direbbe anche Monsieur La Palice: il torrente è il
gioiello del parco e quindi è dentro il parco. È comunque
confermato anche dagli atti - il nostro Assessore dice sempre che
l'Amministrazione parla per atti - e lo dimostra anche il decreto
del Presidente della Regione, quello del 2010, che nell'occasione
di un modesto ampliamento del parco allega due cartografie
digitali, da cui risulta appunto che il torrente fa parte del
parco, in quanto è il suo diamante. Fino a qui tutto molto logico:
Aristotele sarebbe felice.
Scopro invece con grandissimo stupore che alla legge regionale,
quella del 2004, sono state allegate due cartografie che sembrano
contraddittorie. Una corografia che conferma l'appartenenza del
torrente Chalamy al parco e, invece, una planimetria catastale che
sembra escluderlo, in quanto a un certo punto, per una sorta di
magia che non si capisce, il confine corre lungo la sponda destra e
non più sinistra del torrente, così viene escluso il tratto
bellissimo, forse il più bello, in prossimità della località di
Chevrère di Champdepraz.
A questo punto a noi serve l'Assessore all'ambiente, anche se
all'epoca non c'era, però sicuramente ha potuto chiarire il
problema con i suoi dirigenti tecnici. Vogliamo capire come si
spieghi l'incongruenza determinata da questa discordante
planimetria catastale, quella allegata alla legge regionale del
2004, considerato che il tratto del torrente Chalamy, dove c'è
Chevrère di Champdepraz, è situato all'interno dell'area protetta,
sia secondo la legge istitutiva del 1989, sia secondo il decreto
del Presidente della Regione del 2010. Poi vorremmo capire come sia
stato possibile autorizzare proprio in quel tratto del
pregiatissimo torrente Chalamy, con parere favorevole dell'ente
Parco, cosa che mi ha veramente molto stupita, che a un certo punto
ha detto "va beh, quella zona lì è esterna al parco". Come ha
potuto autorizzare la costruzione di un impianto idroelettrico nel
2011 da parte di un privato a scopo di lucro, con un'opera di presa
nel torrente Chalamy, il cui ecosistema risente pesantemente per la
diminuzione della portata d'acqua dovuta ovviamente ai
prelievi.
Come se non bastasse - questo è stato motivo di ancora più
grande stupore - è stata autorizzata una pista per l'interramento
della tubazione dell'impianto a lato del parco. E cosa scoprono i
miei occhi? Questa pista è definita dal Comune una pista per lo sci
di fondo e varie attività sportive invernali. Ora, io non sono
esattamente una sportiva come invece il mio vicino di casa, il
consigliere Restano, tuttavia qualche volta qualche pista di fondo
la percorro d'inverno, però difficilmente mi capita di percorrerla
a quota 1200 metri, perché ormai sappiamo benissimo, con i
cambiamenti climatici, che le nevicate di quando eravamo bambini
con metri e metri di neve ce le possiamo scordare. Fra le poche
certezze che ho nella mia vita, però c'è che non andrò mai a sciare
nella pista del Mont Avic, che ha delle pendenze incredibili ed io
non vorrei intasare il reparto di ortopedia, che in inverno ha già
il suo da fare.
Quindi, le chiedo per finire, Assessore, quali azioni questo
Governo vuole mettere in campo per tutelare realmente l'ecosistema
del torrente Chalamy, che è la perla del Mont Avic? E in
particolare le chiedo: considerando che l'attività di produzione di
energia idroelettrica, che è in atto da sette anni e un po' di più,
sembra in palese contrasto con quanto stabilito dal piano di
gestione territoriale del parco e del relativo regolamento, che non
a caso si intitola "norme e sanzioni", per quale motivo chi ha la
responsabilità del parco, immagino il suo presidente, non abbia
predisposto l'immediata sospensione dell'attività? Come mai non ha
ordinato il ripristino, quello che la legge dice "riduzione in
pristino"? Perché la legge del 1991, all'articolo 29, mi pare parli
molto chiaro, almeno io credo di aver capito che è così, però
aspetto di sentire quello che mi potrà spiegare lei.
Presidente
- Ha chiesto la parola, per mozione d'ordine,
il consigliere Lucianaz.
Lucianaz (LEGA VDA)
- Sulla pronuncia corretta dei
toponimi valdostani. Collega Pulz, per l'autorevolezza di questa
assemblea, il suo prestigioso consigliere Rivolin dovrà anche
informarla che tutti i toponimi valdostani con la "y" greca finale
sono ossitoni o, come si suol dire, parole tronche, nonché
Chalamy.
Presidente
- Collega Pulz, magari colleghiamo la sua
risposta alla mozione d'ordine dopo nella replica, va bene? Grazie.
Per la risposta all'interpellanza, la parola all'assessore
Chatrian.
Chatrian (AV)
- Devo dire la verità che ieri tornando a
casa a Torgnon riflettevo proprio su questo: se in
francoprovenzale, in patois si poteva dire Chalamy o Tzalamy o
Chalàmy. Io penso che sia una delle parti più importanti. Quando
ero ragazzo, giovane universitario, faceva male sentire certe
storture. Soprattutto nei momenti in cui uno abita in certi luoghi,
sentire non utilizzare bene i vocaboli, io penso che sia un brutto
segnale e un brutto segno.
Al di là di questo, farò qualche considerazione e poi cercherò
di rispondere dal punto di vista tecnico, collega, anche perché le
domande che lei pone si riferiscono a un passato ormai lontano,
quindi tecnicamente mi hanno risposto gli uffici dell'ente Parco su
quello che è stato ed è successo nel 2010, 2012, 2014, 2015. Però
ci metterei un po' invece dal punto di vista politico, posso dirle?
Perché poi per chi ci ascolta sembra sempre che vada tutto male,
che sia tutto un disastro, sembra che non ci sia nulla che
funzioni, che l'asticella della valorizzazione e della tutela dei
nostri ambienti sia probabilmente molto bassa.
Le assicuro che ieri ho partecipato al primo tavolo tecnico
proprio sull'inizio del percorso per ampliare i confini del parco
regionale naturale del Mont Avic. Devo dire con un certo orgoglio
che per la prima volta il tutto parte dal basso. Quindi, mettiamo
in campo anche un po' di positività e le cose belle che si stanno
facendo. Soprattutto, per raggiungere degli obiettivi bisogna avere
anche un po' di coraggio, fare delle scelte, scelte che magari non
tutti condividono, ma trovare il giusto equilibrio e la giusta
compensazione per andare oltre. In questo caso si tratta di
ampliare il nostro parco regionale, perché probabilmente mai come
in questo momento ci sono in quelle zone nuove opportunità anche
occupazionali, nuove opportunità per i nostri giovani laureati o
non laureati. Forse mai come in questo momento il nostro ambiente è
non solo il bene più prezioso, ma potrà darci delle grandi
soddisfazioni, se valorizzato bene, in una maniera anche
innovativa, avendo comunque una certa cultura del sano
ambientalismo che ha il montanaro, che ha chi abita in montagna,
che ha chi frequenta comunque queste nostre zone.
Cerco di rispondere nel merito ai quesiti che ci ha posto. Per
quanto riguarda il quesito numero uno, faccio presente che la
struttura regionale competente, fatte le debite verifiche,
riferisce che le planimetrie (la tavola 1 planimetria catastale
allegata alla legge regionale n. 16 del 2004) non presentano
discordanze. La risposta alla sua prima domanda è quella della
struttura di riferimento: dal punto di vista tecnico non presentano
discordanze, quindi non ce ne sono. Si tratta di planimetrie in
scala 1:10.000 e seppure la corografia può forse suscitare qualche
dubbio interpretativo in alcuni tratti, la planimetria catastale
individua in modo chiaro il percorso del torrente Chalamy e pone
nettamente il confine del parco sulla sua destra orografica.
Quindi, il tratto del torrente Chalamy di cui stiamo parlando è
esterno al parco.
Per quanto riguarda il decreto del Presidente della Regione n.
229 del 2010, con cui fu approvato l'ampliamento del parco, gli
allegati in scala 1:50.000 non permettono di apprezzare alcun
particolare di rilievo, probabilmente perché l'oggetto del decreto
non concerneva l'area dello Chalamy, ma una zona ben definita.
Quindi, le supposte incongruenze rilevate possono ritenersi delle
imprecisioni e non degli errori materiali.
Per quanto riguarda invece il secondo quesito, a quanto risulta
dagli atti il progetto di impianto idroelettrico in questione è
stato oggetto di regolare procedura di valutazione di impatto
ambientale, durante la quale lo stesso è stato esaminato da tutti i
soggetti competenti in materia ambientale, inclusi l'ente Parco
regionale del Mont Avic e la struttura regionale competente in
materia di aree protette. Il progetto, modificato e mitigato nel
corso della sua istruttoria alla luce delle perplessità e richieste
di chiarimenti sollevati da alcuni degli attori coinvolti, è stato
ritenuto da tutti ambientalmente compatibile con opportune misure
di mitigazione, fissate con la delibera di giunta n. 2196 del 13
agosto 2010. In particolare, così come richiesto dall'ente Parco,
sono stati eliminati tutti i manufatti originariamente previsti
all'interno del parco lungo la sponda destra del torrente, a
eccezione dei soli interventi di raccordo della paratia, del DMV
(Deflusso Minimo Vitale) e del sistema di rimonta per i pesci. A
tutela dell'ambiente acquatico, oltre alla consueta imposizione di
un minimo deflusso vitale, è stato fatto divieto di prelievo nel
periodo invernale 1 dicembre - 31 marzo.
Quanto invece alla pista citata, come mi sembra dicesse anche
lei nelle sue considerazioni, non è privata, ma è d'iniziativa
pubblica comunale ed è situata sulla sinistra orografica del
torrente, quindi esterna all'area tutelata. Anche in questo caso è
stata effettuata la procedura di valutazione di impatto ambientale
ed è stata ritenuta ambientalmente compatibile con la deliberazione
di Giunta regionale n. 1574 del 23 maggio 2008. Anche in questo
caso c'è stata l'indicazione delle misure di mitigazione degli
impatti, sia in fase di realizzazione che di esercizio dell'opera.
Penso di aver risposto tecnicamente ai quesiti che lei mi poneva e
ci poneva.
Per quanto riguarda invece l'ultima domanda su quali azioni si
intendano mettere in campo per tutelare realmente. Considerato
quanto appurato e riferito in risposta ai precedenti quesiti,
quindi vista la risposta al punto uno e al punto due, non essendoci
allo stato attuale situazioni che possono far supporre criticità a
carico del torrente Chalamy, non si ritiene necessario porre in
essere ulteriori azioni di tutela. Peraltro il piano di gestione
del parco, approvato con deliberazione di Giunta regionale n. 794
del 19 giugno 2018, contiene numerose e articolate indicazioni
quanto alle misure da adottare per garantire una corretta gestione
degli aspetti ambientali.
Penso di aver risposto in maniera diretta e franca dal punto di
vista tecnico, perché ho riportato quello che l'amministrazione ha
fatto per il tramite di atti che lei avrà avuto modo in parte di
leggere e di verificare. Per quanto riguarda invece la terza
domanda, come dicevo prima, l'iter che noi abbiamo avviato adesso
con i diversi Comuni, Châtillon, Pontey, Fénis, Champorcher e
Champdepraz, e i privati, io penso che vada proprio nella direzione
che una regione piccola come la nostra possa giocarsi altre sfide,
ma sfide anche di natura culturale: non solo occupazionali, non
solo ambientali, ma di natura anche culturale. Io penso che siano
delle sfide belle da affrontare e non siano delle sfide di
maggioranza o di opposizione, su questo io ci credo molto, ma sono
delle sfide che non hanno etichette. Hanno l'etichetta di essere
culturalmente una partita in gioco aperta.
Mi sto confrontando con diversi colleghi, assessori regionali di
altre regioni, e non ci sono altre regioni che hanno più del 30
percento di territorio tutelato come il nostro. Ci sono poche
regioni che hanno un parco nazionale così presente e valorizzato.
Ci sono poche regioni che hanno dei parchi regionali e ci sono
poche regioni che hanno più di cinquanta SIC (Siti di Importanza
Comunitaria), quindi aree che non solo vengono tutelate, ma che
hanno degli
atout
ambientali e turistici che, io penso,
forse non abbiamo ancora valorizzato a sufficienza. Ci sarà spazio,
modo e tempo per fare meglio, ma facendo in maniera che si parta
dal basso, che si parta dai comuni, che si parta anche dalle Unité
des Communes e che si parta anche dai singoli privati, con una
regia di natura regionale. Ieri mi è stato chiesto da diverse
persone, dopo l'incontro che abbiamo fatto per un futuro
ampliamento del Mont Avic: la gioia e la sensazione più bella è che
il tutto parte dalle comunità locali. Io penso che su questo la
Regione abbia anche un obbligo, che non è solo morale ed etico, ma
anche politico di accompagnare queste belle sfide, che sono le
sfide del 2050.
Presidente
- Per la replica, la parola alla collega
Pulz.
Pulz (ADU VDA) -
Collega Lucianaz, mi dispiace doverla
cogliere in fallo, perché la finale in "y" è atona, come per
esempio nel cognome Dujany, quindi torrente Chalamy.
Assessore, nella pubblicità
on line
della bella mostra
dedicata al Mont Avic si legge che "la valle di Champdepraz, nucleo
originario del parco, ha conservato immutate le peculiarità che ne
fanno uno dei più originali settori delle Alpi occidentali,
caratterizzato da straordinari paesaggi, da ambienti altrove poco
diffusi sulle Alpi italiane". Dice ancora: "l'ampliamento dei
confini nel 2003 è inserito nell'area naturale protetta, la valle
di Champorcher, rendendo ancora più vario il patrimonio naturale
particolarmente tutelato". E ora si parla di ulteriori ampliamenti,
come ci ha spiegato prima il collega Cognetta.
A questo punto però c'è da chiedersi se sia una buona notizia
quella degli ampliamenti, perché il torrente Chalamy era senz'altro
più selvaggio e più rispettato prima che entrasse, tra l'altro
nella sua parte più suggestiva, nel parco. Io vorrei veramente
capire quale sia la logica che sottende la cura del parco:
turistica e commerciale o davvero ambientalista? A me sembra di
poter esprimere questo dubbio, che noi valdostani siamo così tanto
assuefatti alla bellezza da non averne un reale rispetto e una
sincera preoccupazione, per lasciarlo così com'è ai nostri figli e
nipoti, affinché possano goderne come ne abbiamo goduto noi, prima
che qualcuno potesse scoprire quanti bei soldi si possono fare
sfruttando all'inverosimile le acque dei torrenti.
Assessore, le pongo questa domanda a cui non trovo risposta. Ma
scusi, poniamo per assurdo che non vi sia alcuna reale incongruenza
tra le cartine, come le hanno spiegato e certificato i suoi
tecnici, ma qual è la logica? Scusi, questa è una domanda logica!
Qual è la logica per la quale il gioiello del parco, che è il
torrente Chalamy, è fuori dal parco? Io questo non lo capisco! Non
so se voi lo capite, boh! Insomma, io me ne dispiaccio nel profondo
per il nostro ambiente, che meriterebbe un rispetto reale, una
nuova sensibilità, per chi questi principi li incarna e non li dice
soltanto, per i tantissimi escursionisti che quel giorno insieme a
me si sono davvero riempiti gli occhi di meraviglia. Se mi può, in
una qualche altra occasione, perché adesso non c'è più tempo,
risolvere questa incongruenza io le sarò grata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK