Consiglio Regionale della Valle d'Aosta - Oggetto del Consiglio n. 357 del 22 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 357 del 22 febbraio 1989 - Resoconto
OGGETTO N. 357/IX - STATO DELLE PROCEDURE RELATIVE AL
PROGETTO DI COSTRUZIONE DEL DEPURATORE DI DERBY, ALLA LUCE DELLA
RECENTE SENTENZA DEL TAR DI AOSTA. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
APPRESO l'esito del ricorso presentato al TAR da alcuni abitanti
della frazione di Derby contro la costruzione di un depuratore in
una zona ritenuta inidonea;
CONSTATATO che il TAR ha richiesto una ampia documentazione alla
Regione ed al Comune di La Salle e che ha inoltre incaricato il
Provveditorato alle Opere Pubbliche per il Piemonte e la Valle
d'Aosta della redazione di una relazione tecnica sulle
caratteristiche morfologiche del terreno;
i sottoscritti Consiglieri regionali del Gruppo comunista
INTERPELLANO
la Giunta regionale per conoscere:
1) lo stato delle procedure relative al progetto di costruzione
del depuratore di Derby;
2) quali siano le intenzioni della Giunta in merito alla
questione del depuratore, alla luce della recente sentenza del TAR
di Aosta.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
I fatti ci portano nuovamente a parlare
della questione del depuratore di Derby. Il Consiglio ricorderà una
discussione animata che c'è stata qualche mese fa su questo
problema; oggi ci troviamo in presenza di una sentenza del TAR che
a nostro giudizio ha qualche rilevanza. Avevamo nel corso della
discussione sostenuto che era necessario approfondire le
valutazioni tecniche relative ai due possibili insediamenti: quello
della zona umida di Derby e quello dell'Equilivaz, prima di
procedere ad una scelta. Avevamo sottolineato come ci fosse stata
una eccessiva fretta e come la documentazione presentata non avesse
il carattere della completezza ma fosse abbastanza
approssimativa.
Ci pare che il TAR abbia in qualche modo confermato queste
perplessità e questi dubbi. La sentenza di questo mese del TAR
infatti accoglie, prima di poter procedere, la richiesta di
ulteriore documentazione; il TAR chiede in sostanza che la Regione
presenti tutta la documentazione presa in esame dalla
Sovrintendenza per i Beni Culturali e Ambientali e incarica il
Provveditorato generale delle opere pubbliche per il Piemonte e la
Valle d'Aosta di procedere mediante sopralluogo, da effettuarsi in
contraddittorio con le parti e con l'adozione dei mezzi tecnici più
opportuni, a una verifica della zone in cui è prevista
l'installazione del depuratore, per accertare in relazione alle
questioni prima citate le caratteristiche morfologiche del terreno,
anche sotto il profilo della possibilità di smottamenti e
inondazioni.
A noi sembra che questa sentenza abbia in qualche modo
rappresentato una novità e per questo motivo abbiamo presentato una
interpellanza per sapere a che punto si trovano le procedure
relative al progetto di costruzione del depuratore di Derby e poi
quali siano le intenzioni della Giunta in merito alla vicenda, alla
luce della sentenza del TAR.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (DC):
Per quanto riguarda lo stato delle procedure,
il 10 di febbraio scadeva il termine per la presentazione degli
elaborati relativi all'appalto concorso; sono pervenute 14 offerte
sulle 28-29 ditte invitate. La Commissione giudicatrice comincerà i
suoi lavori lunedì prossimo, con l'apertura delle offerte che non
sono buste, sono dei pacchi, sono elaborati di una certa dimensione
e prevedo che il lavoro non sarà certo di pochi giorni, ma di
settimane se non di mesi.
Per quanto riguarda la recente sentenza del TAR, il Consigliere
Mafrica ha letto quelle sono le richieste del TAR: ebbene, noi da
una parte andremo avanti con l'esame degli elaborati dell'appalto
concorso e nel frattempo il TAR arriverà alle sue determinazioni,
alle quali naturalmente poi dovremo adeguarci, ma sulle quali nella
fase preliminare faremo le nostre valutazioni.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
La risposta dell'Assessore, anche se è
breve, in sostanza conferma che non c'è nessun cambiamento di
intenzioni, che quindi la Giunta prosegue con determinazione su
questa strada che non ha incontrato il consenso della popolazione
di Derby. Ci è stato detto che sono state presentate 14 offerte,
composte da pacchi voluminosi in quanto il progetto in realtà non
esisteva proprio perché contenuto in quei pacchi, e che occorrerà
del tempo per esaminarli.
Faccio perlomeno la raccomandazione alla Giunta, visto che il
TAR non ha richiesto tempi lunghi - mi pare che si tratti di venti
giorni per la consegna del materiale della sovrintendenza e 45
giorni per il Provveditorato per la verifica ambientale - che si
proceda all'esame di questi documenti, ma prima di fare ulteriori
passi si attenda la sentenza del TAR.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK