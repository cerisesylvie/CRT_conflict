Consiglio Regionale della Valle d'Aosta - Oggetto del Consiglio n. 2536 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2536 del 11 gennaio 2017 - Resoconto
OGGETTO N. 2536/XIV - Interpellanza: "Divergenze fra quanto
pattuito per le spese legali della Saint-Vincent Resort Casino e
gli oneri effettivamente sostenuti".
Rosset (Presidente) -
Punto n. 11 dell'ordine del giorno.
Per l'illustrazione chiede la parola il collega Cognetta, ne ha
facoltà.
Cognetta (M5S) -
Questa interpellanza prende spunto da
quanto scritto all'interno dell'allegato all'ultimo bilancio della
Casino de la Vallée
relativamente ad una somma pagata a
degli avvocati, in cui veniva riportato un contenzioso, quindi ho
chiesto nota rispetto al contenzioso, a come era nato e a come si
era svolta la cosa. La cosa è partita nel novembre 2013, quando
l'allora Amministratore unico Frigerio dismette i mandati, comunica
agli avvocati che fino a quel momento avevano seguito le diverse
cause fatte dalla Casino de la Vallé e anche dalla Gestione
straordinaria: "avete fatto un buon lavoro, ma non siamo più
interessati alla vostra collaborazione", e a saldo e stralcio di
questa collaborazione offre 8 mila euro. A questo punto nasce un
contenzioso fatto di diversi passaggi piuttosto lunghi e
articolati, in un certo momento si arriva addirittura alla
presentazione da parte dell'avvocato che ha ricevuto il benservito
anche di un'istanza di citazione, e poi successivamente un
provvedimento esecutivo, un decreto ingiuntivo che chiedeva una
somma piuttosto rilevante di 212.500 euro, che la Casino in quel
momento poi paga. Questo va avanti ancora, ci sono diversi
passaggi, alla fine si chiude un contenzioso, anche per evitare
ulteriori spese, per una somma che è all'incirca di 568 mila euro,
che si aggiungono ai 215 mila che ho già enunciato. Tutto questo
avviene chiaramente, almeno dalle carte che vedo io, all'insaputa
dell'Assessore di riferimento fino al 18 gennaio 2016, perché in
quella data riceve una comunicazione l'Assessore nella quale
l'avvocato Sommo ha comunicato alla proprietà: "guardate, stiamo
per firmare un accordo, se ci volete dire qualcosa...". L'Assessore
ha risposto: "va beh, è una cosa che dovete vedervi voi, non voglio
entrare nella situazione, quindi fate come volete". Questo io lo
trovo discutibile, ma è una mia opinione personale. Comunque alla
fine viene indennizzato questo avvocato per la somma che ho detto,
pagata in diverse
tranche
. A questo punto la domanda che io
faccio in questa interpellanza è molto semplice: com'è stato
possibile che da 8 mila euro si sia passati di fatto a più di 700
mila e rotti euro. Tra l'altro, c'è una parte nell'accordo che
prevede che, qualora vengano recuperati dei soldi dalle cause che
ci sono, si dia ancora una parte ulteriore di altri 130 mila euro
in aggiunta a quelli che ho già detto, all'avvocato che ha seguito
la faccenda. Mi chiedo quindi come sia possibile sbagliarsi di così
tanto: da 8 mila euro all'incirca a 1 milione di euro, perché poi
c'è l'IVA e il CPA, c'è tutta quanta una serie di altre spese ed
oneri accessori.
C'è un ragionamento da fare ulteriore a quello che ho fatto di
presentazione: dal 2013 in avanti poi abbiamo pagato degli altri
avvocati, abbiamo dismesso i mandati con quelli di prima, ma le
cause sono continuate e abbiamo pagato altri avvocati. Non ho
quantificato quanto perché non ho chiesto, ma mi sembrava già
abbastanza quello che avevamo perso fino a questo punto, ma di
sicuro le cause sono andate avanti e quindi ci sarebbero da
aggiungere anche gli onorari di queste persone. Chiedo pertanto di
sapere se è possibile chiedere i danni, ammesso che ci siano,
perché lei può notare, Assessore, che pare abbastanza strano
passare da una cifra così piccola ad una così grande. Se non è
possibile, a questo punto mi chiedo in base a quali ragionamenti si
possono continuare a scegliere determinati amministratori e questi
possono prendere decisioni di questo tipo, anche informando la
proprietà, che dice: "fai come vuoi", ma comunque sia alla fine ci
portano a questi risultati. Questo è solo un esempio, altri ne
porterò, perché ce ne sono diversi di quello che accade come scelte
sia di questo tipo che di altri tipi in forniture piuttosto che in
servizi fatti dalla società in maniera assolutamente arbitraria e
comunque poco economicamente vantaggiosa per la società stessa,
quindi a questo punto vorrei capire a chi dovremo chiedere conto di
ciò che accade.
Presidente -
Ha chiesto la parola l'Assessore Perron, ne
ha facoltà.
Perron (UV) -
Collega, su questo avevo già risposto ad
una precedente interrogazione, quindi avevo già ricostruito. Provo
per sommi capi a riepilogare con una puntualizzazione, perché lei
ha detto una cosa che non corrisponde a verità. L'avvocato Villani
ha assistito il Casinò in una pluralità di contenziosi intentati
dalla società del gruppo Lefebvre, quindi, come lei sa - ne abbiamo
parlato più di una volta -, questo continuo proliferare di azioni
giudiziarie avviate dalla società Lefebvre, tra l'altro per
contenziosi di valore molto elevato, quindi con conseguenti
parcelle, avevano nel corso degli anni fatto aumentare molto i
costi per le difese affidate all'avvocato Villani. Questo è il
motivo per cui la società ha chiesto di poter riesaminare le
parcelle. Sul fatto che lei cita mi permetto di contestare, nel
senso che vorrei ricostruire la questione degli 8 mila euro: voglio
pensare che lei l'abbia fatto in buona fede o perché non conosceva
esattamente i fatti. L'iniziale proposta di transazione novativa,
che era stata inviata all'avvocato Villani di 8 mila euro è il
frutto di valutazioni sviluppate sulla base di importi indicati in
avvisi di parcella già emessi dal legale per lavori effettuati, di
cui si era discusso nel momento in cui si era ragionato con la
revoca del mandato e si riferisce in modo preciso, collega
Cognetta, soltanto a quanto richiesto dall'avvocato Villani nelle
due proforma n. 439/2013 e n. 440/2013, che complessivamente
ammontavano a 15 mila euro. Non si è passati quindi da un'offerta
di transazione di 8 mila euro che compensava la globalità delle
parcelle: 8 mila euro sono stati offerti a compensazione di una
transazione, il cui valore era 15 mila euro. Questo per precisione,
perché non si è passati da 8 mila a 1 milione. In ogni caso, a
fronte dell'andamento delle azioni esecutive poi intraprese,
l'importo non può essere assunto a parametro di nulla, se non di
questi due dati. Successivamente a gennaio il professionista
notifica al Casinò - lei ha fatto l'accesso agli atti, quindi credo
di averle ricostruito il dossier - un primo ricorso per ingiunzione
che provvisoriamente diventa esecutivo per 226 mila euro, la
società si oppone al decreto ingiuntivo, chiede la sospensione,
peraltro avvalendosi del patrocinio di un altro legale (avvocato
Olivetti), il Tribunale di Torino - e siamo a febbraio 2015 -
respinge la richiesta di sospensione della provvisoria esecutorietà
motivando anche nel merito. La società quindi a seguito di questa
ordinanza del Tribunale, per evitare l'azione esecutiva, paga
l'importo dovuto. A novembre 2015, l'avvocato notifica alla Casinò
un secondo ricorso per ingiunzione di 560 mila euro. L'avvocato
quindi poi ha emesso altre parcelle - do i dati per una
ricostruzione totale - per ottenere il pagamento di compensi - qui
siamo in via extragiudiziale - per 130 mila euro. Questa è una
parte importante. La società ha contestato di dovere queste somme
pretese dall'avvocato, sia in via giudiziale che in via
extragiudiziale, sulla base di accordi fra le parti sulla
quantificazione del compenso professionale. Il Tribunale sposa la
tesi dell'avvocato, quindi dà torto alla società che in teoria deve
pagare.
Tutto questo per dirle che, in considerazione dell'andamento di
tutte queste cause in opposizione ai decreti ingiuntivi che
lasciava presagire, collega, un esito non favorevole alla società,
a fronte di un rischio legato al contenzioso in parte minacciato
dall'avvocato Villani per circa 910 mila euro - il totale porta a
questo - a cui vanno aggiunti gli oneri di legge, l'IVA, quindi si
sarebbero aggiunte ulteriori spese, ulteriori interessi moratori
direi pesanti su un importo di questo genere, la società ha
ritenuto vantaggioso procedere a transare questo contenzioso per
una cifra di 460 mila euro, oltre alla CPA e all'IVA. Voglio solo
aggiungere che sono tuttora in corso tentativi di recupero delle
spese legali della società del cosiddetto "gruppo Lefebvre" tramite
lo studio l'avvocato Olivetti. Come abbiamo detto, quando parliamo
del bilancio di Gestione straordinaria, si tratta di operazioni
assolutamente difficoltose perché, sono società aventi sedi in
paradisi fiscali e il recupero delle cifre dovute diventa quasi
impossibile, ma si sta lavorando. Dalla ricostruzione del
contenzioso tra Casinò e l'avvocato quindi non risultano da parte
dell'ex Amministratore unico comportamenti in danno alla società,
in considerazione del fatto che le pretese economiche riconosciute
al professionista per effetto della transazione conclusa tra le
parti sono il frutto di un contenzioso promosso dal legale che
scaturisce da una diversa interpretazione sui contenuti e sulla
validità degli accordi precedentemente intercorsi tra la società e
il professionista. Aggiungo che non è stata disposta nessuna
manleva a favore dell'ex Amministratore unico, come risulta dal
verbale di assemblea ordinaria totalitaria del 22 luglio, nel quale
è avvenuto l'avvicendamento al vertice aziendale.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Assessore, ho qui la lettera:
"trasmissione notativa a seguito della dismissione di tutti i
mandati affidati", indirizzata dall'Amministratore agli avvocati
che ha citato: "A seguito dell'incontro di lunedì 16 dicembre 2013,
stante la necessità di definire i rapporti economici per l'attività
da voi svolta sino alla dismissione dei mandati, comunicata con
nota del 25 novembre 2013 - quella che io cito inizialmente -, vi
confermiamo che siamo disponibili al pagamento a saldo e stralcio
di ogni vostra pretesa economica relativa a tutti i contenziosi di
cui voi vi siete occupati, nessuno escluso, della somma
onnicomprensiva e forfettaria di euro 8 mila a saldo dell'intera
attività - io magari non sono un esperto, però vuol dire che ti do
8 mila euro per tutto quello che hai fatto, punto, non per le due
note da 15 mila, non per una parte: ti do 8 mila euro per tutto
quello che hai fatto - l'interruzione degli incarichi fa decadere,
a nostro avviso, ogni altro accordo stipulato in precedenza e
connesso agli stessi, ovvero collegato all'esito futuro e incerto
delle cause". Vede, Assessore, è chiarissimo: ti do 8 mila euro e
bon. L'avvocato a questo punto chiaramente fa causa e ovviamente
vince. Vogliamo dire che forse questa nota mandata è stata
intempestiva, è stata poco approfondita? Voi come la giudicate? Lei
come la giudica? E soprattutto, se questo non dà luogo a nessun
tipo di contenzioso, e quindi non c'è la manleva, allora non c'è
neanche il danno? Uno fa una mossa così...va bene?
Quando lei è stato informato, immagino che abbia ricevuto tutta
la documentazione, perché se non ha ricevuto tutta la
documentazione, è chiaro che certe decisioni poi non possono essere
prese, come proprietà sto dicendo. Io, di fronte a lettere del
genere, avrei quanto meno chiesto spiegazioni: "scusate, possibile
che siamo andati in una direzione così sbagliata?". Assessore,
anche il fatto di non guardare le cose è un danno, non è soltanto
il farle o non farle; anche il fatto di girarsi dall'altra parte o
di non approfondirle è un danno. Soprattutto quando parliamo di
cifre di questa natura in una situazione economica del Casinò che
già era compromessa, non è che lo è diventata dopo. A conti fatti
600 mila euro circa del buco che ha avuto l'anno scorso il Casinò
arrivano da qua, perché è stato fatto nel 2016, quindi dei 19
milioni non so più quanti sono diventati ormai di buco, quasi 700
mila stanno qua dentro su una cosa di questo tipo. Voi pensateci un
momento.
Assessore, io resto quasi senza parole. per dire: "va beh, chi
se ne frega tanto in mezzo a tutto il resto va tutto bene...", però
non va bene, ci va controllo da parte della proprietà, sennò sembra
quasi che qualcuno gestisca soldi che non sono i suoi e allora chi
se ne frega, va tutto bene...sembra, non ho detto che sia così. Io
quindi non voglio entrare nel merito di tutte quante poi le
questioni andata e ritorno che ci sono, su cui ci sarebbe da dire
perché ci sono diversi passaggi un po' così rispetto a tutto quello
che è accaduto, però non ci si mette a fare questi discorsi senza
approfondire in maniera adeguata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK