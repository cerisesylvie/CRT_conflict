Consiglio Regionale della Valle d'Aosta - Oggetto del Consiglio n. 1694 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1694 del 13 luglio 2022 - Resoconto
OGGETTO N. 1694/XVI - P.L. n. 12: "Modificazioni alla legge
regionale 20 luglio 2007, n. 17 (Interventi regionali a favore di
imprese in difficoltà)".
Bertin (Presidente) -
Passiamo al punto n. 5.01. La P.L.
n. 12 è stata notificata alla Commissione europea e si esamina il
testo predisposto dalla IV Commissione.
È stato depositato un emendamento da parte della II Commissione.
Il relatore, che è anche il primo firmatario della P.L., è il
consigliere Aggravi, a cui passo la parola.
Aggravi (LEGA VDA) -
La presente proposta di legge si
pone l'obiettivo di revisionare la legge regionale del 20 luglio
2007 n. 17, disciplinante gli interventi regionali a favore delle
imprese in difficoltà, ai sensi della normativa inerente agli aiuti
di Stato, così come definita dalla comunicazione della Commissione
europea denominata "Orientamenti sugli aiuti di Stato per il
salvataggio e la ristrutturazione di imprese non finanziarie in
difficoltà".
È bene precisare che una revisione della normativa in materia di
aiuti di Stato è da tempo al vaglio delle Autorità comunitarie e da
oggi con maggiore attenzione, a fronte delle evoluzioni che la
crisi economica e sociale dovuta alla pandemia da Covid-19 sta
determinando al mercato interno dell'Unione Europea.
Proprio per far fronte alle incombenze della crisi, nel marzo
2020 è stato adottato il cosiddetto Temporary framework che ha di
fatto determinato le modalità di applicazione delle misure di aiuto
che i vari stati membri e relativi enti territoriali subordinati
hanno adottato per far fronte agli effetti distorsivi generati
dalle varie misure di contenimento al contagio del Covid-19.
Al contempo, proprio in ragione della crisi economica, la
Commissione ha tra l'altro prorogato la validità di alcune norme
della disciplina non emergenziale sugli aiuti di Stato,
apportandovi anche talune correzioni per renderne certa
l'applicazione durante tutto l'evolversi della situazione
emergenziale prorogandoli di fatto sino al 2023.
L'obiettivo proprio di questa proposta di legge è quello di
riformare la normativa regionale in materia di aiuti al salvataggio
e alla ristrutturazione delle imprese in difficoltà, sulla base di
piani propriamente definiti, redatti con l'ausilio di
professionisti accreditati in linea con le previsioni regolamentari
in campo nazionale e comunitario.
È bene precisare che l'ottica delle modifiche proposte non
contempla direttamente l'attuale congiuntura di crisi economica,
bensì il medio periodo, in particolare le future fasi di rilancio
della nostra economia nel corso delle quali potranno emergere
situazioni di difficoltà meritevoli di sostegno, con l'obiettivo di
non perdere capacità produttiva e occupazionale nell'interesse di
tutta la comunità valdostana.
La presente proposta di legge è stata depositata dai promotori
in data 24 febbraio 2021, in considerazione del suo contenuto e
della vigente normativa comunitaria, la proposta di legge è stata
oggetto di notifica alla Comunità europea in data 8 luglio 2021 per
le dovute verifiche di conformità al quadro regolamentare degli
aiuti di Stato.
Hanno successivamente fatto seguito due richieste di
approfondimenti e informazioni pervenute nelle date del 26 ottobre
2021 e del 17 dicembre 2021 a fronte delle quali sono state
definite le proposte di modifica e di integrazione al testo
originario con l'obiettivo di renderla più coerente al quadro
regolamentare in materia di aiuti di Stato, poi concretizzate nella
definizione di emendamenti dedicati approvati dalla II e IV
Commissione, nonché dagli impegni presi dal Presidente della
Regione con le istituzioni comunitarie coinvolte.
Le interlocuzioni con le Autorità comunitarie si sono poi
concluse con l'emanazione del provvedimento ufficiale in data 9
marzo 2022.
A conclusione di questo percorso dal lato regionale, le attività
di esame del testo finale si sono poi concretizzate con
l'approvazione in IV Commissione nel luglio 2022 e con la
compatibilità finanziaria espressa dalla II Commissione, lunedì
scorso.
Nello specifico dei contenuti, la proposta di modifica tende ad
adeguare al mutato contesto economico e sociale la legge regionale
del 2007 prevedendo, tra l'altro, al suo interno anche la tipologia
degli aiuti temporanei per la ristrutturazione con un orizzonte
temporale di diciotto mesi che nel testo storico non era
prevista.
Tra le novità apportate dalla presente proposta di legge vi è
anche quella dell'individuazione puntuale dei soggetti riconosciuti
ai fini della redazione dei piani funzionali all'ottenimento
dell'aiuto, ovvero quelle società o singoli professionisti, anche
organizzati in forma associata, che risultano iscritti nel registro
dei revisori contabili ai sensi della normativa vigente.
Tale aspetto è funzionale tra l'altro ad avvicinare la norma
regionale al nuovo contesto normativo nazionale comunitario di
riferimento in materia di ristrutturazioni o salvataggi di imprese
in difficoltà.
Allo stesso modo sono state implementate le previsioni normative
inerenti alle tipologie di aiuto già previste dalla vigente legge,
con particolare riferimento ai finanziamenti e alle garanzie;
un'ulteriore modifica apportata con questo intervento legislativo è
quella della previsione di contributi a fondo perso per la
realizzazione dei piani di salvataggio e ristrutturazione.
La proposta di legge si compone di diciotto articoli di modifica
del testo vigente della legge 17, uno relativo alla clausola
valutativa, la disposizione finanziaria, nonché la dichiarazione
d'urgenza.
L'articolo 1 sostituisce il testo originale della legge 17 con
quello di "Interventi regionali per il salvataggio e la
ristrutturazione di imprese in difficoltà".
L'articolo 2 aggiorna l'articolo 1 della legge 17 agli
"Orientamenti della Commissione sugli aiuti di Stato vigenti" ed è
uno di quelli che è stato oggetto di modifica richiesta dalla
Comunità Europea.
L'articolo 3 modifica il testo dell'articolo 2 originario
implementando le fattispecie ammesse agli aiuti.
L'articolo 4 aggiorna la definizione di imprese in difficoltà,
ai sensi del quadro normativo comunitario vigente, anche questo
oggetto di richiesta specifica delle autorità comunitarie.
L'articolo 5 introduce l'articolo 3bis, volto a meglio definire
la natura degli aiuti concessi in coerenza con gli orientamenti
europei sugli aiuti di Stato.
L'articolo 6 prevede che i piani di salvataggio siano redatti
per l'appunto da professionisti iscritti nel registro dei revisori
contabili ai sensi della normativa vigente, nonché aggiorna la data
di pubblicazione degli orientamenti della Commissione sugli aiuti
di Stato.
L'articolo 7 introduce l'aiuto temporaneo per la
ristrutturazione secondo appunto le previsioni comunitarie.
L'articolo 8 aggiorna la parte relativa agli aiuti per la
ristrutturazione.
Gli articoli 9,10 e11 disciplinano puntualmente gli strumenti di
aiuto identificati rispettivamente in finanziamenti, garanzie e
contributi, introducendo appunto tre nuovi articoli al testo
originario.
L'articolo 12 prevede l'abrogazione dell'articolo 7, che è
superato per le previsioni contenute in quelle precedenti.
L'articolo 13 modifica l'articolo 8, così proprio come richiesto
dall'Autorità comunitaria, al fine di specificare che l'intervento
pubblico conseguente venga adeguatamente condiviso dai soggetti
privati coinvolti.
Questo è un passaggio particolarmente importante, perché si è
andato a specificare un principio: se ci deve essere un aiuto e se
ci deve essere un piano sostanzialmente - permettetemi il termine
"Asseverato" - ci dev'essere anche un'eguale partecipazione dei
soggetti privati, non sono degli aiuti "a babbo morto" - perdonate
il termine colloquiale - ma devono essere degli aiuti che appunto
devono essere supportati adeguatamente dall'impegno dei privati
coinvolti.
Soprattutto c'è un principio fondamentale, che è alla base della
logica dell'aiuto, ovvero quello della compartecipazione delle
perdite Non ci deve essere un privato che benefici del fatto che le
perdite siano sostenute dall'ente pubblico, e questa è una cosa
molto importante, perché quando si parla di aiuti o quando si parla
di bonus, spesso e volentieri sembra quasi che sia una manna dal
cielo.
Non deve essere così, se c'è un piano deve essere serio, deve
essere redatto da chi questo mestiere lo sa fare, se ci deve essere
un aiuto pubblico, con le finanze di tutta la cittadinanza, ci deve
anche essere un impegno da parte di chi beneficia dell'aiuto, anche
se, lo sappiamo, spesso e volentieri parliamo di azienda come di un
ente a sé stante ma l'azienda è fatta di persone, è fatta di
lavoratori, è fatta di imprenditori che rischiano.
L'articolo 14 inserisce un nuovo articolo che disciplina le
modalità di modifica ai piani di ristrutturazione.
Gli articoli 15, 16, 17 e 18 vanno a modificare articoli storici
del testo per, appunto, coordinarlo rispetto alle modifiche
introdotte.
L'articolo 19 inserisce per l'appunto la clausola valutativa
della legge: la Commissione ha voluto giustamente prevedere la
valutazione, a termine di quella che sarà appunto la validità degli
interventi di questa legge, e su questo tendo a specificare anche
un aspetto: questa legge deve essere vista come uno strumento, come
una misura utile in caso di eventuali situazioni di difficoltà che
potrebbero generarsi.
Nessuno vorrebbe vedere casi di questo genere però bisogna
essere pragmatici e seri: se da un lato ci sono delle politiche
d'incentivazione, di attrattività, d'insediamento industriale - o
comunque produttiva - devono anche esserci degli strumenti poi
utili eventualmente a supportare la sopravvivenza e la continuità
aziendale delle aziende che creano posti di lavoro e ricchezza per
tutta la comunità.
Gli ultimi due articoli sono la disposizione finanziaria e
quella d'urgenza.
Sulla disposizione finanziaria voglio precisare un aspetto: la
copertura è stata data sempre da un punto di vista realistico
nell'orizzonte temporale degli aiuti, quindi c'è la copertura
ancora per due anni, poi bisognerà capire principalmente quello che
l'Unione Europea andrà a definire nel nuovo quadro, se ci sarà e
sennò, se sarà poi onere di chi sarà al Governo in quel momento,
adeguare la copertura finanziaria, questo anche per dare serietà a
un intervento normativo che mi auguro... ma lo è stato in
Commissione, è stato sostenuto da tutti i gruppi.
In ultimo permettetemi di ringraziare per il lavoro svolto e la
disponibilità e la risoluzione delle varie problematiche
riscontrate, perché anche l'interlocuzione come ho detto con
l'Unione Europea è stata molto intensa.
Nell'espletamento di questo iter complesso, i componenti
dell'ufficio legislativo e del Segretario generale del Consiglio
regionale, del Dipartimento legislativo aiuti di Stato del Governo
regionale, i referenti degli Assessorati di volta in volta
coinvolti, perché ovviamente quando si parla d'impresa si parla di
più uffici che si occupano appunto di attività non soltanto legate
al settore puramente produttivo ma anche agricolo, anche turistico,
del commercio e via discorrendo, nonché le segreterie delle
Commissioni consiliari II e IV e tutti i colleghi Commissari
coinvolti.
Presidente -
Con la relazione del consigliere Aggravi,
apriamo la discussione generale sulla proposta di legge 12. La
discussione generale è aperta. Ci sono richieste d'intervento nella
discussione generale? Nel caso vi invito a prenotarsi, altrimenti
chiudo la discussione generale. Non vedo richieste, pertanto
chiudiamo la discussione generale. La discussione generale è
chiusa. Da parte del Governo, per la replica, l'assessore
Bertschy.
BERTSCHY (AV-VdA Unie) -
Grazie, consigliere Aggravi, per
la relazione e per il lavoro che è stato svolto in questi mesi.
Come tutti sappiamo, alla presentazione del disegno di legge è
seguita una fase di confronto politico per cercare di dare da parte
del Governo regionale un contributo a questa proposta e di evitare
di partire con un analogo disegno di legge che avrebbe poi fatto un
percorso parallelo inutile per l'obiettivo finale.
Nello spirito che ha animato anche questo periodo di grandi
difficoltà per le nostre attività, è nato questo provvedimento di
legge che ha visto il sostegno da parte del Governo, delle
strutture del Governo e che soprattutto ha raggiunto finalmente
l'obiettivo, perché una delle cose che abbiamo dovuto superare in
questo lavoro è stata la difficoltà di lavorare tra le strutture
del Consiglio e le strutture del Governo regionale. Per fortuna poi
è stata trovata una buona modalità e una sintesi che ci ha portato
a quest'obiettivo.
Da un lato il disegno di legge raggiunge l'Aula, finalmente, e
speriamo anche l'approvazione, dall'altro inizierà la difficoltà un
po' più grossa, che è quella dell'applicazione della legge che,
come ben sa il consigliere Aggravi, passa poi per una difficoltà
importante che sarà la valutazione di questi piani e
l'organizzazione successiva... parlo a nome ovviamente anche degli
altri Assessori che hanno nelle loro deleghe le attività delle
imprese, l'agricoltura e il turismo, la fase applicativa dovrà
essere una fase dove continueremo a concertare, e io direi anche a
rimanere coinvolti, perché su quello credo che ci sarà
un'osservazione importante anche della Commissione.
Da un lato l'auspicio è che questa legge, come l'altra legge,
non venga utilizzata, perché vorrebbe dire che le nostre imprese
riusciranno o riescono a superare questa fase così difficile;
dall'altra invece la considerazione è che ci siamo dotati di una
normativa aggiornandola, che, nel caso ci saranno delle difficoltà,
potrà dare un supporto alle realtà che hanno o potranno avere
ancora un futuro in termini di impresa.
Quindi da parte nostra c'è stata da un lato la collaborazione,
il sostegno politico e ci sarà l'approvazione qui in Aula e
soprattutto la richiesta di una continua collaborazione in futuro
per la sua applicazione perché, ripeto, si tratta di una novità a
livello organizzativo amministrativo anche per le nostre strutture
e per le strutture che dovranno lavorare insieme agli Assessorati
per la valutazione della sua applicazione.
Bene quando si riesce a lavorare sotto il profilo politico per
raggiungere un obiettivo comune che è quello della salvaguardia
degli interessi della comunità, che siano di tipo economico,
sociale e culturale.
Presidente -
Consigliere Grosjacques per dichiarazione di
voto, ne ha facoltà.
Grosjacques (UV) -
Questa legge che è stata correttamente
illustrata nei suoi contenuti dal relatore, collega Aggravi, si
inserisce dopo i provvedimenti a sostegno delle aziende approvati
da questo Consiglio regionale e dal Consiglio precedente, in questo
Consiglio soprattutto con la legge regionale 15 a supporto delle
aziende che hanno avuto pesanti danni dagli effetti negativi della
pandemia che, purtroppo, non ha ancora completato i suoi
effetti.
Oggi quindi portiamo in votazione questo provvedimento che ha
avuto una gestazione, come è stato evidenziato, piuttosto lunga, in
particolare per la notifica all'Unione Europea che ha avuto uno
scambio nutrito di corrispondenza e che ha dato poi luogo ad alcuni
emendamenti presentati nel corso dei lavori delle Commissioni.
Con questa proposta di legge andiamo ad approvare una norma
importante a sostegno delle imprese in difficoltà, che proprio per
la loro situazione, non sarebbero nella condizione di richiedere
sostegno al sistema bancario e che attraverso le misure inserite
nella legge, avranno la possibilità di ristrutturare le proprie
attività e riprendere nella produzione, salvaguardando per quanto
possibile anche i posti di lavoro che ne derivano.
Così come correttamente è riproposto nella relazione, è
un'opportunità alla quale le aziende valdostane potranno quindi
guardare con favore, la cui applicazione spetterà alla finanziaria
regionale attraverso gli aiuti previsti per il salvataggio, gli
aiuti temporanei per la ristrutturazione, gli aiuti per la
ristrutturazione i finanziamenti per una serie d'iniziative sempre
legate a procedure che abbiano come obiettivo finale il risultato
della ristrutturazione, quindi la successiva ripresa dell'attività
aziendale.
Un provvedimento che va nella direzione di sostenere, e direi
recuperare alla propria attività, aziende valdostane che,
nonostante tutti gli importanti interventi legislativi approvati
nel corso di questa consiliatura, rischierebbero di non farcela per
difficoltà, a volte soltanto di liquidità, ma non superabili senza
un aiuto concreto, che questo testo di legge individua puntualmente
attraverso diverse forme di garanzia e di finanziamento, sempre e
comunque in collaborazione con gli imprenditori che, come già
dichiarato dal collega Aggravi e dall'Assessore, dovranno credere
nelle loro aziende e quindi compartecipare agli interventi
attraverso apporti reali e concreti di capitale, in modo che questi
interventi non siano completamente a carico del sistema
pubblico.
Per concludere, sarà fondamentale lavorare sulla delibera e
sugli atti applicativi di questa legge, in modo che tutte le
aziende che possono essere recuperate siano riportate alla loro
attività attraverso procedimenti di ristrutturazione che dovranno
essere certificati da professionisti del settore, in modo che
nessun posto di lavoro nella nostra Regione sia perso a causa di
difficoltà che oggi le aziende da sole non riuscirebbero a
superare.
Quindi il nostro gruppo voterà in modo favorevole a questa
proposta di legge.
Presidente -
Vi sono altri interventi per dichiarazione
di voto? Non vedo altre richieste d'intervento, se così è, possiamo
passare all'analisi del nuovo testo elaborato dalla IV
Commissione.
Passiamo pertanto all'analisi dell'articolato: articolo n. 1,
mettiamolo in votazione. La votazione è aperta. La votazione è
chiusa.
Presenti, votanti e favorevoli: 34
L'articolo n. 1 è approvato all'unanimità.
Posso dare lo stesso risultato per l'articolo n. 2? Non vedo
obiezioni. Stesso risultato per l'articolo n. 2, n. 3, n. 4, n. 5,
n. 6, n. 7, n. 8, n. 9, n. 10, n. 11, n. 12, n. 13, n. 14, n. 15,
n. 16, n. 17, n. 18, n. 19. All'articolo n. 20 vi è l'emendamento
della II Commissione che sostituisce l'articolo. Mettiamo in
votazione l'emendamento sostitutivo della II Commissione. La
votazione è aperta. La votazione è chiusa.
Presenti, votanti e favorevoli: 34
L'emendamento della II Commissione, che sostituisce l'articolo
20, è approvato all'unanimità.
Presidente -
Posso dare lo stesso risultato per
l'articolo n. 21? Stesso risultato. Se non vi sono altre
dichiarazioni di voto, passiamo alla votazione della legge nel suo
insieme. La votazione è aperta. La votazione è chiusa.
Presenti, votanti e favorevoli: 34
La proposta di legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK