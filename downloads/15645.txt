Consiglio Regionale della Valle d'Aosta - Oggetto del Consiglio n. 1948 del 29 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 1948 del 29 maggio 1996 - Resoconto
SEDUTA ANTIMERIDIANA DEL 29 MAGGIO 1996
OGGETTO N. 1948/X Ritardi nelle iscrizioni di nuove ditte ai
Registri degli esercenti il commercio e delle imprese.
(Interpellanza)
Interpellanza Avuto notizia che presso l'Ufficio del Registro
Esercenti il Commercio (REC) e presso l'Ufficio del Registro
Imprese giacciono numerose domande inevase;
Considerato che tali ritardi sembrano imputabili prevalentemente
a un disservizio organizzativo dell'Assessorato;
Tenuto conto che i soggetti richiedenti sono comunque
imprenditori che hanno investito proprie risorse per l'avvio di
nuove attività;
Tenuto conto altresì che sono alquanto lodevoli, in un periodo
di crisi economica generale, come questo, le iniziative di coloro
che intendono intraprendere un'attività autonoma;
Rilevato che tra i punti qualificanti del programma di governo
di questa maggioranza rientra lo snellimento delle procedure
burocratiche;
i sottoscritti Consiglieri regionali
Interpellano
l'Assessore competente per sapere se e come Egli intende ovviare
a tale inconveniente che sta arrecando non pochi disguidi e danni
agli utenti.
F.to: Tibaldi - Lanièce
Presidente Ha chiesto la parola il Consigliere Tibaldi.
Tibaldi (Ind) Sono numerose le lamentele che mi sono giunte - e
penso non solo a me, ma anche all'Assessore competente -
relativamente alle disfunzioni e ai disagi che sono sopportati da
molti imprenditori, in particolare piccoli imprenditori, che sono
in attesa di adempimenti burocratici presso gli uffici del Registro
esercenti il commercio e presso il Registro delle imprese. Presso
l'Ufficio del Registro esercenti il commercio giacevano alla data
del 23 maggio scorso circa 200 pratiche inevase; più volte tale
difficoltà di coordinamento all'interno di questo ufficio era stata
segnalata attraverso specifici rapporti annuali, fatti dai
funzionari degli uffici stessi, rapporti che sembra siano stati in
larga parte disattesi, oppure non abbiano avuto risposta, oppure
che i provvedimenti adottati si siano dimostrati assolutamente
inadeguati.
Tali disfunzioni sono state più volte evidenziate dai funzionari
e sono sintetizzabili grosso modo in queste ragioni: la carenza
dell'organizzazione dei servizi; la mancata definizione delle
consistenze organiche; l'eccessiva mobilità del personale che crea
continui avvicendamenti degli addetti; l'assenza di
meccanizzazione; infine - non per importanza però - la tardiva
archiviazione informatica dell'archivio REC, dove rimangono ancora
circa 4500 posizioni da archiviare, tenendo presente che dal 1982
al 1996 le posizioni REC sono salite da 4000 a 24000.
Il continuo afflusso di utenza agli sportelli blocca l'attività
dei coadiutori per il normale espletamento delle pratiche: si pensi
che il 90 percento delle pratiche, di cui viene richiesta la
visura, non sono accessibili meccanicamente, e questo è uno dei
motivi fondamentali dei disagi che costringono gli utenti a
sopportare le lentezze della burocrazia.
Disagi, dicevo, che sono stati segnalati da precisi rapporti. In
particolare, uno del 1° marzo scorso, nel quale i funzionari
segnalavano ai dirigenti competenti e all'Assessore quanto segue -:
"Si precisa che la ricezione delle pratiche allo sportello è
alquanto complessa, pertanto non è sufficiente un uscire per
svolgere tali mansioni; occorrerebbe che il personale suddetto
venisse preventivamente formato tramite corsi specifici e che
successivamente venisse affiancato al personale in forza
nell'ufficio, come avviene già in altri servizi della Regione". Si
tratta di una richiesta precisa, specifica, di adeguamento di
professionalità di un servizio, equiparandolo a quelli che sono già
altri servizi espletati dalla Regione.
Ma la situazione si è resa ancora più complicata con l'Ufficio
Registro imprese, le cui competenze sono state trasferite dal 19
febbraio di quest'anno presso l'Assessorato all'industria e
commercio, in applicazione della legge 580/93. Presso questo
Ufficio Registro imprese, che - è importante ricordare - ha
funzioni di pubblicità costitutiva, cioè dove la presenza
dell'iscrizione per le imprese è di fondamentale importanza per
l'esercizio della loro attività, giacevano inevase circa 1300
domande alla data del 7 maggio; non sono poche, se si pensa che ne
erano state inoltrate dal momento in cui è stato costituito 1700 e
solo 400 avevano seguito il normale iter burocratico, rispettando
soprattutto i termini previsti dalla legge.
A distanza di pochi giorni dall'avvio del registro imprese
presso l'Assessorato purtroppo si è dovuto constatare che l'ufficio
già si trovava in difficoltà ad evadere le domande, la
protocollazione delle iscrizioni delle imprese, che per legge è
stabilita in 10 giorni e che dovrebbe avvenire entro 10 giorni, in
realtà è rimasta un sogno. Le pratiche sono molto, molto più lunghe
e i tempi di espletamento sono particolarmente dannosi per le
attese degli imprenditori.
A cosa è imputabile questo? É imputabile essenzialmente - questo
non solo a detta degli utenti, ma anche degli stessi funzionari e
addetti ai servizi - alla cronica carenza di organico e alla scarsa
professionalità del servizio. In particolare vorrei dare lettura di
una lettera che venne inoltrata allo stesso Assessore il 20
febbraio dello scorso anno - quindi un anno prima dell'avvio di
questo registro presso l'Assessorato - che diceva testualmente:
"Per quanto concerne il Registro delle imprese, il cui
trasferimento dai Tribunali dalle Camere di Commercio appare ormai
imminente essendo in fase conclusiva l'iter per l'approvazione del
regolamento attuativo della legge 580/93, si ribadisce quanto già
evidenziato in una lettera precedente - lettera che qui è citata
con i relativi numeri - con particolare riguardo soprattutto a
compiti, adempimenti e responsabilità inerenti alla tenuta del
Registro. In particolare si evidenzia la necessità, ormai
improcrastinabile, di dotare l'ufficio di personale in possesso di
professionalità specifiche in campo commercialistico e societario,
in aggiunta a quello tuttora operante presso il Registro delle
ditte. Purtroppo si deve rilevare che la nota sopracitata è rimasta
ad oggi pressoché priva di riscontro, fatta eccezione per la parte
riguardante l'organico del servizio che rispetto alla situazione di
fatto esistente al 30 agosto 1994 addirittura ha subito una
riduzione del numero dei coadiutori, passati da 16 a 13 unità,
andando in tal modo in senso opposto alle più volte evidenziate
esigenze. In effetti è di palmare evidenza che, se il Registro
delle imprese tuttora presso il Tribunale è tenuto dal Cancelliere
e da altro Tribunale di Cancelleria destinato a tale compito sotto
la sorveglianza del Giudice, nel momento in cui detto Registro
dovrà essere gestito dall'Ufficio Registro ditte - che fra l'altro
continuerà a svolgere l'attuale funzione anagrafico-certificativa
delle ditte -, occorre provvedere ad un potenziamento dell'organico
dell'ufficio in questione".
Quindi, particolarmente previdenti i funzionari e coloro che
lavorano presso questo ufficio, che con un anno di anticipo, con
più lettere e più segnalazioni, avevano evidenziato che il problema
quanto prima sarebbe esploso. Problema che viene sopportato dalle
quasi diecimila imprese operanti in Valle d'Aosta e che hanno
versato all'erario qualcosa come 2,647 miliardi nel 1993 per i
diritti camerali, una stima che per il 1995 si avvicina a circa i 3
miliardi, tenendo conto che entro il 17 agosto, secondo un altro
obbligo di legge, dovranno essere iscritte altre 5000 imprese
individuali, e quindi verranno introitate da questi uffici altre e
nuove somme. Sono servizi quelli camerali che sono pagati
lautamente dagli utenti - ripeto: dagli imprenditori - se facessimo
un bilancio di quello che è l'esercizio di questi uffici, sarebbero
ampiamente attivi visti gli introiti dei diritti camerali, quindi è
giusto che si esigua un servizio qualitativamente elevato perché è
ben pagato.
Quindi le ragioni di questa interpellanza tendono non solo a
segnalare all'Assessore competente questa disfunzione, ma a
chiedere una volta per tutte quali sono gli intendimenti, le
iniziative che intende porre in essere, per evitare questo disagio
che sta creando non pochi danni agli stessi utenti.
Si dà atto che, dalle ore 10,04, presiede il Vicepresidente
Aloisi.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Come premessa rispetto alle citazioni fatte
di lettere dell'ufficio ai dirigenti del servizio e per conoscenza
all'Assessore, devo dire che dal punto di vista politico tutte le
richieste di partecipazione a seminari, a corsi fatti, sono state
mandate avanti e sono state portate in Giunta tutte le richieste
che i dirigenti del servizio ritenevano opportune. Quindi, rispetto
a fattori di organizzazione interna, la disponibilità
dell'Assessore c'è stata, c'è e ci sarà, anche se con la legge di
riforma abbiamo trasferito all'organizzazione la parte gestionale
ed abbiamo riservato al personale politico la parte di
indirizzo.
Comunque, pur in presenza di questo c'è stata, c'è ed è
quotidiana l'attenzione a questi problemi organizzativi, perché uno
dei vantaggi/svantaggi della nostra Regione è che, avendo la
Regione queste funzioni, il cittadino che ha qualcosa da lamentare
sicuramente si rivolge al Consigliere Tibaldi, ma forse il numero
più elevato si rivolge direttamente al personale competente
dell'Assessorato.
Per entrare nel merito della questione, che è una questione
seria, credo che si debbano fare distinzioni fra la situazione del
REC e quella del Registro delle imprese.
La situazione del REC, premesso che viene di norma rispettato il
termine stabilito dalla legge di 60 giorni, ed il tempo stabilito è
quello ritenuto dalla legge necessario a fare verifiche di
requisiti formali, di requisiti di attività, di requisiti di varia
natura, nell'ultimo semestre si è avuto uno slittamento dei termini
che attualmente è intorno ai 50-60 giorni, mentre nel periodo
precedente con questa organizzazione aveva raggiunto livelli non
presenti in nessun'altra Camera di commercio italiana. Vale a dire,
invece di 60 giorni previsti dalla legge si era riusciti tre mesi
fa, quindi con l'organizzazione di allora, ad avere un rilascio in
15-18 giorni, un tempo che credo non abbia come rapidità confronto
con nessun'altra regione, perché per esempio a Vercelli il tempo
medio è di 40-45 giorni ed a Cuneo è di 30 giorni. Questo per dire
che il problema del REC è un problema che è sorto in questi mesi ed
è legato a personale che è stato collocato in aspettativa - ed era
un suo diritto perché si tratta di gravidanze, ricordo che la
maternità viene tutelata in questo Paese e in questa Regione - ed a
problemi di quiescenza.
Per ovviare per quanto possibile ai disagi arrecati all'utenza,
sono stati adottati dei provvedimenti. Con ordine di servizio è
stata richiesta la prestazione di orario straordinario di un'ora al
giorno, è stata apportata una variazione dell'orario al pubblico
per consentire nel pomeriggio al personale di avere un periodo più
lungo di tempo per il disbrigo delle pratiche; sono state
distaccate due persone a part-time da altri uffici dell'Assessorato
per sopperire a queste carenze di personale.
Il problema credo che potrà essere riassorbito completamente non
appena, seguendo le procedure richieste per l'assunzione di
personale in assenza di graduatorie regionali valide, sarà
definitivamente reintegrato il personale dell'ufficio. Quindi è un
problema definito, limitato alla necessaria sostituzione - che
richiede dei tempi - di personale che è andato in aspettativa o in
quiescenza, ma che, visto che alcuni mesi fa con questo personale
si stava in termini e in tempi assolutamente competitivi, potrà
essere risolto non appena risolta la questione del personale.
Invece più complesso è il discorso sul Registro delle imprese;
credo che qui la prima riflessione da fare sia quella che lo Stato
ha rovesciato sulla Regione competenze complesse, che prima erano
dei Tribunali, con una legislazione che non è per nulla chiara e
senza che la rete nazionale delle Camere di commercio fosse
attrezzata ad assorbire questo lavoro in eccesso. Oggi l'Ufficio
Registro delle imprese lavora con 52 giorni circa di attesa ed è
nella media nazionale; se si leggono i pressoché quotidiani
rapporti sul Sole 24Ore, si vede che questo è un problema che grava
su tutte le Camere di commercio e che Camere di commercio di
Torino, di Milano, di Alessandria, di Asti hanno tempi medi vicini
ai due mesi con ovvie eccezioni anche in senso positivo o
negativo.
Quali sono i problemi? Il problema principale, che è nazionale,
è il funzionamento del sistema informatico Copernico; questo
sistema ha una capacità di assorbimento di dati inferiore del 50
percento alle esigenze, così che i dati relativi ad un giorno
possono essere inseriti in due giorni. Questo è il problema
principale. Poi è stata prevista una modulistica con una serie di
22 modelli che sono di complessa articolazione e compilazione da
parte di notai, professionisti e utenti. Ci sono poi adempimenti
formali, legali e fiscali, che non sono sicuramente di facile
applicazione e richiedono approfondimenti e quindi tempi per il
completamento della pratica.
Per questi problemi di carattere generale, l'Unioncamere ha
costituito un gruppo di lavoro definito task force, che cerca di
rispondere alle problematiche legate alle procedure per riformare
la modulistica e per accelerare - cosa che gradualmente sta
avvenendo - la procedura di caricamento dei dati.
Per quello che riguarda l'organizzazione, premesso che i
funzionari hanno partecipato a convegni, seminari e tutto quello
che hanno richiesto, sono stati predisposti due progetti
finalizzati per sei unità lavorative in più. Di queste, una persona
è già in servizio, altre due prenderanno servizio nella prima
settimana di giugno e ci auguriamo che le altre tre possano entro
il mese di giugno essere messe a disposizione.
É stato anche predisposto un incarico di consulenza per un
esperto nel campo del notariato - questo era un altro dei problemi
sollevati da Tibaldi - per supportare il personale in questa fase
iniziale.
É stato infine modificato l'orario di sportello, in modo da
lasciare il pomeriggio per l'esame e il caricamento delle pratiche,
anche se nel periodo dal 27 al 31 maggio per il deposito degli atti
societari l'orario invece che solo dalle 8,30 alle 12 è stato
portato per il pubblico dalle 8,30 alle 15.
Una serie di iniziative sono state prese, i primi risultati
dovrebbero esserci già nel mese di giugno con l'assegnazione di
questo personale; c'è comunque l'iniziativa collegata alle altre
Camere di commercio per modificare le normative e per migliorare la
funzionalità del sistema, che ha ritardi complessi a livello
generale.
Nel ringraziare per la possibilità di fare un rapporto sullo
stato dei fatti, assicuro l'interessamento più completo per il
miglioramento organizzativo di queste strutture.
Presidente Ha chiesto la parola il Consigliere Tibaldi.
Tibaldi (Ind) Prendo atto della buona volontà manifestata adesso
dall'Assessore di assicurare l'interessamento al problema, che è
stato riconosciuto essere un problema serio.
Prendo atto anche favorevolmente del fatto che, secondo quanto
detto dall'Assessore, i primi risultati dovrebbero vedersi già nel
mese di giugno. Questi sono i due impegni che l'Assessore ha preso
pubblicamente in aula, dei quali auspichiamo ci sia il massimo del
rispetto.
Vorrei però fare alcune considerazioni sulla lunga elucubrazione
che ci ha fatto lo stesso Assessore su alcuni ragionamenti
numerici, che prendono a riferimento la media nazionale, dove -
come sappiamo - esistono uffici che sono strutturati anche
differentemente, esistono le Camere di commercio che in alcuni
luoghi sono più efficienti, mentre in altri soffrono delle stesse
disfunzioni, degli stessi disagi che abbiamo testé evidenziato.
Però c'è da dire anche questo. L'Assessore parlava di vantaggi e
di svantaggi della nostra regione; come sappiamo la Camera di
commercio è uno di quegli enti che è stato soppresso prima
dell'entrata in vigore dello Statuto speciale contestualmente alla
soppressione della provincia di Aosta, insieme all'Ente provinciale
del turismo; quindi sotto un profilo politico-istituzionale
possiamo considerarlo un vantaggio per la Regione, quello di
essersi attribuita una competenza così importante che altrove, in
altre regioni a statuto ordinario, è invece di competenza dello
Stato.
C'è però da dire che se competenze che altrove sono appannaggio
dello Stato e qui sono invece appannaggio della Regione, sono
gestite in questa maniera, è uno svantaggio che la Regione si sia
ritagliata o abbia avuto la fortuna di ritagliarsi uno spazio di
autonomia di questo tipo per gestirlo in questa maniera. Quindi è
una riflessione che dobbiamo fare, perché è uno spazio di autonomia
che abbiamo ottenuto grazie alle gentili concessioni di allora, ma
che ci uguaglia rispetto al parametro nazionale a quelli che sono i
dati del disagio nazionale.
Il problema del REC non è sorto in questi mesi, perché il
rapporto epistolare copioso che mi sono letto in questi giorni dice
chiaramente che sono state fatte segnalazioni tempestive da parte
dei funzionari, ma sono state disattese, non dico esclusivamente
per colpa dell'Assessore, per carità, sarei ingrato, tuttavia non
hanno scatenato quell'effetto di ammodernamento e di rilancio di un
ufficio che aveva la necessità di essere adeguato a quello che è un
funzionamento burocratico normale.
La variazione di orario è un provvedimento già assunto in
passato, purtroppo abbiamo visto con effetti poco incisivi,
significativi; per l'ennesima volta viene assunta una modificazione
di orario, una piccola riduzione su quello che è l'orario
pomeridiano e comunque l'ennesimo provvedimento reiterato, che non
so quanto possa portare benefici alle esigenze dell'utenza.
Per quanto riguarda il Registro delle imprese, l'Assessore dice
che lo Stato ha rovesciato sulla Regione competenze, senza che la
Regione fosse attrezzata ad esaudirle; non possiamo dire che lo
Stato ce le ha rovesciate dall'oggi al domani, fra l'altro qua c'è
sempre una ricerca delle competenze, in quanto più competenze ha la
Regione, più c'è l'apoteosi di certe persone qua dentro. Ebbene, lo
Stato ha rovesciato competenze, ben vengano, dimostriamo di saperle
gestire.
Queste competenze anzitutto sono state rovesciate, per usare lo
stesso termine utilizzato dall'Assessore, nel 1993; c'erano ben due
anni e mezzo abbondanti per adeguarsi, come si è sempre fatto in
altri servizi, a livello di organico, a livello di struttura, a
livello di informatizzazione del servizio e per espletare
regolarmente le pratiche. Adesso sappiamo che ci saranno 6 unità
lavorative in più, che entro il mese di giugno dovrà essere
completato l'organico, speriamo che queste competenze siano
sufficientemente professionali e preparate ad affrontare questi
delicati compiti in materia societaria, notarile e commerciale, che
esigono delle professionalità specifiche e non dei trasferimenti di
coadiutori da un servizio all'altro, come purtroppo è spesso
avvenuto in questi anni.
Prendendo atto della buona volontà dell'Assessore, verificheremo
quelli che sono gli effetti delle decisioni che sono state qui
proclamate e ci riserveremo di tornare sull'argomento.
Presidente Ha chiesto la parola il Consigliere Lanièce.
Lanièce (GA) Anch'io prendo atto della risposta dell'Assessore,
concordo pienamente con quanto ha detto il collega Tibaldi, con cui
ho sottoscritto questa interpellanza, e vorrei fare anch'io una
piccola considerazione.
Lo scorso Consiglio, parlando sul problema industriale in
seguito alla mozione presentata dal sottoscritto insieme al collega
Bich, avevo detto che secondo me la strategia nuova e vincente
poteva essere quella di puntare alla formazione di una forte
imprenditoria locale, formazione alla quale doveva necessariamente
seguire un adeguato iniziale sostegno e una forte e continua
attenzione riguardo allo sviluppo delle proprie potenzialità.
Ovviamente questa idea contrasta con i problemi burocratici ed
organizzativi che abbiamo testé sottolineato e sui quali lo stesso
Assessore ha concordato.
É ovvio che risulta un'incongruenza vedere che da una parte che
si danno sovvenzioni miliardarie a qualunque impresa venga in Valle
e che dall'altra si ostacola per problemi organizzativo-burocratici
il sorgere di una imprenditoria locale. Questa penso che sia una
cosa da sottolineare, quindi mi fa piacere apprendere che
l'Assessore ha preso a cuore questo problema e che intenda al più
presto prendere i provvedimenti per porre rimedio a questi problemi
organizzativo-burocratici.
Infine, volevo ribadire la validità dell'idea di ricreare nella
nostra regione di una Camera di commercio, che sia in grado di
svolgere le funzioni che ora sono demandate ai vari uffici e
soprattutto di essere portatrice di specifiche iniziative per il
mondo imprenditoriale, iniziative volte alla diffusione di una vera
cultura di impresa, più che mai indispensabile viste le situazioni
contingenti nel settore industriale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK