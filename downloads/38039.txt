Consiglio Regionale della Valle d'Aosta - Oggetto del Consiglio n. 1647 del 16 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1647 del 16 dicembre 2015 - Resoconto
OGGETTO N. 1647/XIV - Interpellanza: "Riorganizzazione
gestionale della struttura socio-sanitaria di
Antey-Saint-André".
Presidente
- Per l'illustrazione, la parola al
Consigliere Fabbri.
Fabbri (UVP)
- Sì, grazie Presidente.
Con questa iniziativa vogliamo riportare l'attenzione in
Consiglio su una situazione che ha occupato già l'anno scorso a
lungo anche l'attenzione dei cittadini, soprattutto quelli della
Bassa e della Media Valle, i quali si erano visti privare di un
servizio di assistenza fisioterapica che era un fiore all'occhiello
per quanto riguardava la popolazione della Bassa Valle, poiché era
un servizio più accessibile di quanto è adesso. Ricordo che i 15
posti dedicati in questa struttura per la riabilitazione sono stati
trasferiti alla Clinica di Saint-Pierre, e questo adducendo un
motivo di accorpamento, di una migliore razionalizzazione del
servizio (ora, spesso, si adduce anche il motivo del risparmio). In
realtà allora l'operazione non fu fatta tanto per il risparmio,
quanto proprio per dare un colpo di mano alla struttura di
Saint-Pierre che, sappiamo, era in sofferenza; operazione che è
stata fatta un po' alle spalle dei cittadini della Bassa Valle,
poiché adesso devono farsi un bel po' di chilometri in più per
poter usufruire di questo servizio. Fortunatamente in questa
struttura sono poi stati riconosciuti 10 posti di RSA che sta dando
degli ottimi risultati.
Con questa nostra interrogazione vogliamo sapere se sia
intenzione del Governo e dell'Assessorato mantenere così com'è la
situazione creatasi nella struttura di Antey, e cioè con i 10 posti
di RSA più i 28 posti della microcomunità residenziale, o se sono
in atto delle revisioni della struttura e della sua funzionalità e,
nel caso si andasse in quest'ottica, quali sono le intenzioni,
tenendo anche conto che non si vorrebbe la depauperizzazione del
servizio di assistenza, un servizio importante, e dover obbligare i
cittadini ad affrontare di nuovo altri tipi di spostamenti. Ora
aspettiamo la risposta dell'Assessore e speriamo che questo tipo di
servizio venga mantenuto in loco. Grazie.
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente. Buongiorno a
tutti.
Sulla provocazione di togliere i servizi efficienti solo per una
questione economica, mi permetta, l'anno scorso era emerso in modo
chiaro che la riabilitazione in Valle d'Aosta non potesse essere
fatta in due sedi diverse, sicuramente per una questione economica,
perché rischiavamo di perdere tutte e due le strutture, ma
soprattutto per un principio di efficienza; infatti, la Clinica di
Saint-Pierre offriva già allora una possibilità di riabilitazione
diversa, con un servizio di laboratorio analisi e anche con
presidio medico H 24. Sull'emergenza sono d'accordo, dev'essere
sempre in quella sede, ma sui servizi di riabilitazione che non
sono di emergenza, dobbiamo guardare all'efficienza, appunto, e
alla sostenibilità.
La struttura di Antey è una struttura in cui noi crediamo
ancora, era nata in un momento precedente a quella di Saint-Pierre,
mantenendo una qualità e una possibilità di utilizzo notevoli.
Com'è oggi la situazione gestionale di Antey? Quest'anno - come ha
detto correttamente lei - sarà di sperimentazione, attraverso un
progetto innovativo di integrazione funzionale e operativo, del
personale e delle risorse strumentali. Questa sperimentazione
scadrà il 31 gennaio del 2016, contestualmente alla scadenza del
contratto con la Cooperativa Le Soleil, che praticamente gestiva
questa struttura. Se mi permette, riassumo per farvi sapere di cosa
parliamo. Al primo piano di questa struttura ci sono gli ambulatori
dell'Azienda dell'ASL, perché la proprietà è dell'azienda, che
verranno sicuramente mantenuti, anzi forse potenziati, perché
vorremmo che Antey diventasse il Centro prelievi, con più giorni a
disposizione, con l'ambulanza e con la continuità assistenziale
(quindi nessuno pensa di togliere questo servizio, anzi). Al piano
secondo, la struttura in questo momento prevede una gestione mista.
Vi sono 10 posti letto, dell'Azienda USL e altri 10 della
microcomunità; l'assistenza infermieristica è garantita dalla
Cooperativa stessa secondo il contratto con l'USL e l'assistenza
degli OSS è garantita dall'integrazione operativa delle quattro
unità trasferitesi da Torgnon, dipendenti dell'Unité Mont Cervin, e
con l'analogo personale della Cooperativa Le Soleil. Il
coordinamento infermieristico, come in tutte le altre aziende
sanitarie e le microcomunità, veniva assicurato dall'Azienda USL.
Al terzo piano ci sono tutti i servizi di cucina e mensa. Al quarto
piano ci sono 14 posti per una microcomunità di Antey di livello
L2; questo è molto importante, tale classificazione prevede una
progettualità diversa rispetto a quella L3, e soprattutto in questo
momento mancherebbero gli standard, come ad esempio il
monta-lettighe, che dovranno essere sistemati. Questo è quanto c'è
adesso.
In una delle sue domande mi chiede se è cambiato qualche cosa
quest'anno: no, non è cambiato nulla, e la struttura di Antey ha
svolto sicuramente un servizio importante per la comunità. Noi già
da tempo stiamo ragionando sull'importanza di questa struttura per
la popolazione e su come gestirla dopo questa scadenza, che, come
dicevo, è di proprietà dell'ASL, perché noi vogliamo mantenere un
servizio sociosanitario di rilievo. Oltre a questi progetti siamo
stati condizionati dalla conoscenza delle risorse, cioè
dall'approvazione del bilancio. Fattore questo importante per
l'ASL, anche perché c'erano altri progetti che poi non sono andati
a termine.
Presidente
- Assessore, provi ad alzare un po' il tono
della voce, perché ci si lamenta che non si sente e non si riesce a
seguire.
Fosson (UV)
- C'erano soprattutto i fondi a disposizione
dell'
Unité
. Come lei sa, adesso abbiamo un fondo anziani
preciso e chiaro con 490 posti finanziati dall'assessorato per
utenti N3 a 115 euro e 60 posti che invece finanziavano le Comunità
montane. Forse ad Antey, proprio per una struttura di questo tipo
si potrebbe fare un ragionamento di diminuzione del costo unitario,
utilizzando eventualmente questa struttura per questi posti.
C'è poi l'Unité Mont Cervin che ha un condizionamento, nel senso
che in breve tempo deve aprire la microcomunità N3 di Pontey, e lei
sa che passa da 25 a 42 posti; è stata costruita tutta un'ala
nuova, che è già terminata, mentre è in fase di consolidamento e di
ristrutturazione anche la parte vecchia. La soluzione in questo
momento è quella di fare un atto amministrativo - anche alla luce
di nuove richieste da parte di alcune cooperative private che si
occupano di sociale - per gestire
in toto
la struttura (e in
parte una di queste lo faceva già). L'atto sarebbe tra l'azienda,
che è la proprietaria della struttura e la cooperativa, secondo
quello che si chiama adesso "bando di concessione", cioè un bando
aperto, in cui i soggetti privati possano fare un'offerta per la
gestione di tutta questa struttura. Questa cosa è già successa,
perché in generale c'è un interesse del privato verso tali
strutture; è successo ad esempio a Challand, nella comunità
Varisellaz, che è gestita in questo modo per un'altra indicazione,
legata a forme di turismo familiare, riaprendo la sede e dando la
possibilità anche al paese di avere sblocchi occupazionali. Il
gestore che si aggiudicherà questo bando può poi convenzionarsi sia
con l'Unité per gli N2, sia eventualmente con la RSA, soprattutto
in periodi particolari, ma anche con l'USL, per i malati a bassa
intensità di cure. Io penso che questa sia una strada importante
che comunque permette di mantenere questa struttura così com'è
adesso, anzi, forse di potenziarla nell'occupazione, perché
ultimamente non era occupata al 100 percento, e comunque di
mantenere i posti di lavoro. Siamo convinti che questa sia una
struttura importante che non abbiamo intenzione di chiudere, ma di
far funzionare. C'era stata a metà anno la richiesta di una clinica
odontoiatrica, però sembra che non sia più attuabile, in quanto non
c'è più un interesse in tal senso. Per essere corretti, vi do una
notizia proveniente dall'
Unité des Communes
: Pontey non sarà
finito a dicembre, ma un mese o due più in là, però rimane comunque
sempre tutta l'intelaiatura di questo percorso che vogliamo
fare.
Presidente -
Per la replica, la parola al Consigliere
Fabbri.
Fabbri (UVP)
- Devo dire che è una risposta abbastanza
chiara sulla futura gestione di questa struttura. Mi pare di aver
capito che si rinuncia a una gestione pubblica per andare verso una
gestione di questo tipo. Personalmente posso dire che se le cose
vengono fatte correttamente può anche essere una soluzione. Quello
che a mio avviso e a nostro avviso potrebbe essere invece veramente
penalizzante per la popolazione della zona, per i comuni viciniori,
è se non fosse garantita la struttura RSA, perché effettivamente la
nostra caratteristica, la nostra conformazione, il nostro modo di
gestire il nostro territorio di montagna è proprio quello di
riuscire ad avvicinare questi servizi sanitari così importanti il
più possibile. Mi auguro che quando verrà gestito questo bando ci
sia una particolare attenzione a questo aspetto del problema,
proprio per non squalificare il servizio sanitario che si dà alla
nostra popolazione. Già il fatto che si mantengano giustamente i
servizi di base è una cosa positiva, ma se si riuscisse in qualche
modo a mantenere questa RSA sarebbe ancora più premiante per la
nostra popolazione. Mi auguro che i bandi e gli accordi possano
andare in questa direzione.
Presidente
- La parola al Consigliere Bertschy.
Bertschy (UVP)
- Sì, solo per completare quanto detto dal
collega Fabbri e informare l'Assessore che va bene la visione
futura, ma a noi risulta che sia già stata lanciata la disdetta dei
contratti a gennaio. Quindi, per non avere vuoti di gestione, che
ci sia almeno il tempo di una proroga in attesa della valutazione
del bando che andrete a fare per la nuova visione dell'utilizzo
della struttura. Le chiederei di verificare questo, perché
altrimenti le informazioni sono contrastanti e si rischia di avere
un vuoto di servizio che non è necessario. Grazie.
Presidente -
Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK