Consiglio Regionale della Valle d'Aosta - Oggetto del Consiglio n. 1614 del 8 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula
Oggetto del Consiglio n. 1614 del 8 novembre 1995 - Resoconto
SEDUTA ANTIMERIDIANA DELL'8 NOVEMBRE 1995
OGGETTO N. 1614/X Consulenze e/o incarichi affidati dal 1994 ad
oggi alla società "Arthur Andersen & Co. s.a.s." di Torino.
(Interrogazione)
Interrogazione Preso atto delle numerose delibere di Giunta con
le quali l'Amministrazione regionale ha dato incarico a consulenti
della società di revisione dei conti "Arthur Andersen & Co.
s.a.s." di Torino per la verifica dei dati amministrativi e
contabili della gestione straordinaria della Casa da Gioco di
Saint-Vincent;
Vista la recente ed ancora oggi attuale vicenda che vede
coinvolta la stessa Arthur Andersen, sospettata dagli ispettori
della Consob e dalla Guardia di Finanza di aver coperto ed
occultato gli esorbitanti "buchi" finanziari del gruppo
Rizzoli;
Considerata l'evidente necessità dell'esercizio della più chiara
trasparenza in ogni operato amministrativo, finanziario o di
qualsivoglia natura, sia da parte dell'Amministrazione regionale
sia da parte dei suoi consulenti e incaricati;
i sottoscritti Consiglieri regionali
Interrogano
il Presidente della Giunta per sapere:
1) quali sono le consulenze e/o incarichi affidati alla Società
di cui in premessa da parte dell'Amministrazione regionale, dal
primo gennaio 1994 ad oggi;
2) quali sono le sue determinazioni al riguardo dei fatti
esposti in premessa.
F.to: Lanièce - Tibaldi
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Questa interrogazione, che contiene nella sua
stessa premessa anche alcune inesattezze, comporta una serie di
considerazioni su cui è difficile, allo stato attuale, fornire dei
puntuali ed ufficiali riscontri. Mi limiterò pertanto a rispondere
in base, da una parte, ai dati ufficiali di cui dispone questa
Amministrazione e, dall'altra, ad evidenziare quanto richiesto e
comunicatoci dalla stessa società.
Intanto, le numerose delibere di Giunta con cui
l'Amministrazione regionale avrebbe dato incarico a consulenti
della società di revisione dei conti Arthur Andersen sono
sostanzialmente due, e, limitatamente alla verifica dei dati
amministrativi e contabili della Gestione Straordinaria, è una
sola.
Dal primo gennaio 1994 ad oggi la Regione ha conferito al dr.
Paolo Biondi, della Arthur Andersen, due incarichi di consulenza:
uno, con deliberazione di Giunta n. 5864 del luglio 1994,
l'incarico per il completamento e la verifica circa l'applicazione
dell'articolo 13 della convenzione Regione-SITAV, a completamento
di un incarico già precedentemente affidato proprio per un
contenzioso che si era aperto con SITAV nel conteggio della base su
cui applicare l'articolo 13; il secondo, con deliberazione di
Giunta n. 2301 del 17 marzo 1995, l'incarico per la verifica dei
dati amministrativi e contabili della gestione straordinaria
relativamente ad una fase connessa ai primi due trimestri di
gestione. Quindi, di fatto è una sola per la gestione straordinaria
e la verifica dei dati, e l'altra era a completamento dell'analisi
dell'articolo 13 anche sugli anni 1992 e 1993.
Entrambi gli incarichi si sono conclusi con esiti positivi per
la Regione, nel senso che per quanto riguarda l'articolo 13 tale
verifica ha consentito all'Amministrazione di riconoscere alla
SITAV importi di gran lunga inferiori a quelli pretesi, e per
quanto riguarda il secondo incarico sono stati messi in luce gli
aspetti gestionali e contabili della gestione straordinaria, su
cui, in base alla legge, la Giunta poteva pretendere di conoscere
in base ai poteri di vigilanza e controllo che la legge le
attribuisce.
L'Arthur Andersen è stata a suo tempo scelta come consulente per
questo genere di attività per l'esperienza dalla stessa maturata a
livello internazionale nell'ambiente delle case da gioco; infatti
la società annovera fra i suoi clienti le maggiori case da gioco
del mondo: tre case da gioco del Regno Unito, l'australiana ITT
Sheraton, nel Sudafrica la Sun International, in Francia la Société
des Bains de mer, il Casinò Ruhl, in Spagna il Casinò Taor e il
Casinò Atlantic, in Italia il Casinò di Sanremo, in Grecia l'Hyatt
Regency Casinò, negli Usa 10 casinò fra i quali i più importanti
quelli del Caesar Palace, eccetera.
Inoltre la società ha effettuato interventi di verifica del
sistema di controllo interno delle case da gioco e di verifica dei
requisiti previsti dagli organismi di controllo per le case da
gioco, a vantaggio di tutta una serie di possibilità di vigilanza
in Paesi dove le case da gioco sono sottoposte a tale vigilanza, in
particolare la divisione del controllo sui casinò inglesi, la
divisione del sud del Galles sui controlli dei casinò, il Colorado
Gaming Commission, l'Illinois Gaming Board, il Nevada State Gaming
Control Board, il New Jersey Casino Control Commission. Inoltre ha
assistito il Governo greco nell'iter legislativo seguito per la
introduzione nel paese delle case da gioco.
Questo in ordine agli incarichi e alle motivazioni. Sul secondo
punto dell'interrogazione, quali sono le determinazioni della
Giunta riguardo ai fatti esposti in premessa, penso che qui il
riferimento fosse al secondo capoverso quando si parla della
"...recente e ancor oggi attuale vicenda, che vede coinvolta la
stessa Arthur Andersen, sospettata dagli ispettori della Consob e
dalla Guardia di Finanza di aver coperto ed occultato gli
esorbitanti buchi finanziari del gruppo Rizzoli;" (leggo il testo
dell'interrogazione).
Le determinazioni della Giunta in relazione agli incarichi avuti
non possono esserci; non è che ora per allora si possano assumere
delle determinazioni; fra l'altro su questa vicenda, come
immagineranno gli interroganti, in questo momento c'è
un'istruttoria in corso, per cui non vi sono né da parte della
Consob né tanto meno da parte della Procura che indaga, elementi
resi noti a questa Amministrazione per poter assumere qualsivoglia
tipo di determinazione. Colgo però l'occasione per dire comunque
alcune cose. In merito a questo quesito posto dagli interroganti va
anzitutto precisato che è improprio indicare la Arthur Andersen
come sospettata dagli ispettori della Consob e dalla Guardia di
Finanza di aver coperto ed occultato gli esorbitanti "buchi"
finanziari del gruppo Rizzoli.
La Consob ha solo esaminato ed acquisito le carte di lavoro
relative alla certificazione condotta dalla Arthur Andersen nella
sua normale attività di indagine, svolta al fine di comprendere
come abbiano potuto verificarsi i fatti relativi al gruppo Rizzoli.
Quindi la Guardia di Finanza, per conto della Magistratura, ha
requisito le carte di lavoro nell'ambito di quelle indagini in
corso, che sono nei confronti di alcune persone fisiche
appartenenti al gruppo Gemina, non nei confronti della Arthur
Andersen. In particolare, peraltro, la stessa Arthur Andersen,
dagli uffici dell'Assessorato interpellata, ha fornito questi
chiarimenti di cui dò lettura:
"Arthur Andersen è stato il revisore dei bilanci della RCS Libri
e grandi opere, società controllata dalla Rizzoli, la quale è
controllata a sua volta da Gemina. Questo incarico della Arthur
Andersen, la RCS Libri e grandi opere, risale al periodo
antecedente alla cessione di questa stessa società dal gruppo IFI
Fiat al gruppo Gemina. Sia il bilancio della Rizzoli, capogruppo,
che il bilancio della Gemina, finanziaria holding, e delle altre
società del gruppo, erano e sono certificati non da Arthur
Andersen, ma da altre società di revisione. I bilanci della RCS
Libri e grandi opere, si erano chiusi in utile fino al 31 dicembre
1993, mentre quello chiuso al 31 dicembre 1994 evidenziava una
perdita assolutamente rilevante. Il motivo di un così drammatico
cambiamento è dovuto al seguente fatto: la RCS Libri e grandi opere
aveva in essere un contratto per la cessione dei crediti ad una
società di factoring posseduta dal gruppo Gemina, che prevedeva che
il rischio di inesigibilità fosse a carico dell'acquirente, in
questo caso la società di factoring, come evidenziato dalla nota
integrativa e dalla relazione del Consiglio di amministrazione ai
bilanci della società di factoring. Solo in sede di formazione del
bilancio 1994 è stata resa nota all'Arthur Andersen l'esistenza di
una scrittura integrativa al predetto contratto, che lo modificava
sostanzialmente fin dal suo nascere, ponendo il rischio di
inesigibilità invece a carico del cedente, cioè della RCS Libri e
grandi opere.
L'emergere di tale scrittura integrativa ha reso necessario lo
stanziamento sul bilancio di RCS di un adeguato fondo per la
copertura di rischi su crediti, che fino a quel momento si doveva
ritenere stanziato dalla società di factoring acquirente.
Questi fatti sono espressamente indicati nella relazione di
certificazione dell'Arthur Andersen sul bilancio 1994 della RCS
Libri e grandi opere. Giova fra l'altro ricordare che la società di
factoring non era certificata da Arthur Andersen, ma dallo stesso
revisore che certificava Rizzoli e Gemina. A seguito del negativo
risultato evidenziato in bilancio, la Consob ha effettuato una
approfondita verifica delle carte di lavoro dell'Arthur Andersen,
non sollevando rilievi, mentre, come si rileva dal verbale
dell'audizione del Presidente della Consob alla Commissione finanze
della Camera, tenutasi l'11 ottobre, contestazioni dalla Consob
sono state sollevate nei riguardi dell'altra società di revisione,
incaricata della certificazione dei bilanci delle altre società del
gruppo Rizzoli e Gemina, le cui carte di lavoro erano parimenti
state esaminate. Il fatto poi che la Magistratura abbia acquisito
le carte di lavoro dell'Arthur Andersen rientra nella normale
attività di indagine della Procura, iniziata dopo la trasmissione
alla stessa dei risultati emersi dalle verifiche Consob nei
confronti di alcune persone del gruppo Gemina, gli amministratori e
un sindaco, sospettati - essi - di aver violato la legge. Non vi è,
allo stato, alcuna indagine della Magistratura nei confronti
dell'Arthur Andersen, di suoi soci o dipendenti".
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. E' solo
la volontà di chiarezza la molla che ha spinto il sottoscritto e il
Consigliere Tibaldi a presentare questa interrogazione, la volontà
di vedere chiaro - senza per questo voler accusare o colpevolizzare
nessuno - nell'operato amministrativo della Regione. Compito,
questo, che credo spetti a qualunque consigliere animato dai nostri
propositi.
Il nocciolo della questione è chiaro: l'Arthur Andersen è quella
società di revisione dei conti che, a quanto pare, è coinvolta
nella nota vicenda dello scandalo Gemina, la società controllata
dalla Rizzoli. Come credo tutti ricorderanno, l'Arthur Andersen è
stata - ed è tuttora - sospettata dalla Consob e dalla Guardia di
Finanza di aver occultato, o comunque di non aver verificato
attentamente i conti passivi della Rizzoli, avvalendosi
dell'incarico di consulenza che le era stato affidato dalla Rizzoli
stessa. La sede milanese dell'Arthur Andersen è stata visitata - o
meglio perquisita da cima a fondo - dalla Guardia di Finanza meno
di un mese fa, e quindi la vicenda Rizzoli, che potrebbe avere
pesanti risvolti giudiziari, è interamente nelle mani degli
ispettori della Consob e della Guardia di Finanza.
Alla luce di questi indubitabili fatti, mi chiedo se non sia il
caso, Assessore, di verificare con attenzione le consulenze e gli
incarichi che questa Amministrazione ha in passato - anche nel
passato più remoto - affidato all'Arthur Andersen; in special modo
chiedo che venga controllata la verifica dei dati amministrativi e
contabili della gestione straordinaria del Casinò di Saint-Vincent,
verifica affidata ai revisori dei conti della società Arthur
Andersen, e questo ripeto in nome e per l'esercizio della
trasparenza dovuta dall'Amministrazione regionale.
Mi permetto di dire che in effetti, ultimamente, il controllo da
parte dell'Amministrazione regionale ha lasciato alquanto a
desiderare; ho presentato recentemente, sempre assieme al collega
Tibaldi, una interrogazione sugli immobili di proprietà regionale
ed ho potuto verificare - come me, anche gli organi di stampa - che
l'Amministrazione regionale, per quanto concerne il controllo su
questi immobili, lascia molto a desiderare.
Tutti hanno potuto verificare la disparità di canoni: vi sono
addirittura canoni che dal 1993 al 1995 si incrementano di
percentuali che si avvicinano quasi quasi all'inflazione brasiliana
più che a indici ISTAT italiani e inoltre vi sono oppure a negozi
commerciali che pagano 60mila lire al mese di affitto alla Regione.
Proprio per questo mi auguro che il controllo sui dati dell'Arthur
Andersen non sia lo stesso controllo che è stato operato per gli
immobili di proprietà regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK