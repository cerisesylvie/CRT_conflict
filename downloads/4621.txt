Consiglio Regionale della Valle d'Aosta - Oggetto del Consiglio n. 319 del 10 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 319 del 10 giugno 1982 - Resoconto
OGGETTO N. 319/VII - DISEGNO DI LEGGE CONCERNENTE:
"CONCESSIONE DI UN FONDO DI DOTAZIONE ALLA AZIENDA AUTONOMA
"AGRARIA REGIONALE VALDOSTANA".
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
L'Agraria regionale è stata creata con
lo scopo di servire da calmiere ai prezzi agricoli, in modo da
permettere che le provvidenze regionali vadano effettivamente a
favore degli utilizzatori agricoltori e non vengano, come è
avvenuto nel passato e per lungo tempo, lucrate invece dai
commercianti, vanificando così lo sforzo fatto dalla Regione a
favore della categoria degli agricoltori. Purtroppo il fondo
iniziale - che se non ricordo male era di 50 milioni - si è
rivelato assolutamente insufficiente, e nel corso degli anni, con
una brusca accelerazione negli ultimi anni, l'Agraria ha accumulato
un notevole esposto bancario che per il famoso effetto dei tassi di
interesse estremamente elevati, non può essere risanato se non con
un intervento straordinario. Al giorno d'oggi un'Azienda di questo
genere non può lavorare con un conto in rosso, ma deve per forza di
cose lavorare con un conto almeno in pareggio, altrimenti non può
più far fronte alle sue specifiche mansioni né garantire quel
servizio per il quale è stata creata.
Vi sono stati anche da parte dell'Agraria degli errori; già
qualche tempo fa, prima di avere disponibilità finanziaria per
intervenire, abbiamo provveduto come Giunta regionale a nominare un
nuovo Direttore generale, che ha riportato certi principi di sana
Amministrazione all'interno dell'Azienda. Probabilmente ci saranno
ancora da operare dei tagli e da agire con estrema serietà in certi
settori, ma tutto questo è subordinato al fatto che l'Azienda possa
essere distaccata da quel pesante sistema di interessi senza il
quale non può vivere.
Di conseguenza il Consiglio si trova di fronte ad una scelta
precisa: o si chiude l'Agraria regionale o si interviene
finanziariamente perché possa continuare l'attività.
Noi riteniamo che come metodo e come idea l'Agraria sia una
Azienda valida, e che rappresenti una struttura utile
all'agricoltura in Valle d'Aosta; evidentemente deve essere da un
lato dotata di capitali sufficienti e dall'altro essere
amministrata con estremo rigore. Non ho capito - ma probabilmente
gli illustratori dell'emendamento me lo faranno facilmente capire -
qual è la differenza nella sostanza fra il testo presentato dalla
Giunta e l'emendamento proposto dalla Commissione, perché come
formulazione ognuno può fare le formulazioni che vuole. Comunque
chiedo se non avete niente in contrario ad accettarlo, proprio per
il fatto che ci sembra che sostanzialmente non vi siano dei
mutamenti.
PRESIDENTE
: Come è stato già precisato, c'è un
emendamento proposto dalla III^ Commissione: c'è il parere
abbastanza articolato della Commissione Affari Generali ed il
parere favorevole dell'Assessorato alle Finanze. E' aperta la
discussione generale.
Ha chiesto di parlare il Consigliere De Grandis, ne ha
facoltà.
DE GRANDIS - (P.R.I.):
Nell'ambito della discussione
avvenuta nelle due Commissioni permanenti Affari Generali e
Sviluppo economico alla presenza dei responsabili dell'Agraria
valdostana, abbiamo avuto modo di verificare che alcune delle
difficoltà avute in passato dall'Agraria sono state affrontate in
maniera corretta e si stanno risolvendo in senso positivo. Mi
riferisco per quel che riguarda l'organizzazione interna del
magazzino alla struttura amministrativa dell'Agraria stessa, che
erano due punti piuttosto deboli negli anni scorsi, e che sono oggi
in via di soluzione.
C'è stato anche l'intervento di un commercialista che ha messo
mano a queste ristrutturazioni; abbiamo potuto vedere il bilancio
dell'Agraria e ci siamo convinti della necessità di questa
struttura, a parte la sua utilità e la sua efficacia nell'operare
sul mercato così come ha detto il Presidente; tuttavia c'è venuta
una preoccupazione per quanto riguarda i grossi debiti accumulati
dall'Agraria, che l'hanno costretta ad un esposto bancario che si
avvicina agli 800 milioni, ed hanno finito per fare in modo che
l'Agraria da una parte avesse delle grosse difficoltà ad esercitare
proprio la sua specifica funzione di calmiere sul mercato, e
dall'altra vedesse la parte di utile ed i contributi dati dalla
Regione dirottati nelle casse delle banche. E questi non erano
certo i nostri obiettivi, né lo sono tutt'ora. Il punto che
volevamo avere chiaro oggi è se questo contributo, che poi in un
emendamento è stato chiamato per ragioni fiscali "fondo di
dotazione", è sufficiente a rimettere l'Agraria regionale
valdostana in grado di operare libera dalla schiavitù di dover
ricorrere alle banche. Secondo i funzionari dell'Agraria regionale
valdostana, questa quota oggi stanziata era sufficiente circa un
anno fa mentre oggi è inadeguata alle reali necessità dell'Agraria.
Quindi in Commissione, sia io che altri Consiglieri, c'eravamo
chiesti se non era più opportuno modificare questo stanziamento in
più, in modo da rendere assolutamente autonoma l'Agraria, e
metterla nelle condizioni ideali per fungere da calmiere in favore
degli agricoltori della nostra Regione.
Mi sembra di aver capito dall'intervento del Presidente della
Giunta che è previsto un primo intervento, che potrebbe essere
seguito da altri successivi. Vorremmo quindi avere un po' più
chiara la situazione, perché ci sembra opportuno dare una soluzione
definitiva al problema, nella convinzione - che ci sembra generale
- che questa struttura debba essere salvaguardata e messa in grado
di operare nel modo migliore possibile.
PRESIDENTE
: Ha chiesto di parlare il Consigliere
Maquignaz; ne ha facoltà.
MAQUIGNAZ - (D.P.):
Solo per confermare quello che ha
detto il Consigliere De Grandis, e per dire che nell'emendamento è
stata scelta la dizione "fondo di dotazione" anziché "contributo",
solo perché i tecnici fiscali dell'Agraria preferivano questa
dizione, in quanto avrebbe potuto avere delle ripercussioni sul
piano fiscale.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Abbiamo delle perplessità su questo
provvedimento che riteniamo non risolutivo. Abbiamo sentito in
Commissione il Presidente dell'Agraria ed abbiamo capito - perché
nonostante avessi chiesto copia del bilancio, questa non mi è
ancora pervenuta - che la situazione debitoria è superiore alle
cifre che qui vengono citate; supererebbe il miliardo e 400
milioni.
Ottocento milioni - se non abbiamo inteso male - sarebbero i
debiti con le banche, ma ci sono ancora altri debiti con i
fornitori. Allora, procedere in questo modo secondo me significa
andare ad un tamponamento della situazione che non è detto possa
servire al risanamento definitivo, per cui avremmo preferito avere
una situazione più chiara, delle proposte complessive di
ristrutturazione con i fondi necessari. Dare i fondi in questo modo
per permettere una stentata sopravvivenza, non ci sembra sia la
soluzione migliore.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin. ):
Dare un giudizio
su questo finanziamento straordinario diventa abbastanza difficile,
in quanto se da una parte si riconosce che teoricamente una
struttura come l'Agraria può svolgere effettivamente una funzione
di calmiere e facilitare l'attività di chi opera in agricoltura ,
dall'altra ci troviamo di fronte ad una struttura che è
riconosciuta unanimemente come incapace di portare avanti questo
suo obiettivo. Da una parte c'è una precisa dichiarazione degli
Amministratori dell'Agraria, che dicono che questo contributo non è
sufficiente per risanare quèlla situazione deficitaria che c'è nei
confronti delle banche e dei fornitori, che determina per i
meccanismi che ben conosciamo un continuo incremento del deficit
stesso, per cui non essendo questo contributo risolutorio di tutta
questa situazione , finisce solo con l'attenuare senza però
risolvere del tutto questo incremento del deficit dovuto al
pagamento degli interessi; dall'altra, questa situazione determina
un rapporto sfavorevole nella contrattazione che avviene nel libero
mercato fra chi acquista e chi vende e chi acquista in questo caso
è l'Agraria che nei confronti dei suoi fornitori ha poca capacità
di contrattare; il che si risolve in un aumento dei costi e di
conseguenza in una perdita di concorrenzialità nei confronti di
altri operatori del settore, che possono offrire macchinari e
prodotti a prezzi addirittura più bassi. Altra cosa ancora, mi pare
sia necessario avere un chiaro progetto per risolvere gli elementi
strutturali che determinano questa situazione deficitaria, se non
vogliamo continuare a dare dei soldi che si risolvono, in ultima
analisi, in un aggravio per le finanze regionali ed in un non
vantaggio da parte degli agricoltori per le motivazioni dette prima
e per l'esempio che possiamo fare: se per un determinato prodotto è
previsto, come nel caso delle cooperative, il 70% di contributo,
dovendo poi la Regione intervenire a risanare questi deficit, il
contributo che viene sborsato dalla Regione per comprare quei
prodotti raggiunge magari il 100%, ma non va a finire nelle tasche
degli agricoltori, bensì in quelle delle banche o dei fornitori che
riescono a spuntare dei prezzi più elevati per la scarsa capacità
di contrattazione dell'Agraria stessa. Un altro elemento che
dovrebbe essere fissato con molta chiarezza è che l'Agraria, per
ammissione dei suoi Amministratori, agisce nel mercato in gran
parte sulla base della capacità di acquisto che viene data agli
agricoltori dai contributi regionali, per cui si è determinato un
mercato per il quale gli agricoltori saldano i debiti nei confronti
dell'Agraria una volta che percepiscono i contributi dalla Regione.
Questo determina un lasso di tempo di scopertura che si traduce in
un onere finanziario per l'Agraria stessa.
Francamente penso che al di là di possibili errori e storture
nella conduzione dell'Agraria che abbiano contribuito a determinare
questa situazione deficitaria, sia questo l'elemento strutturale da
risolvere, perché se il prodotto viene acquistato oggi e saldato
una volta che l'agricoltore riceve il contributo, il lasso di tempo
che intercorre fra queste due operazioni determina una situazione
deficitaria dovuta ai tassi di interesse che vengono pagati in un
caso o nell'altro.
Ritengo che questa legge, sulla base di quanto ho esposto, sia
quantomeno insufficiente dal punto di vista finanziario, e
soprattutto sono del parere che questa legge finanziaria dovrebbe
seguire un preciso piano d'intervento da parte dell'Agraria stessa
ed anche da parte dell'Amministrazione regionale, su come si
intende agire per evitare che questo deficit debba ricrearsi.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Il fatto che esistano delle Aziende
che fanno concorrenza all'Agraria facendo dei prezzi inferiori,
prova che l'Agraria è una cosa utile, perché se quelle Aziende,
così come è avvenuto prima della creazione dell'Agraria,
lavorassero in regime di monopolio e almeno di oligopolio,
certamente non farebbero questi sconti. Indirettamente l'Agraria
serve proprio come calmiere per questo motivo. In secondo luogo la
questione degli sconti e delle dilazioni di pagamento accordati
agli agricoltori, è legata proprio al problema del miliardo di più
del miliardo, perché la nostra scelta è stata quella di non pagare
tutto in quanto riteniamo che debbono essere responsabilizzati la
Direzione generale e gli Amministratori dell'Agraria. Sono certo,
infatti, che di fronte a delle difficoltà obiettive e reali si
applica un rigore maggiore rispetto a quando si è sicuri di poter
presentare, com'è invalsa l'abitudine in Valle d'Aosta, la fattura
alla Regione. Quindi ci sembrava assolutamente indispensabile
togliere il carico bancario in quanto non è che diamo due volte il
contributo alla macchina o alle sementi acquistate, diamo purtroppo
un contributo al sistema bancario italiano e non è certo la prima
volta che questo avviene.
Fino a quando la Regione ha lasciato, un po' anche per mancanza
di fondi regionali, l'Agraria andare a ruota libera con un fondo
insufficiente, non aveva poi neanche la forza di richiedere un
certo tipo di rigore e l'applicazione di norme assolutamente
indispensabili nella conduzione dell'Azienda. Se poi l'Agraria per
ipotesi avesse ancora cento milioni di perdite, non c'è il divieto
di venire incontro a quelle perdite, purché siano giustificate,
chiarite, visibili, altrimenti finiamo per ricoprire sempre,
soltanto, l'intera esposizione di iniziative regionali. In
particolare, tanto per non nascondere niente al Consiglio, già
diverse volte siamo intervenuti perché ci fosse una conduzione del
personale più severa, e questo fondo di dotazione sarà una delle
occasioni per la quale la Giunta regionale esigerà che questa
condizione del personale sia rispettata.
Mi permetto di dire in pubblico che nessuno si faccia delle
illusioni, perché se l'Agraria regionale dovesse chiudere, i suoi
dipendenti non verrebbero assunti dalla Regione. L'Agraria dovrà
dunque fare il massimo sforzo per essere un'Azienda che, pur
essendo certamente aiutata dalla Regione, come già avviene, dovrà
comunque operare da sola ed essere in grado di svolgere certe
funzioni. Non credo che questa sia una politica sbagliata, perché
probabilmente è l'unica che garantisca l'effettiva sopravvivenza
dell'Agraria, anche per il fatto che non sarebbe concepibile che
continuamente andassimo a saldare dei debiti di questi livelli. Se
sono inferiori e compatibili con la gestione ordinaria, non vi sono
difficoltà. Volevo precisare inoltre che il grosso problema non è
nell'emendamento. Bisogna tenere presente che la collocazione
attuale non è del tutto soddisfacente e la Giunta regionale sta
studiando un sistema per collocarla meglio. Ultima questione, i
bilanci dell'Agraria: avete visto che vi è una parte di bilancio
dove effettivamente l'Agraria ha delle difficoltà superiori a
quelle di qualsiasi altra Azienda perché nell'attivo deve mettere
delle giacenze che invecchiano molto rapidamente e che perdono
valore. Quindi anche lì, insieme al Consiglio d'Amministrazione
dell'Agraria, bisognerà arrivare a limitare certi servizi o a farli
assumere in maniera diversa, perché rispetto all'utilità che
rappresentano costano troppo cari; è questo il lavoro che sta
facendo adesso la Direzione generale, lavoro che abbiamo seguito e
che ci trova consenzienti e ci troverà nettamente schierati con la
Direzione, quando prenderanno quei provvedimenti severi che sono
indispensabili.
PRESIDENTE
: Passiamo all'esame dell'articolato.
Do lettura dell'art. 1.
Art. 1
La Giunta regionale è autorizzata a concedere, per l'anno 1982
un contributo straordinario di lire un miliardo a favore
dell'Azienda autonoma "Agraria regionale valdostana" per i fini di
cui all'art. 16 della legge regionale 23 maggio 1973, n. 27,
recante la istituzione dell'Azienda autonoma "Agraria regionale
valdostana".
L'onere derivante dall'applicazione della presente legge graverà
sul capitolo 33400 della Parte Spesa del bilancio preventivo della
Regione per l'anno finanziario 1982, a tale fine lo stanziamento
del capitolo stesso è aumentato di lire 1.000.000.000=.
Alla copertura dell'onere, si provvede mediante riduzione di
pari importo dello stanziamento iscritto al capitolo 50000 (Fondo
Globale per il Finanziamento di Spese per l'adempimento di.
funzioni normali - Spese correnti).
PRESIDENTE
: Per dichiarazione di voto ha chiesto di
parlare il Consigliere Mafrica, ne ha facoltà.
MAFRICA - (P.C.I.):
Il nostro Gruppo si astiene sugli
articoli e sulla legge.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin. ):
Non sono
soddisfatto delle dichiarazioni di buona volontà da parte del
Presidente della Giunta e voterò contro questa legge, non perché
non riconosca il valore dell'Agraria, ma perché ritengo che così
come viene formulata, questa non risolva la situazione dell'Agraria
stessa e finisca solo con il tappare un buco senza dare effettive
prospettive di un serio e coerente sviluppo di questa istituzione
regionale.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Voglio scusarmi per il ritardo con
il quale sono arrivato in Consiglio, ma ero impegnato assieme
all'Assessore Viglino in una Commissione.
Prendo la parola per dichiarare la mia astensione su questo
disegno di legge, in quanto non lo ritengo assolutamente adeguato
alle esigenze dell'Agraria, tenuto conto di tutte le dichiarazioni
fatte su questo problema anche in Consiglio regionale, dal
Presidente della Giunta o dall'Assessore quando erano state poste
delle interpellanze o in occasione della discussione del bilancio.
Inoltre ricordo che il Presidente Andrione ebbe a dire in un
Consiglio che c'erano delle trattative in corso per adeguare le
strutture dell'Agraria a quelle che sono le attuali esigenze e al
ruolo che deve svolgere. Questo intervento straordinario di un
miliardo non è altro che un tampone messo davanti ad una situazione
quanto mai precaria, che certamente non contribuirà a risollevare
la situazione nella quale si trova l'Agraria stessa. Per questi
motivi mi asterrò dal votare questo disegno di legge.
PRESIDENTE
: Do lettura dell'emendamento presentato dalla
Commissione: si tratta di un emendamento sostitutivo del primo
comma dell'art. l.
La Giunta regionale è autorizzata a concedere, per l'anno
1982 un fondo di dotazione di lire 1.000.000.000= a favore
dell'Azienda autonoma "Agraria regionale valdostana" per i fini di
cui all'art. 16 della legge regionale 23 maggio 1973, n. 27,
recante l'istituzione dell'Azienda autonoma "Agraria regionale
valdostana".
PRESIDENTE
: Metto in approvazione l'emendamento testè
letto:
ESITO DELLA VOTAZIONE
Presenti: 26
Votanti: 19
Astenuti 7 (Minuzzo, Bajocco, Cout, Dolchi, Mafrica, Péaquin e
Tonino)
Favorevoli: 18 Contrari: 1
Il Consiglio approva
PRESIDENTE
: L'approvazione dell'emendamento modifica
anche l'intestazione della legge chi diviene: "Concessione di un
fondo di dotazione all'azienda autonoma "Agraria regionale
valdostana".
Metto in approvazione l'art. 1 nel testo emendato:
Art. 1
La Giunta regionale è autorizzata a concedere, per l'anno
1982 un fondo di dotazione di lire 1.000.000.000= a favore
dell'Azienda Autonoma "Agraria regionale valdostana" per i fini di
cui all'art. 16 della legge regionale 23 maggio 1973, n. 27,
recante l'istituzione dell'Azienda Autonoma "Agraria Regionale
Valdostana".
L'onere derivante dall'applicazione della presente legge
graverà sul capitolo 33400 della Parte Spesa del bilancio
preventivo della Regione per l'anno finanziario 1983 a tale fine lo
stanziamento dal capitolo stesso è aumentato di lire
1.000.000.000=.
Alla copertura dell'onere, si provvede mediante riduzione di
pari importo dello stanziamento iscritto al capitolo 50000 (fondo
globale per il finanziamento di spese per l'adempimento di funzioni
normali - spese correnti).
ESITO DELLA
VOTAZIONE
Presenti: 26
Astenuti: 7 (Minuzzo, Bajocco, Cout, Dolchi, Mafrica, Péaquin e
Tonino)
Votanti:19
Favorevoli: 18
Contrari: 1
Il Consiglio approva
PRESIDENTE
: Do lettura dell'art. 2.
Art. 2
Al bilancio di previsione della Regione per l'anno 1982 sono
apportate le seguenti variazioni:
PARTE SPESA
Variazioni in diminuzione:
Cap. 50000 - Fondo globale per il finanziamento di spese per
l'adempimento di funzioni normali - (Spese correnti)
£ 1.000.000.000
Variazioni in aumento:
Cap. 33400 - Contributi all'Azienda Autonoma "Agraria
Regiona
le
Valdostana" (L.R. 23.5.1973, n. 27)
£
1.000.000.000
PRESIDENTE
: Metto in approvazione l'art. 2 testè
letto.
ESITO DELLA VOTAZIONE
Presenti: 26
Astenuti: 7 (Minuzzo, Bajocco, Cout, Dolchi, Mafrica, Péaquin e
Tonino)
Votanti: 19
Favorevoli: 18
Contrari: 1
Il Consiglio approva
PRESIDENTE
: Do lettura dell'art. 3.
Art. 3
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'art. 3 testè
letto.
ESITO DELLA VOTAZIONE
Presenti: 26
Astenuti: 7 (Minuzzo, Bajocco, Cout, Dolchi, Mafrica, Péaquin e
Tonino)
Votanti:19
Favorevoli: 18
Contrari: 1
Il Consiglio approva
PRESIDENTE
: Metto in approvazione la legge nel suo
complesso per votazione segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 20
Astenuti: 8 (Bajocco, Cout, Dolchi, Mafrica, Péaquin, Tonino,
Minuzzo e Martin).Favorevoli: 18 Contrari:2
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK