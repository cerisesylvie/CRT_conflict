Consiglio Regionale della Valle d'Aosta - Oggetto del Consiglio n. 3242 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3242 del 8 febbraio 2024 - Resoconto
OGGETTO N. 3242/XVI - Reiezione di mozione: "Analisi e
redazione in tempi rapidi della legge regionale in materia di
concessioni per grandi derivazioni idroelettriche a seguito
dell'adozione della relativa norma di attuazione".
Bertin (Presidente) -
Punto n. 51. Ha chiesto la parola
la consigliera Minelli, ne ha facoltà.
Minelli (PCP) -
La mozione che abbiamo presentato
affronta un problema che nelle sue linee generali è di primaria
importanza per l'economia e anche per l'autonomia della Valle
d'Aosta, è una questione che riguarda le concessioni in scadenza
per le grandi derivazioni d'acqua a scopo idroelettrico, un campo
in cui la Regione Valle d'Aosta si trova in pesante ritardo, non
solo rispetto alle altre Regioni a Statuto speciale, ma anche
rispetto a tutte le Regioni a Statuto ordinario; sembra una cosa
paradossale però è così. Come è noto, la legge statale 11 febbraio
2019 n. 12 con l'articolo 11quater ha affermato che - e cito
testualmente -: "Le Regioni disciplinano con propria legge le
modalità e le procedure di assegnazione delle concessioni di grandi
derivazioni d'acqua a scopo idroelettrico". Non solo tale legge ha
affidato la competenza alle Regioni, ma ha anche imposto dei tempi
stretti per approvare tali leggi di disciplina della materia
prevedendo, in caso di omissione regionale, un intervento
sostitutivo dello Stato. Nella legge 12/2019 c'è però una
disposizione di salvaguardia per le Regioni a Statuto speciale,
infatti il comma 1octies del citato articolo 11quater afferma:
"Sono fatte salve le competenze delle Regioni a Statuto speciale e
delle Province autonome di Trento e Bolzano ai sensi dei rispettivi
Statuti e delle relative norme d'attuazione". Il quadro si completa
rilevando che lo Statuto speciale, per la Regione Trentino Alto
Adige fin dal 2017 ha trasferito alle due Province autonome di
Trento e di Bolzano la competenza di disciplinare con legge
provinciale le procedure per le concessioni delle grandi
derivazioni d'acqua a scopo idroelettrico e che l'altra Regione
autonoma del nord Italia, il Friuli-Venezia Giulia, ha anch'essa
una competenza in materia. Alla fine quindi ci rendiamo conto che
la nostra Regione si trova in una situazione del tutto anomala, la
situazione ha la titolarità delle acque pubbliche ma non può
procedere all'assegnazione delle concessioni di grandi derivazioni
a scopo idroelettrico perché ancora si applica una vecchia
normativa statale. La Regione è infatti ancora in attesa di una
norma di attuazione dello Statuto che preveda la competenza
regionale sulle procedure per le assegnazioni di tali concessioni e
la norma di attuazione, come sappiamo ben tutti in questo
Consiglio, è
in itinere
e in cammino da cinque anni, è
oggetto di elaborazione all'interno della Commissione paritetica
Stato-Regione che ha subito varie traversie e non sappiamo quando
si concluderà quell'iter perché adesso siamo nuovamente e
ulteriormente in una situazione di
impasse
dopo le
dimissioni di un suo componente, Augusto Rollandin, nominato da
questo Consiglio.
Questa norma di attuazione a breve, come noi ci auguriamo, o
anche fra un anno come potrebbe capitare... in ogni caso prima o
poi arriverà, però poi, una volta che la norma sarà stata emanata,
bisognerà procedere a scrivere, elaborare e poi approvare la legge
regionale di disciplina della materia. Allora noi crediamo che, per
recuperare in qualche modo un po' del ritardo che si è accumulato
in questi anni per i motivi che non stiamo qui a rielencare, pare
saggio e importante sin da ora avviare quelli che possono essere
gli studi e gli approfondimenti propedeutici necessari per
predisporre poi questa legge regionale che è fondamentale. Si può
avviare questo lavoro anche perché le linee generali che
scaturiranno da quella norma di attuazione già in parte si
conoscono, c'è una bozza che circola da tempo, anche perché c'è il
lavoro che è stato fatto in questo senso dalle Regioni, che già
hanno elaborato le loro leggi e che quindi sono in qualche modo
arrivate già a un passo più in avanti e possono offrirci anche
un'utile materia di studio su cui riflettere, discutere ed
elaborare. Di conseguenza la mozione chiede una cosa che è
abbastanza semplice: è un impegno rivolto al Presidente della
Commissione consiliare competente affinché si proceda al lavoro
preparatorio della legge regionale. Nello specifico chiediamo che
la Commissione operi affinché venga predisposto entro trenta giorni
un
dossier
contenente i testi e un'analisi anche sommaria
delle leggi regionali approvate in materia di concessioni per le
grandi derivazioni idroelettriche da fornire a tutto il Consiglio
regionale, una sorta di documento su cui poter ragionare.
Il secondo impegno è quello di avviare nella Commissione i
lavori preparatori che sono utili per giungere poi a una rapida
redazione della legge regionale in materia di concessioni non
appena sarà stata varata la norma di attuazione di cui in premessa.
In pratica è un modo per cercare di tenersi pronti e portarsi
avanti. Ci auguriamo che il Consiglio concordi sulla necessità di
questo lavoro preparatorio.
Presidente -
La discussione generale è aperta. Ha chiesto
la parola il consigliere Perron, ne ha facoltà.
Perron (LEGA VDA) -
Interverrò sul tema della mozione, ma
in realtà ne approfitterò per il tempo che ho per fare alcune
considerazioni di più ampia portata.
L'importanza del tema che sia epocale per la nostra Regione
penso che sia sotto gli occhi di tutti, sappiamo che con
l'approvazione dello Statuto speciale, con la legge costituzionale
n. 4 del 26 febbraio 1948, la Regione ha ottenuto in concessione
gratuita per 99 anni rinnovabili le concessioni, la cui scadenza è
ormai all'orizzonte. Ora voglio sottolineare un punto, forse
piuttosto brutale, forse di pura
real politik
, come avrebbe
chiamata, ma se qualcuno non l'avesse capito, la politica si fa in
un certo modo, anche la democrazia che ha la forza dei numeri, ma
si fa con i rapporti di forza. Allora che cosa ha fatto la nostra
Valle all'epoca? La Valle è riuscita in qualche modo nel
dopoguerra, grazie a una classe politica di alto livello, capace, e
anche qui direi che una classe politica è valida e capace in
maniera direttamente proporzionale alla capacità di sfruttare i
rapporti di forza a proprio vantaggio, altrimenti fa una
rivoluzione finta oppure parla, fa populismo... la politica è
un'altra cosa, è portare a casa dei risultati e bisogna volgere i
rapporti di forza a proprio favore, quindi la Valle - messa proprio
in termini un po' brutali, me ne rendo conto, è un'interpretazione
- nel dopoguerra ha fatto valere la forza strategica della sua
produzione idroelettrica, quella produzione idroelettrica che è
stata potenziata, spinta durante il ventennio fascista, che
contribuì con successo all'industrializzazione della Regione e che
era fondamentale per garantire l'energia al periodo della
ricostruzione
post
bellica. Questo ha costituito, a nostro
avviso, una leva enorme, forse la più grande, per far valere sul
tavolo delle trattative le nostre richieste di autonomia, motivate
da una lunga storia di franchigia e autogoverno, torniamo al
Medioevo. C'erano spinte annessionistiche, palesi e non verso la
Francia, in parte anche speranze di qualcuno verso la Svizzera,
sono dati storici. Ora la nostra Regione, grazie alla forza
dell'idroelettrico, ha saputo fare la scelta corretta, a nostro
avviso, cioè rimanere fedele allo Stato nazionale italiano, nato
dall'espansione, tra l'altro, dello Stato sabaudo verso altri
territori italiani, che piacciono meno, garantendosi così il
privilegio di una forma di autogoverno. La nostra energia quindi è
in qualche modo alla base dell'ottenimento della nostra autonomia,
è di questo che stiamo parlando oggi.
Perché dico la scelta corretta? Qui entro nella parte più
interpretativa storica: punto primo, non dico nulla di nuovo, mi
accodo semplicemente alla tradizione storiografica liberale
valdostana. Punto secondo, vedo delle analogie
mutatis
mutandis,
cioè, fatte le dovute proporzioni, i dovuti
mutamenti, con altri momenti storici della Valle, che hanno
portato, a mio avviso, a far scattare meccanismi simili, quando
cioè nel 1536 la Valle scelse la fedeltà a Casa Savoia di fronte
all'invasione da parte del Re Francesco I di Francia e i territori
del Ducato. La Valle d'Aosta quindi già all'epoca, che in questo
caso ottenne la creazione del Conseil des Commis, si schierò dalla
parte dei Savoia: ecco perché ritengo fondamentale il ruolo in
questo caso dei partiti nazionali al Governo attualmente nella
Nazione, la Sinistra del PD è di Conte in questo momento, purtroppo
per loro, in minoranza contano zero, come contano zero o quasi zero
le minoranze in politica, fanno la battaglia ma non hanno le redini
in mano... per massimizzare le possibilità di mantenere le nostre
prerogative storiche. Su questo l'aspetto strategico... oggi dov'è
la similitudine, l'analogia che io ritrovo oggi? L'aspetto
strategico della produzione industriale valdostana oggi è
prioritaria anche a livello nazionale, perché chiaramente ci
troviamo di fronte a un mondo in cui la lotta per l'energia sarà
probabilmente il discorso più complesso e più pericoloso che
vediamo, quindi ogni Paese cerca la sua indipendenza energetica. È
chiaro che, tra l'altro, a fronte di una transizione ecologica, il
nostro assetto di energia pulita è fondamentale anche per la
Nazione, quindi altro che nazionalismo valdostano, come ho sentito
dire in quest'aula, l'avevo sentito dire dall'assessore Caveri,
oppure altro che i partiti nazionali non hanno interesse nella
Valle, come ha sostenuto il consigliere Chatrian! Ce l'hanno
eccome, ce l'hanno in virtù di questi
asset
strategici,
"
asset
" è una parola che mi infastidisce, l'italiano è una
buona lingua, quindi usiamola, questi aspetti strategici che
interessano chiaramente alla Nazione per questo motivo, ha un
grosso interesse qui, ed è storicamente il procedimento che ha
consentito alla Valle di avere nei casi che ho citato - poi ci
saranno le eccezioni - le sue prerogative di autogoverno.
Ora, calando tutto questo nel presente, nel contingente,
cela
va sans dire
dobbiamo fare tutto quanto è in nostro potere per
una corretta gestione delle concessioni, io utilizzerei questo
termine "corretta gestione". Come gruppo Lega, siamo stati i primi
a portare all'attenzione del Governo la necessità di fare una legge
regionale su questo tema due anni fa, fu il presidente Lavevaz in
quel caso a prendersi la responsabilità di non legiferare subito;
mi auguro abbia avuto i suoi buoni motivi con elementi che a noi
dell'opposizione sfuggivano, perché va da sé che le maggioranze a
volte hanno elementi che alle opposizioni sfuggono e questo fa
parte del gioco politico. Chiaramente, lo chiedevamo prima, siamo
coerenti, sosteniamo ancora adesso che sia necessaria una legge
regionale, su questo siamo perfettamente d'accordo con quanto dice
la collega Minelli, quindi esortiamo la maggioranza a muoversi su
questo tema della legge regionale. Quello che però ci porterà ad
astenerci, quindi anticipo che ci asterremo, è la modalità, il
passaggio dell'impegnativa.
Farsi i
dossier
, consigliera Minelli, credo sia nelle
funzioni di ogni Consigliere di recuperare gli aspetti normativi,
abbiamo un Legislativo che lavora bene, glielo si chiede, ti fanno
una ricognizione delle leggi regionali e, tra l'altro, la parte su
cui non siamo d'accordo e ci porta all'astensione... riteniamo che
legare l'avvio in Commissione dei lavori preparatori, utili per
giungere a una rapida relazione della legge regionale non appena
sarà stata varata la norma di attuazione sia fondamentalmente
sbagliato, nel senso che i due aspetti, i due binari, a nostro
avviso, dovranno procedere in maniera separata, consapevoli, tra
l'altro, che il percorso norma di attuazione potrebbe non essere
così semplice, perché è un tema estremamente complesso, che
coinvolge non solo il livello nazionale ma i livelli europei.
Fatte queste considerazioni, esortiamo ancora una volta la
maggioranza a muoversi su questo tema, sul tema della legge
regionale che deve essere fatta, ma allo stesso tempo sulla mozione
in sé noi ci asterremo.
Presidente -
Altri in discussione generale? Non vedo
altre richieste, chiudiamo la discussione generale. La discussione
generale è chiusa. Per il Governo replica l'assessore Sapinet.
Sapinet (UV) -
Il tema delle concessioni sotto il profilo
amministrativo è sicuramente un ambito complesso il quale ho potuto
approfondire ancora meglio in questi mesi grazie alle strutture
dell'Assessorato, grazie ai colleghi più vicini fino ad oggi a
questi
dossier
, un ambito complesso dovendo disciplinare gli
utilizzi della risorsa che stanno divenendo sempre più conflittuali
e rispetto ai quali vi è una tradizione, ringrazio anche il collega
Perron per il suo intervento che risale al Medioevo, con impatti
sociali, impatti culturali, che devono essere attentamente
governati. Questi che ho descritto sono ambiti nei quali
l'esercizio dell'autonomia valdostana è presente, applicata,
innovativa anche nel panorama nazionale e nel panorama europeo.
Questa particolarità non sempre trova corrispondenza
nell'evoluzione giuridica europea, dove l'apertura al mercato e la
concorrenza sono visti come pilastri dello sviluppo economico.
Il tema delle concessioni e dei beni pubblici è da anni uno di
questi terreni di scontro con le tradizioni nazionali, che, come
quella italiana, trovano le loro radici nella piccola imprenditoria
e soprattutto nel locale. L'assetto idroelettrico valdostano
principale è a beneficio delle comunità locali, quindi del nostro
territorio, territorio verso il quale sono indirizzati gli utili
dello sfruttamento del bene pubblico acqua ed è ben controllato
dalla Regione nelle sue finalità di tutela ambientali e di gestione
delle disponibilità idriche. Queste specificità della nostra
regione sono uniche, ci caratterizzano in modo univoco nel panorama
europeo e rappresentano ciò che si vuole tutelare. La legge citata,
la n. 12/2019, chiede alle Regioni di disciplinare le modalità di
assegnazione delle grandi concessioni mediante una gara e le norme
regionali esistenti regolamentano tutti i passaggi procedurali per
effettuare tali gare, introducendo gli elementi di tutela
ambientale che i grandi derivatori devono assicurare con il loro
sfruttamento. Le Regioni diventano i controllori, impongono i
limiti che non devono essere superati dal concessionario che punta
al suo profitto. Siamo di fronte a una logica diversa da quella
regionale dove invece lo sfruttamento della risorsa è pensato fin
dall'origine come subordinato a beneficio della comunità regionale
e alla tutela ambientale. Un
dossier
sulle leggi regionali
avrebbe un valore puramente conoscitivo, forse poco utile a
definire la procedura da applicare in Regione, forse apporterebbe
anche un po' di confusione, perché l'impostazione dei documenti e
delle richieste al proponente sarebbe coerente con gli obiettivi di
utilizzo e di tutela delle acque di quella Regione. Gli uffici
dell'Assessorato stanno lavorando sulla norma regionale nell'ottica
in cui si diceva sopra, sono chiare anche le tempistiche; le
proposte normative dovranno disciplinare l'assegnazione delle
concessioni di grandi derivazioni secondo procedure diversificate a
seconda delle possibilità di valorizzare l'assetto precedente. Ad
oggi tutti i tentativi legislativi nazionali e della norma di
attuazione e di riconoscere una modalità di rassegnazione, che vada
in continuità con il passato, non hanno trovato una positiva
soluzione. La norma regionale dovrà quindi muoversi nelle opzioni
legislative esistenti di gestione di una gara, individuando gli
elementi di valutazione delle proposte in modo coerente con le
esigenze del nostro territorio sotto tutti i profili, economico ed
ambientale in particolare. Nell'iniziativa si chiede un impegno al
Presidente di Commissione, Presidente con il quale si è condivisa
anche la risposta, Commissione che sarà chiaramente coinvolta, ma
nei modi e nei tempi che poi verranno definiti. Pertanto si chiede
il ritiro dell'iniziativa, in alternativa ci sarà l'astensione da
parte della maggioranza.
Presidente -
La parola al consigliere Aggravi per
dichiarazione di voto.
Aggravi (RV) -
Per dichiarazione di voto che voglio anche
argomentare. Rassemblement Valdôtain voterà a favore di questa
mozione, senza dubbio ci sono dei passaggi nell'impegnativa, non me
ne vorranno le colleghe, ma, sapendo che sono molto attente ai
dettagli... su due passaggi qualche dubbio c'è, forse il termine
"dossier", come è già stato sottolineato, e anche il fatto di
parlare di una rapida redazione forse non è una terminologia che ci
trova pienamente concordi, però lo spirito e i principi li
condividiamo. Io vorrei ricordare soprattutto a chi era presente in
Consiglio sul finire della scorsa legislatura e a quei movimenti
politici che girò negli ultimi mesi un parere proveniente da forze
di maggioranza che invitava il Governo regionale o avrebbe detto
che una legge si doveva fare. È un punto che poi rimase sospeso
perché anche su questa questione e su questa materia, al netto dei
pareri che sappiamo se ne sono viste di tutti i tipi, ma lo voglio
sottolineare perché fu un momento abbastanza particolare, è bene e
può essere utile un approfondimento preparatorio in Commissione
rispetto all'attività che si sta facendo sulla norma di attuazione,
per una motivazione che cerco in poco tempo di spiegare. La
questione della norma di attuazione, oltre alla parte più tecnica,
ha una parte pattizia, di interlocuzione con l'attore statale.
L'eventuale normativa, soprattutto per quello che riguarda la
gestione delle concessioni di grandi derivazioni, è qualcosa di un
pochettino più complicato sia perché si è visto quello che è
successo nelle altre regioni, e non sono neanche totalmente
d'accordo con chi dice: "Dobbiamo normare perché lo hanno fatto gli
altri", questo non è mai sempre vero, lo dico perché, al netto di
tutta una serie anche di prese di posizione della Corte
costituzionale, potrebbe essere utile sviscerare all'interno della
Commissione quelle che possono essere delle particolarità o delle
difficoltà e nulla vieta organizzare anche altri momenti di
confronto, se lo vuole, con chi del Governo è più addentro alle
questioni anche a livello di competenza, e guardo l'assessore
Sapinet e il presidente Testolin.
C'è però un passaggio ulteriore che mi preoccupa moltissimo e
andrebbe sviscerato e forse guardo più i componenti dei partiti
nazionali, e per correttezza dico anche che è una parte che io
sollevai da membro del Dipartimento energia della Lega, ovvero il
fatto che sarebbe bene anche chiarire quali impegni il Governo
nazionale, che sia stato quello di Draghi o successivamente, si
sono presi nella sottoscrizione degli impegni del PNRR, perché io
continuo a insistere che il PNRR è un piano di riforme con alcuni
investimenti, perché gli effetti di quelle riforme sono maggiori, a
mio giudizio, molto modesto, rispetto agli investimenti, o possono
essere degli effetti maggiori, non dico positivi e negativi perché
andrebbero sondati.
Invito quindi chi ha più contatti, e forse sarebbe stata la
domanda più interessante da fare al ministro Fitto, magari
l'assessore Caveri ha avuto l'occasione di fargliela... però
diciamo che il ginepraio normativo rischia di essere un pochettino
più complicato, come diceva qualcuno nella Prima Repubblica,
rispetto a quello che si pensa, anche perché l'Italia, rispetto ad
altre realtà, ha fatto i compiti europei un pochettino più precisi,
la Francia ha aspettato la chiusura della procedura d'infrazione
per allungare le sue concessioni, invece in Italia per adesso si
persegue nella linea o non linea che c'è sempre stata. Su questo
passaggio io andrei a fare, e credo che lo spirito della mozione lo
trova, degli approfondimenti in Commissione.
Io penso che, al di là di tutto, anche di come sarà l'esito
scontato penso del voto della mozione, forse le Commissioni
competenti un passaggio informativo a beneficio del Consiglio
potrebbero farlo, anche per evitare che un'eventuale legge o norma
possa arrivare poi tra capo e collo e non essere preparati perché
l'argomento, come in realtà tutti hanno detto, è capitale per la
nostra Regione, se non fondamentale e necessario per il futuro, in
particolare non soltanto della nostra Regione, ma anche in generale
del bilancio della nostra comunità.
Presidente -
Per dichiarazione di voto, la parola al
consigliere Marquis.
Marquis (FI) -
Due parole per la dichiarazione di voto a
favore del nostro gruppo, sostanzialmente rispetto all'impegnativa
ci troviamo favorevoli in quanto tutti e due i punti credo che
forniscano degli elementi per mettere a disposizione del Consiglio
regionale e di tutti i Consiglieri della documentazione per avere
piena contezza degli argomenti che vengono trattati e che potranno
essere poi utili per la fase successiva, quando si dovrà mettere
mano alla legge regionale una volta che sarà approvato il testo
della norma di attuazione e che è richiamato, pertanto tutto quello
che va nell'indirizzo e nella traccia di mettere a disposizione
elementi utili ai Consiglieri lo riteniamo favorevole, quindi
esprimiamo il nostro appoggio all'iniziativa che è stata
presentata.
Presidente -
Altri interventi? Consigliera Minelli, a lei
la parola.
Minelli (PCP) -
In dichiarazione di voto immagino.
Presidente -
È la sua replica in realtà.
Minelli (PCP) -
Allora ho ancora spazio, ho un po' più di
tempo. Io ringrazio intanto i colleghi che sono intervenuti che
hanno portato il loro contributo. Ho ascoltato con attenzione sia
il collega Perron, che ha ricostruito un po' la storia, ha fatto un
excursus
storico, ci sono delle evidenziazioni che ha fatto
che possiamo condividere e altre un po' meno ovviamente, sono però
un po' perplessa dalle motivazioni che sono state adottate in coda
all'intervento per spiegare la ragione dell'astensione che voi
farete e che riguarda sostanzialmente la modalità dell'impegnativa.
Lei dice che non va bene farsi fare i
dossier
, ogni
Consigliere può farlo, chiede aiuto, se non è capace, agli uffici e
gli viene messa a disposizione la materia. Forse io non mi sono
spiegata bene, credo che ognuno di noi sa che è possibile fare
questo passaggio, ma la richiesta di avere un
dossier
- e mi
scuso per aver utilizzato un termine che forse non è del tutto
appropriato, come ha sottolineato il collega Aggravi - è un'altra:
lo scopo è quello di avere a disposizione per tutti un materiale su
cui però fare un lavoro collettivo. Io credo che questa sia la cosa
importante, cioè ragionare insieme su testi, contributi che possono
arrivare dalle altre Regioni, che già hanno fatto un loro
approfondimento e hanno scelto come costruire le loro leggi per, a
nostra volta, fare ragionamenti che riguardano la Regione.
Non condivido la confusione che l'assessore Sapinet ha detto che
potrebbe derivare dal leggere norme che sono diverse da quelle che
riguardano la Valle d'Aosta, che ha una situazione più particolare.
Io penso che dovremmo essere pronti a confrontarci con tutto ciò
che ci viene messo a disposizione, dal fatto che già esiste, per
poter fare quegli approfondimenti, ma proprio perché è stato
sottolineato che questo è un tema epocale e, se è un tema epocale,
tutto ciò che ci ruota attorno, lo studio che si deve fare... io
sono fissata probabilmente con il fatto che le cose vadano
approfondite e bisogna farlo sempre e a tutti i livelli, è la mia
formazione, non ci rinuncio e penso che sarebbe utile anche
all'interno di un Consiglio regionale, ma quello che mi ha
preoccupata di più nelle cose che ho sentito sono alcune
valutazioni che ha fatto l'assessore Sapinet, al di là del dire che
la legge 12/2019 ha un'impostazione che è completamente diversa da
quella regionale e anche al di là del fatto che il
dossier
avrebbe un valore solo conoscitivo, poco utile, eccetera. Lei ha
detto delle altre cose che sono, a mio avviso, molto gravi e che se
ho intuito bene, perché non sono state dette esplicitamente, ma mi
sembra che in qualche maniera siano state evidenziate tra le
righe... in sostanza l'Assessore ha detto che non ci sarà la
possibilità di arrivare alla riassegnazione delle concessioni e
questa è una rinuncia senza discussione, senza volontà da parte di
questa maggioranza e della Regione di essere incisiva e poi mi
sembra anche che tra le righe, o almeno questo è quello che ho
intuito io, forse sbaglio, spero di sì, è che la norma non sarà più
quella del 2019, che ci saranno delle modificazioni.
Il presidente Testolin nelle innumerevoli volte che ho cercato
di portare questo tema mi aveva detto ancora poco tempo fa che la
Regione perseguiva invece quella strada, che la norma sarebbe
rimasta quella, fatto salvo per alcuni elementi, alcuni elementi
che poi io ho già evidenziato esserci nella nuova bozza che ho
avuto modo di vedere e che sono estremamente preoccupanti.
Sono stati messi sul piatto degli elementi che, a mio avviso,
meritano una grande attenzione da parte di tutti. In merito
all'impegno della mozione - e torno sull'impegno della mozione,
perché poi tutto il resto è quello su cui bisognerà adesso forse
anche mirare un po' di più la nostra attenzione-, mi sembra che
proprio su quelle parole sia stato fatto tanto fumo e poca
chiarezza, sono state fatte delle osservazioni anche pretestuose.
Quello che si chiede in sostanza è una cosa estremamente semplice:
è analizzare dei materiali, richiederli in modo che li abbiamo
tutti ma soprattutto poi lavorarci. Su questo io immaginavo che la
volontà comune ci fosse proprio in virtù del fatto che tutti
concordiamo sulla definizione di tema epocale. Allora, se un tema è
epocale, su quel tema ci si lavora e non concordo nemmeno sulla
questione che il cammino non debba essere fatto in questo momento
ma che bisogna prima aspettare la norma e poi lavorarci, siamo in
ritardo. Allora se, vivaddio, questa Commissione paritetica
riuscirà a partorire in tempi brevi la norma di attuazione, ricordo
che prima bisogna ricostituirla la Commissione paritetica, perché
abbiamo anche quel problema, poi però dovrà lavorare, ma se noi in
contemporanea ci attiviamo per cominciare una discussione
all'interno del Consiglio e lavoriamo, mi sembra che sia la cosa
più sensata possibile che si possa fare, anche perché poi, come
sempre accade, bisognerà correre su alcune cose, ci sarà meno
tempo, bisognerà arrivare all'ultimo; qui siamo specialisti
nell'arrivare all'ultimo momento su un sacco di cose. Quando c'è la
possibilità di lavorare con più calma, con più tranquillità,
acquisendo anche degli altri materiali, facendo delle proposte,
perché poi è ovvio che si fa un lavoro di analisi ma anche un
lavoro propositivo, invece no, ci si nasconde dietro ad altre
questioni e soprattutto mi pare che, come poi è anche stato detto,
ci sia una contraddizione.
Ricordava il collega Aggravi che al termine della scorsa
legislatura... abbiamo visto tutti quel parere, stiamo parlando
dell'inizio 2020 mi pare, perché poi tutto è crollato, sono passati
quattro anni da quell'esortazione, abbiamo fatto qualche passo
avanti in quel senso? Ne abbiamo parlato? Sì, forse ogni gruppo,
ogni forza avrà fatto dei suoi approfondimenti, avrà cercato di
sviscerare il tema, com'è corretto e giusto che sia, ma poi ci
vuole un lavoro corale, perché sennò mi chiedo a che cosa servano
le Commissioni, se non al confronto, all'elaborazione, alla
produzione, eccetera. Prendiamo atto che questa volontà non c'è,
naturalmente non ritiriamo la mozione, ci mancherebbe altro e la
portiamo al voto sottolineando ancora una volta come questo sia il
Consiglio dei rinvii.
Presidente -
Ci sono altri interventi? Ha chiesto la
parola il Presidente della Regione per dichiarazione di voto, ne ha
facoltà.
Testolin (UV) -
Credo che siano opportune alcune
riflessioni, anche a seguito dell'ultimo intervento della collega
Minelli, che è sempre supportata da granitiche certezze e ha sempre
entusiasmo nell'affrontare discussioni senza sapere dove si può
andare, dove si può arrivare e soprattutto senza sapere esattamente
le regole del gioco; regole che caratterizzano in maniera molto
pesante l'evoluzione di un argomento che è stato definito da molti
epocale o capitale, perché evidentemente è un argomento che
coinvolge non solo il nostro territorio ma che nel nostro
territorio, come ha giustamente detto l'assessore Sapinet, è un
qualcosa di diverso rispetto alle altre realtà. Il copia-incolla
che viene proposto come metodo di confronto, a mio avviso, ha dei
limiti che sfiorano l'annullamento delle caratteristiche
autonomistiche e di gestione del territorio e delle acque nella
nostra regione. Un confronto ci può sempre stare ma non è
sicuramente alla base della creazione di una nuova norma, una nuova
norma che dovrà ed è già oggetto di lavoro da parte degli uffici,
così come è stato dal collega sottolineato e che è il binario
parallelo a quello del lavoro che si sta facendo sulla norma di
attuazione, una norma di attuazione che evidentemente è figlia di
una situazione molto complessa, molto complicata, che suo malgrado
deve rispondere a delle indicazioni che non sono solo nazionali ma
sono europee.
Il dialogo che c'è stato a livello di Regioni dell'arco alpino,
comunque Regioni montane, che vedono nella valorizzazione della
risorsa acqua una delle loro peculiarità, aveva portato non più
tardi di un mesetto fa alla presentazione di un emendamento,
sostenuto anche a livello nazionale dall'attuale maggioranza, che
avrebbe dato una risposta importante rispetto a quella che era la
possibilità non di prolungare le concessioni, ma di riassegnarle a
fronte di investimenti che avessero caratterizzato e valorizzato
questo tipo di percorso. Oggi questa strada non è stata proseguita
perché le dinamiche del PNRR, sollevate da qualcuno, impongono, al
di là di situazioni pattizie che venivano sollevate, dei vincoli
superiori ai quali bisogna in questo momento giocoforza cercare di
dare delle risposte, risposte che non possiamo dare né ad Aosta, né
a Roma e il confronto, ed è quello che è stato sollecitato al
ministro Fitto nel breve incontro dell'altro giorno, oltre che
averlo fatto in separate sedi anche in quel di Roma... dovranno
essere affrontate non per il bene squisito della Valle d'Aosta ma
per una situazione complessiva che dovrà trovare una definizione
per darci le regole esatte all'interno delle quali giocare.
Lei parla di rassegnazione, di rinuncia, rispetto alla norma di
attuazione così com'era stata concepita, ma non c'è nessun tipo di
rassegnazione, c'è la necessità di calare una norma di attuazione
che possa avere il
placet
delle due parti che compongono la
Paritetica, perché evidentemente non basta il
desiderata
nostro per portare a casa un risultato che sia quello voluto,
perché altrimenti saremmo noi a legiferare e potremmo farlo. Quello
che invece possiamo fare è fare una norma regionale e gli uffici
staranno lavorando per quello e, per quanto riguarda il Governo,
verrà presentata nel più breve tempo possibile in Commissione, che
avrà tutte le opportunità per fare i suoi approfondimenti, così
come deve essere, per apportare le proprie osservazioni e per
eventualmente proporre quei cambiamenti, quelle variazioni che
possano essere migliorative rispetto al lavoro che verrà
presentato.
Detto questo, è solo per dire che qua si lavora e bisognerà
farlo ancora nel prosieguo su più campi... mi prendo qualche
secondo in più per terminare il discorso... che vuole andare a dire
che le certezze granitiche che vengono sempre espresse dovrebbero
poi confrontarsi con quelle che invece sono le reali necessità di
confronto, e non mi sembra che nel periodo in cui la Consigliera è
stata anche Assessore ci sia stata un'accelerazione esorbitante su
questa tematica.
Presidente -
Metto in votazione... la parola al
consigliere Perron per dichiarazione di voto.
Perron (LEGA VDA) -
Per dichiarazione di voto, in realtà
la reiteriamo perché l'abbiamo già espressa, quindi ci asterremo su
questo per le motivazioni che abbiamo addotto prima e che non
cambiano.
Voglio solo sottolineare che nella dialettica tra maggioranza e
opposizione, collega Minelli, se le cose non dovessero andare nel
senso auspicato per la Regione, in questo caso la responsabilità
cadrà interamente su coloro che gestiscono la parte esecutiva,
cadrà sul Governo, l'ho già detto prima.
In parte su questo tema avevamo sollecitato e, tra l'altro, do
atto al collega Aggravi - chiaramente ci avevamo lavorato insieme -
che l'ho dato per scontato ma quando abbiamo presentato, abbiamo
esortato già due anni fa a partire con una legge regionale. Su
questo la responsabilità era stata presa prima dal precedente
Governo e adesso viene presa su questo. Il ruolo dell'opposizione è
di spingere in tutte le maniere ma chiaramente poi la
responsabilità è di chi governa, primo a livello regionale, secondo
a livello nazionale, chiaramente queste tematiche sono complesse e
se le cose non dovessero andare, c'è stata una responsabilità di
chi prima era dentro, visto che abbiamo dei partiti rappresentati a
livello nazionale, perché è troppo comodo poi arrivare qua dentro e
far finta che uno non abbia un riferimento da un'altra parte. Ci
sono dei partiti nazionali che avranno anche da rispondere a delle
scelte a livello nazionale.
Se le cose andranno in maniera diversa lì, prima c'è la
responsabilità del Governo Draghi, del Governo Meloni oggi e ognuno
si prenderà le sue; in ultimo però c'è un livello europeo che
spesso viene dimenticato, perché se anche lì ci saranno delle
problematiche o delle modalità che ci hanno creato dei problemi,
anche su questo la responsabilità sarà di chi a livello europeo ha
sostenuto la maggioranza Von Der Leyen che ha governato in questi
anni. Ognuno si deve prendere la sua responsabilità, il lavoro
dell'opposizione viene fatto giustamente, lo si porta, è un lavoro
collettivo, eccetera, mi viene l'orticaria quando sento "lavoro
collettivo", per formazione mia personale, uno si può approfondire
le cose tranquillamente con l'ausilio degli uffici, ma, ripeto, se
le cose non dovessero andare, è responsabilità di questa
maggioranza e ognuno ha il suo livello. Ciò non toglie che
l'opposizione fa il suo, ma le due cose vanno disgiunte, sennò
facciamo come all'esterno di quelli che ti guardano e dicono: "Sì,
ma voi lassù in Regione...". Voi niente, noi eravamo in
opposizione, ci prendiamo le nostre responsabilità ma non possiamo
scavalcare poi le responsabilità di altri, che hanno gli onori che
gli devono essere tributati ma anche gli oneri se poi faranno delle
cose sbagliate. Esortiamo ancora che ci si muova su questa legge,
la attendiamo, altrimenti chiaramente la responsabilità è del
Governo Testolin.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Ovviamente il voto sarà a sostegno della
mozione ma uso anch'io il tempo che ho a disposizione per fare
alcune repliche. Presidente Testolin, lei continua a parlare delle
mie granitiche certezze e del mio entusiasmo senza conoscere le
regole del gioco. Allora io di certezze granitiche non ne ho molte,
glielo ho già detto in altre occasioni, però se a lei piace
utilizzare questo mantra, continui pure a farlo, non fa né caldo,
né freddo!
Sulla questione dell'entusiasmo io ce l'ho su alcune questioni e
cerco anche di conoscere alcune regole del gioco; quello che le
dico però, con molta sincerità e molta decisione anche, è che qui
si tratta di fare una battaglia autonomista, che dovreste fare voi
in primis
credo, ma la facciamo noi, perché autonomisti,
essendo Valdostani, forse lo siamo nel DNA un pochino tutti. Lei ha
citato l'emendamento che doveva passare alla finanziaria, un
emendamento che era di per sé assurdo perché riguardava tutte le
Regioni. Noi dobbiamo fare in questo momento una battaglia che
riguarda la Valle d'Aosta, perché le altre Regioni si sono messe a
posto, noi no. Questa è la verità. Noi non siamo a posto, noi siamo
indietro, perché, per fare una legge, dobbiamo avere una norma di
attuazione. La norma di attuazione non ce l'abbiamo, andiamo
avanti, aspettiamo, eccetera, e a che cosa ci attacchiamo per dire
che una mozione non va bene e non deve essere votata? Ci
attacchiamo al fatto che ci dice - e sono parole sue -: "Fare un
copia-incolla dei testi che riguardano le altre Regioni non è un
buon metodo di confronto perché non coinvolge le specificità della
Regione".
Abbiate pazienza, io credo che tutti siano in grado di
comprendere che l'obiettivo di un lavoro come quello che
proponevamo non era certo quello di fare un copia-incolla e di
arrivare ad avere un testo
patchwork
con pezzettini di qua e
pezzettini di là.
Era un lavoro di approfondimento, sulla base di testi
legislativi che esistono, che sono legati alle singole Regioni e
che quindi riguardano quelle Regioni, ma il tema su cui
intervengono è un tema che ci vede tutti quanti impegnati a dover
trovare una soluzione. Sicuramente una certezza, che non è
granitica, e spero che davvero venga in qualche maniera buttata
giù, è quella che qui si sta andando in una direzione che non va
bene per la Valle d'Aosta; se non è rinuncia e rassegnazione, è
sicuramente scarso impegno e attenzione. Vedremo la norma a cui gli
uffici stanno lavorando, però di sicuro credo che su un tema come
questo l'attenzione e il voto favorevole ci poteva essere. Mi rendo
perfettamente conto che non stiamo parlando dell'impegno della
mozione ma che tutto il discorso che è venuto fuori ha altre
valenze, altre dinamiche, altri elementi che discuteremo immagino
poi nel prosieguo, quando si arriverà finalmente, e se ci si
arriverà, a questa norma di attuazione, dopodiché la legge dovrà
comunque esserci. Perdere del tempo adesso significa anche
sottrarsi a delle responsabilità che sono certamente le
responsabilità di chi governa, perché alla fine sarà così, ma sono
anche le responsabilità di chi sta dall'altra parte, perché, quando
siamo entrati qui dentro, delle responsabilità ce le siamo prese
tutti quanti e un lavoro in questo senso è una responsabilità che
io credo che dovremmo assumere nei confronti della Regione Valle
d'Aosta e dei suoi abitanti.
Presidente -
Possiamo mettere in votazione? La votazione
è aperta. La votazione è chiusa.
Presenti: 35
Votanti: 9
Favorevoli: 9
Astenuti: 26 (Barmasse, Bertin, Bertschy, Carrel, Caveri,
Chatrian, Cretier, Di Marco, Distort, Foudraz, Ganis, Grosjacques,
Guichardaz Jean-Pierre, Jordan, Lavevaz, Lavy, Malacrinò, Manfrin,
Marguerettaz, Marzi, Padovani, Perron, Rosaire, Sammaritani,
Sapinet, Testolin)
La mozione non è approvata.
Mi evidenziano un aspetto, anche in ragione della necessità di
convocare una Commissione, e del tempo che comunque sarà
relativamente lungo delle votazioni per il punto successivo per via
delle votazioni, di anticipare il punto n. 54 e fare
successivamente l'altro punto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK