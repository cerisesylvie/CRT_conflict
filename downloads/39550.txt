Consiglio Regionale della Valle d'Aosta - Oggetto del Consiglio n. 2694 del 18 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2694 del 18 aprile 2017 - Resoconto
OGGETTO N. 2694/XIV - Interrogazione: "Tempistica per la
presentazione di un disegno di legge in materia di tutela delle
acque".
Rosset (Presidente) -
Punto n. 10 dell'ordine del giorno.
Per la risposta chiede la parola l'Assessore Borrello, ne ha
facoltà.
Borrello (SA) -
Il collega Cognetta ha più volte attuato
delle azioni ispettive in merito a questa tematica, che ha anche
ben condensato e riassunto nell'interrogazione depositata agli
atti. Io approfitterei del tema che stiamo trattando, del punto
iscritto all'ordine del giorno per fare una fotografia dello stato
dell'arte anche per quanto riguarda il tema più di carattere
generale che è il piano di tutela delle acque, andare a definire i
percorsi di approfondimento per arrivare poi all'approvazione
dell'aggiornamento di tale piano.
Partiamo con il definire la normativa di riferimento per quanto
riguarda il piano di tutela delle acque: è la direttiva-quadro
delle acque del 2000, recepita dalla normativa nazionale con il
decreto legislativo n. 152/2006. Il piano di tutela attualmente in
vigore è stato approvato all'interno di questo Consiglio nel 2006.
A seguito del mutato riferimento normativo avvenuto nel 2010 con la
modifica del piano di gestione del distretto idrografico del bacino
del fiume Po, approvato nel 2013 e successivamente integrato nel
2015, si è manifestata l'esigenza di andare ad attualizzare il
piano di tutela delle acque. Siamo proprio in questa fase in questo
momento: nella fase di ammodernamento e aggiornamento del piano di
tutela delle acque, anche a fronte dell'istituzione di tutta una
serie di tavoli tecnici, dove sono presenti tutti gli operatori,
tenendo conto che questo piano è fondamentale perché va a definire
e ad interloquire con tutta una pluralità di soggetti interessati
da questo piano: dal singolo agricoltore per quanto attiene
l'utilizzo allo scopo irriguo, ai CMF (Consorzi di Miglioramento
Fondiario), e anche per quanto riguarda l'utilizzo della riserva
idrica ai fini idroelettrici, sia che vada a definire gli aspetti
del privato, sia per quanto riguarda gli aspetti legati al
pubblico.
Ho voluto fare questa piccola introduzione di carattere generale
perché, proprio in virtù dei tavoli tecnici dove si stanno
affrontando tutta una serie di problematiche in merito al piano di
tutela delle acque, il tutto deve essere poi codificato in leggi,
normative di riferimento, tra le quali anche quelle che sono state
chieste dal collega Cognetta in merito agli aspetti di carattere
sanzionatorio. Non solo, proprio in virtù dell'evoluzione
normativa, bisognerà fare anche una modifica in merito al
procedimento di rilascio delle concessioni idroelettriche, quindi
il pacchetto è un pacchetto complessivo. Approfitto per annunciare
al Consiglio regionale che è in fase di predisposizione il piano di
tutela delle acque, siamo quasi alla fine del percorso di
concepimento di questo documento e, dal punto di vista tecnico,
quali sono le fasi che bisognerà portare avanti? Ci sarà un atto di
Giunta, successivamente un passaggio alla VAS, un percorso che ha
bisogno di sei mesi per poi avere un ulteriore passaggio
all'interno della Giunta regionale e successivamente intraprendere
il percorso ordinario all'interno delle commissioni e
successivamente in Consiglio regionale.
Detto questo, a livello di seduta consultiva posso dire che,
entro giugno, porteremo il piano di tutela delle acque in seduta
consultiva proprio per dare accortezza a tutti i colleghi del
Consiglio regionale del percorso che stiamo attuando. Da qui anche
le possibili valutazioni in merito ad un disegno di legge per
quanto riguarda gli aspetti di carattere sanzionatorio, anche in
virtù delle esperienze che sono emerse, esperienze e considerazioni
che sono emerse all'interno dei tavoli tecnici del piano di tutela
delle acque.
Per entrare nelle richieste a livello puntuale prodotte dal
collega Cognetta, al primo punto le ho risposto, quindi nel mese di
giugno porteremo il piano di tutela delle acque, con gli annessi e
connessi dal punto di vista normativo per le valutazioni sia del
nuovo procedimento del rilascio delle concessioni edilizie,
parallelamente anche per quanto riguarda gli aspetti di carattere
sanzionatorio.
Per quanto riguarda il punto n. 2, ho tutta una serie di dati
che, per agevolare, ho fatto una fotocopia così lei potrà seguire
puntualmente le risposte, che andrò ad elencare. La richiesta era:
"a quanto ammonta l'importo complessivo dei canoni non pagati per
le subconcessioni idroelettriche per l'anno 2015 e il 2016". Le ho
fatto un riassunto. Per quanto riguarda l'anno 2015, i canoni
accertati sono di circa 16,2 milioni di euro; per i canoni riscossi
siamo al 97,87 percento, quindi 15,8 milioni; i canoni non ancora
pagati ovviamente sono la differenza e siamo intorno ai 350 mila
euro. Per quanto riguarda invece i sovracanoni accertati, siamo
nell'ordine di 970 mila euro; per i sovracanoni riscossi siamo
nell'ordine del 98 percento, quindi 950 mila euro riscossi,
ovviamente il non ancora pagato si aggira intorno ai 20 mila
euro.
Per quanto riguarda il 2016, i canoni accertati sono nell'ordine
di 16,6 milioni; i canoni riscossi intorno ai 16 milioni, quindi
una percentuale pari al 96,15 percento, il delta ovviamente è di
630 mila euro. Per quanto riguarda i sovracanoni accertati, siamo
nell'ordine di 980 mila euro; per i riscossi di 950 mila euro,
quindi siamo nell'ordine del 96,74 percento di copertura e per i
non pagati ovviamente la differenza è di circa 130 mila euro. Nel
merito di questi dati che le ho fornito, ovviamente l'attività di
riscossione è ancora
in itinere
, quindi potrebbe essere
assoggettata ad una serie di modifiche in quanto l'attività di
riscossione è continuativa nel tempo.
L'ultima richiesta che lei ha posto è relativa a quanto ammonta
l'importo complessivo delle multe per il superamento del Deflusso
Minimo Vitale (DMV) e l'importo incassato a seguito di tali multe.
Proprio in virtù di un accordo che c'è tra la struttura del Demanio
idrico e il Corpo forestale dello Stato, le attività di superamento
del DMV e contestuale verifica dell'importo sanzionatorio sono in
capo al Corpo forestale della Valle d'Aosta, il quale, una volta
accertate le irregolarità, comunica tutto alla struttura
competente, che è la struttura delle sanzioni amministrative. Ad
oggi non abbiamo una definizione del quadro complessivo
dell'ammontare delle sanzioni rispetto al superamento del DMV, ma
posso anticipare che, anche in virtù dell'azione ispettiva da lei
prodotta, ho richiesto alla mia struttura di interfacciarsi con la
struttura delle sanzioni amministrative affinché si possa fare un
quadro il più possibile rappresentativo della situazione in
essere.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Assessore, noto con piacere che
l'attività legislativa non va avanti, perché le dico questo? Perché
l'Assessore che la precedeva ad una domanda simile a questa,
relativa a quando sarebbe stata presentata una legge che in qualche
modo mettesse ordine nel Far West delle concessioni idroelettriche,
aveva risposto come ho citato nel testo dell'interrogazione: "a
breve presenteremo un testo che riguarderà i limiti di derivazione
e le sanzioni da sottoporre al Consiglio regionale, alle
commissioni competenti, avviando così l'iter della legge", questo
accadeva tre mesi fa circa. Ora, lei mi dice che a giugno forse,
dopo aver approvato il piano di tutela delle acque, cominceremo a
vedere questa nuova legge. Io mi chiedo se questa legge esista
oppure no a questo punto, poi magari in separata sede chiederò al
collega Baccega di dirmi se davvero c'è o no, perché lui aveva
risposto una cosa, lei gli risponde che dobbiamo parlarne dopo il
piano delle acque...mi viene un po' da chiedermi che sta succedendo
a questa legge, sono davvero curioso di vederla, perché lei lo sa
meglio di me che in altre Regioni è presente da anni una legge del
genere. Mi viene in mente solo l'Emilia-Romagna, dove, dopo due
anni in cui non si paga il canone di concessione, viene
automaticamente tolta la concessione di derivazione idroelettrica.
Per non parlare del fatto che gli importi che mi ha dato: il
milione di euro circa per l'anno 2015 e i 600 e passa mila euro per
l'anno 2016 sono direi sottostimati, perché dai dati che ho io sono
sicuramente più alti. Ora, non so se gli uffici hanno calcolato
solamente quelli effettivamente valutati e non quelli per cui hanno
già fatto richiesta e non hanno ancora ricevuto risposta, perché ci
sono anche quelli che in qualche modo non sono accertati per il
semplice fatto che la società non ha risposto, ho un caso che le
posso far vedere che da solo fa 600 mila euro. Viene quasi da
ridere a pensare che gli uffici non lo sanno e io lo so, è davvero
divertente, Assessore! Si faccia fare meglio le risposte dai suoi
uffici.
Infine il discorso del quadro complessivo del superamento del
deflusso minimo vitale. Il suo predecessore mi aveva detto che era
ormai in dirittura d'arrivo uno specifico
database
relativo
alla produzione di energia idroelettrica e soprattutto alla
situazione riferita ai superamenti del deflusso minimo vitale.
Assessore, questo quadro complessivo anche voi lo state guardando,
l'Assessore precedente mi diceva che sarebbe stato pronto per fine
marzo, siamo a metà aprile, questo database ce lo fate vedere,
perché sennò se lo sta facendo INVA, allora mi preoccupo davvero.
Se invece i dati li avete e non volete farmeli vedere, allora è
ancora più preoccupante, perché lei sa che non è che potete
nascondere o omettere i dati. Siccome la situazione ormai è in
alcuni casi, non in tutti, del tutto fuori controllo, io mi chiedo
quando cominceremo a mettere in atto le sanzioni che giustamente
dovrebbero già esserci da anni. Non mi faccia dire cose che non
sono belle, però questo lassismo - mi passi il termine - non vorrei
che sfociasse nella connivenza rispetto a certi tipi di situazioni.
Lei è nuovo, si comporta come la legalità e la trasparenza...e
"portiamo avanti le cose nuove in maniera diversa"...benissimo,
sono qui ad attendere che lo faccia fino in fondo, per favore,
faccia fino in fondo il suo lavoro. Lo faccia fare ai suoi uffici,
"frusti" un po' tutti quanti i dipendenti e tiri fuori quello che
il suo predecessore di fatto mi aveva già detto che sarebbe
arrivato. Poi ripeto: mettetevi d'accordo, perché o quello che era
stato detto prima non era valido, o non è valido quello che sta
dicendo lei adesso. Sta di fatto che io vorrei vedere una legge
finalmente e vorrei anche vedere i risultati e le risultanze delle
multe, tutto ciò che accade rispetto al deflusso minimo vitale. La
ringrazio per ora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK