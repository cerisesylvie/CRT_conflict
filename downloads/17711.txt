Consiglio Regionale della Valle d'Aosta - Oggetto del Consiglio n. 30 del 28 settembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 30 del 28 settembre 1988 - Resoconto
OGGETTO N. 30/IX - TEMPI E MODALITÀ PER L'APERTURA DELLA
COMUNITÀ PROTETTA PER TOSSICODIPENDENZE NEL FABBRICATO DENOMINATO
"CASA CHAMPLAN". (Interrogazione)
PRESIDENTE: Do lettura dell'interrogazione in oggetto,
presentata dai Consiglieri Mafrica e Tonino.
INTERROGAZIONE
La ricerca condotta dal prof. MARIANI ed illustrata alla fine
dell'anno 1987 ha fornito importanti elementi sulla allarmante
estensione del fenomeno delle tossicodipendente tra i giovani
valdostani.
Dall'esame delle deliberazioni della Giunta regionale si può
desumere che siano stati completati la costruzione e l'arredamento
del fabbricato denominato "Casa Champlan" in frazione Talapé,
destinato a Comunità protetta per tossicodipendenze.
Non si ha invece nessuna notizia sulla data di apertura di tale
servizio e sul tipo di gestione che vi sarà realizzata.
Poiché non è accettabile che costose strutture, di cui si sente
un grande bisogno, rimangano inutilizzate pur essendo ultimate, i
sottoscritti Consiglieri regionali del gruppo comunista
INTERROGANO
l'Assessore alla Sanità ed Assistenza sociale per conoscere:
1) quale tipo di scelta è stata fatta dalla Giunta regionale
rispetto alla gestione della comunità protetta per
tossicodipendenti;
2) quando tale servizio entrerà in funzione.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (D.C.):
La Giunta, prima di rivolgersi
all'esterno, intende esperire la possibilità di affidare la
gestione della "Casa Champlan" ad una ditta locale che dia
sufficienti garanzie in merito. La valutazione di tali garanzie è
stata commissionata ad un gruppo tecnico permanente di lavoro per
le tossicodipendenze, all'interno del quale il prof. Mariani opera
in qualità di consulente ed esperto; del gruppo fanno parte tre
rappresentanti dell'Assessorato alla Sanità, tre dell'Assessorato
alla Pubblica Istruzione, due dell'Unità Sanitaria Locale ed il
Pretore dirigente. Si ritiene che tale comunità possa entrare in
funzione entro la fine del corrente anno.
Vorrei aggiungere che lo stesso gruppo già nella scorsa
primavera osservava che la comunità terapeutica residenziale, a
motivo degli inevitabili e molteplici problemi della prima
gestione, avrebbe dovuto iniziare l'attività dopo l'apertura
dell'Unità operativa per l'assistenza ai tossicodipendenti
dell'U.S.L. e dopo che fosse trascorso un adeguato periodo di avvio
e consolidamento dell'impostazione organizzativa e metodologica
dell'U.O. medesima, ritenendo condizione pregiudiziale per uno
sviluppo positivo dei singoli progetti riabilitativi e di ricupero,
il lavoro preparatorio all'esperienza comunitaria prima
dell'ammissione e dell'attività di supporto e di verifica da
svolgere successivamente.
L’U.O. dell'U.S.L. è entrata in funzione il 13
settembre, dopo che era stato effettuato un corso accelerato di
preparazione, ma funziona ancora in condizioni di sottoutilizzo
perché due concorsi, che erano già stati banditi, sono andati
deserti e, pertanto, dobbiamo bandire un nuovo concorso altrimenti
rischiamo di non avere il personale sufficiente alla gestione
dell'U.O. di via Guido Rey.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io mi permetto di sollecitare
l'Assessore Lanièce, che ha appena assunto l'incarico di occuparsi
della Sanità e dell'Assistenza sociale, a prestare una particolare
attenzione a questo problema, anche perché nella passata
legislatura sono occorsi cinque anni per decidere due strumenti:
l'unità operativa per la lotta alle tossicodipendenze e l'unità
terapeutica.
L'Assessore dice che questa unità operativa manca di personale,
tant’è che oltre ai due concorsi ai quali ha fatto
cenno e che sono andati deserti, si tratta anche di ovviare al
fatto che i consulenti esterni potranno essere mantenuti solo per
un determinato periodo; occorre, pertanto, utilizzare il personale
locale, prepararlo e formarlo per consentirci di proseguire con le
nostre forze. Occorre anche avviare questa comunità, per la quale
c'è stata un'intenzione iniziale positiva da parte di alcuni
privati, perché essa potrà senz'altro offrire un utile servizio per
affrontare un problema di grande rilevanza.
Noi abbiamo voluto porre all'attenzione del Consiglio e della
Giunta questo problema che riteniamo importante ed attendiamo che
gli impegni sull'avvio dell'attività della "Casa di Champlan", oggi
assunti dall'Assessore competente, siano rispettati, augurandoci
che al più presto si possa procedere alla scelta di una cooperativa
locale cui affidare la gestione di tale comunità, soluzione
quest'ultima che può essere sicuramente più collegata alle nostre
effettive esigenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK