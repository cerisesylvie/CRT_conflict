Consiglio Regionale della Valle d'Aosta - Oggetto del Consiglio n. 736 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 736 del 3 luglio 2019 - Resoconto
OGGETTO N. 736/XV - Interrogazione a risposta immediata: "
Tempistica per il ripristino della funzionalità della Biblioteca
comprensoriale di Châtillon".
Rini (Presidente) -
Punto 10 all'ordine del giorno, per
l'illustrazione, la parola al collega Vesan.
Vesan (M5S) -
È passato quasi un mese dalla presentazione
di quest'interrogazione a risposta immediata e confido che mi
dicano che sono partiti i lavori. Speranzoso! La biblioteca di
Châtillon è una situazione particolare. Contrariamente all'Unité
Grand-Combin, per esempio, dove ogni comune dell'Unité ha una
biblioteca, sull'asse principale della media valle, fra Verrès e
Saint-Marcel, che è un lunghissimo tratto, ci sono solamente due
piccole biblioteche, che sono quella di Saint-Denis e Champdepraz,
all'interno del sistema bibliotecario valdostano. Esisteva però la
grossa biblioteca comprensoriale di Châtillon, che è stata chiusa
per realizzare lavori in data 2 novembre 2018 e riaperta in una
situazione provvisoria all'interno dell'ex Hôtel Londres, peraltro
in una situazione di locali non certificati a uso biblioteca, il 17
dicembre 2018. Tutto questo al fine di espletare lavori che
avrebbero dovuto occupare il tempo di qualche mese. Naturalmente
gli spazi erano limitati, quindi oltre 30.000 pubblicazioni sono
finite in magazzino e non sono più in libera consultazione. La
stessa apertura della biblioteca, che prima interessava sei mattine
e quattro pomeriggi a causa del pensionamento di una risorsa mai
sostituita adesso vede questa biblioteca aperta solo tre mattine e
tre pomeriggi alla settimana; inoltre l'accesso dei disabili in
questa situazione provvisoria è garantito solo attraverso gli
uffici dell'Agenzia delle Entrate. Quindi, se l'Agenzia delle
Entrate non è aperta, i disabili non possono accedere alla
biblioteca. Tutto questo presenta numerosi problemi di fruizione da
parte degli abitanti di Châtillon, ma non solo di Châtillon, di
tutti i dintorni. A noi risulta che però questi lavori per cui la
biblioteca è stata chiusa in data 2 novembre non siano ancora
cominciati, quindi chiediamo con questa interrogazione se il
Governo regionale sa dirci quando saranno iniziati e quando
prevedono di concludere questi lavori.
Presidente -
Per la risposta, la parola all'assessore
Viérin.
Viérin (AV) -
Io risponderò solo per una parte
concettuale, soprattutto di organizzazione bibliotecaria; il
collega Borrello darà due informazioni sulla questione dei lavori.
Intanto condividiamo con il collega Vesan che la biblioteca di
Châtillon è una biblioteca storica, è una biblioteca regionale, è
una biblioteca che serve una zona importante del territorio.
Bisogna però fare attenzione alle inesattezze, perché poi si creano
al di fuori da quest'aula delle convinzioni errate. Collega Vesan,
per arrivare fino a Saint-Marcel passando per quella che lei
definisce giustamente un'utenza importante a Saint-Denis e anche
scendendo a Champdepraz, si è dimenticato che abbiamo la biblioteca
a Saint-Vincent. Sì, però le dirò come ci siamo organizzati. La
biblioteca di Saint-Vincent esiste ed è facilmente accessibile da
Châtillon e dalla stessa zona di riferimento e, attraverso degli
accordi tra le due biblioteche abbiamo coperto quei turni di
servizio che lei ha detto giustamente essere stati ridotti su
Châtillon perché ci sono delle incombenze, ci sono dei lavori di
messa a norma urgenti da fare, perché poi quando succede qualcosa
siamo tutti a dire: "Bisognava intervenire, bisognava fare". Sono
due interventi, uno sulla centrale termica e l'altra sul
Certificato Prevenzione Incendi - tra l'altro sono stati recuperati
dei fondi anche strutturali che non gravano sul bilancio regionale
- e questi lavori vanno fatti. Quello che è stato interessante - e
ringrazio il servizio che si occupa di biblioteche, perché si sono
organizzati in modo puntuale - è che è stato in qualche modo messo
in piedi un accordo tra le due biblioteche per avere un orario di
apertura integrato con quello della sede provvisoria di Châtillon,
anche con 3 sovrapposizioni, per consentire all'utenza di avere la
possibilità di trovare sempre una biblioteca aperta. Sulla
questione dei libri che sono stati depositati, anche qui...,
intanto sono stati depositati quelli meno richiesti, ma è stato
migliorato il prestito interbibliotecario; quindi anche quei volumi
possono essere richiesti e nel giro di qualche giorno vengono
recapitati all'utenza. Per quanto riguarda invece quelli
dell'attualità, c'è la possibilità che vengano reperiti nel giro di
un paio di giorni. È chiaro che c'è un momento transitorio che da
qua all'autunno andava gestito ed è stato gestito. Per quanto
riguarda la questione del personale, abbiamo richiesto, con lettera
protocollata 9 aprile, e ribadito in occasione della ricognizione
del fabbisogno, di avere le sostituzioni del personale. Quindi è
chiaro che ci siamo organizzati affinché non ci fosse una
possibilità di avere questa utenza disservita e soprattutto
affinché fosse ridotto al minimo il disservizio. Se è possibile un
minuto, un secondo per...
Presidente -
Va bene. Se i proponenti accordano una breve
integrazione... era una domanda che prevedeva la risposta di due
assessori congiunti. Prego. Rapidamente.
Borrello (SA) -
Grazie per la deroga, ma è utile anche
dare comunicazione alla collettività. Si è provveduto
all'identificazione del professionista a cui affidare la direzione
lavori e all'identificazione della ditta aggiudicataria per quanto
riguarda il primo lavoro, cioè la riqualificazione e l'adeguamento
normativo della centrale termica: 95.000 euro. Si procederà alla
firma del contratto nei prossimi giorni e i lavori potranno
terminare entro il mese di ottobre.
Per quanto riguarda il secondo tipo di lavori, che sono
adeguamento alle norme di Prevenzione Incendi della biblioteca
regionale: 254.000 euro. Anche in questo caso si sta aspettando
l'avvenuta consegna della documentazione propedeutica alla firma
del contratto. Si è già individuata la ditta aggiudicataria e i
lavori potranno essere terminati per il mese di novembre al fine di
poter rendere operativo il tutto entro la fine dell'anno. Per tutte
le questioni legate alle procedure di aggiudicazione delle gare
d'appalto lei sa benissimo, anche per le sue precedenti attività,
quelli che sono gli aspetti di carattere amministrativo.
Presidente -
Per la replica, la parola al collega
Vesan.
Vesan (M5S) -
Grazie per la risposta, così diamo un po'
di speranza agli abitanti di Châtillon e dintorni sull'apertura
della biblioteca e diamo una data. Quello che mi lascia perplesso è
lo svuotamento, la chiusura della biblioteca fra novembre e
dicembre, quando al mese di luglio non abbiamo ancora cominciato i
lavori. Forse le pratiche per l'assegnazione dei lavori e
definizione di contratti potevano essere fatte lasciando operativa
la vecchia biblioteca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK