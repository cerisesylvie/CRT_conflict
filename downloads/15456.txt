Consiglio Regionale della Valle d'Aosta - Oggetto del Consiglio n. 2357 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 2357 del 19 dicembre 2001 - Resoconto
OGGETTO N. 2357/XI Chiusura di attività commerciali nel
centro storico di Aosta. (Interpellanza)
Interpellanza Preso atto che nei Comuni valdostani e, in
particolare, nel centro storico di Aosta, si sta intensificando il
fenomeno della chiusura di negozi che trattano generi alimentari, i
quali spesso lasciano il posto ad esercizi che si occupano di altri
settori merceologici;
Osservato come i piccoli negozi di "alimentari" svolgano una
duplice funzione: l'una, sociale, di servizio per i residenti con
problemi di mobilità, l'altra di carattere turistico, attraverso la
vendita dei prodotti tipici locali;
Ritenuto che alla base della chiusura e/o trasformazione dei
negozi vi sia la concorrenza della grande distribuzione che opera,
oggi, in situazione di favore;
Ritenuto altresì che sia opportuno un giusto equilibrio tra il
piccolo commercio e la grande distribuzione;
Creduto utile proporre una riflessione sul tema;
il sottoscritto Consigliere regionale
Interpella
l’Assessore competente per sapere:
1) se condivide la preoccupazione per la chiusura e/o
trasformazione dei piccoli negozi dei centri storici, che comporta
un impoverimento dell'offerta commerciale;
2) in che modo la recente legislazione regionale ha affrontato
il problema e quali sono i risultati ottenuti;
3) quali iniziative intende eventualmente assumere per arginare
il fenomeno in corso.
F.to: Curtaz
Presidente La parola al Consigliere Curtaz.
Curtaz (PVA-cU)
Il problema toccato con questa
interpellanza è un problema noto, non è da oggi che discutiamo
delle problematiche del piccolo commercio. È un problema che sembra
non avere fine e sul quale si impone qualche ulteriore riflessione
che voglio portare all’attenzione del Consiglio e
della Giunta. Lo faccio in maniera collaborativa, non
c’è nessun intento polemico dietro questa
interpellanza.
Continuiamo ad assistere ad un fenomeno che prima aveva
coinvolto, per ragioni di spopolamento, i comuni di alta montagna e
che invece sta coinvolgendo sempre più i centri storici dei paesi
più grandi della Valle d’Aosta, e di Aosta in
particolare, che è quello della trasformazione di alcuni negozi, e
alla conseguente sparizione di certi generi merceologici nei centri
storici. È esperienza comune di tutti: se immaginiamo come era
costituito il centro storico commerciale di Aosta 15-20 anni fa,
Rue de Tillier, Via Porta Pretoria e Via S. Anselmo, abbiamo un
quadro che è completamente modificato.
Una volta c’erano dei negozi di alimentari,
c’erano delle macellerie, delle panetterie, delle
salumerie, eccetera: oggi, la maggior parte di questi negozi si
sono trasformati in negozi prevalentemente di abbigliamento e di
calzature; fra l’altro, negozi di abbigliamento e di
calzature che ricalcano i negozi che ci sono in altre parti
d’Italia, forse d’Europa. Per quanto
riguarda i negozi non c’è nessuna differenza tra
circolare in Rue de Tillier o in Via dei Condotti a Roma, o in via
Garibaldi a Torino, oppure in qualche via di Bolzano, non vi è cioè
nessuna caratterizzazione della città. Io credo che dietro a tutto
ciò vi sia una perdita di cultura turistica, di cultura
commerciale, perché il negozietto caratteristico con i suoi
prodotti locali, se scompare, secondo me, impoverisce
l’offerta non solo al residente, ma impoverisce
l’offerta turistica perché il turista che viene in
Valle d’Aosta e trova i vestiti di Benetton nel
negozio in cui c’era il lardo di Arnad, piuttosto
che i tomini, credo non abbia un ricordo di particolare tipicità
della nostra regione; tutto ciò va a detrimento
dell’economia locale, agricola e della produzione
artigianale.
Mi sembra che questo sia chiaramente un problema di difficile
soluzione, che comporta problemi di globalizzazione e di
concorrenza, ovviamente, dei grandi centri di vendita, i quali
fanno una concorrenza penalizzante soprattutto in certi settori per
i piccoli negozi. In questo scorcio di legislatura
l’Amministrazione ha approvato diverse leggi in
materia di commercio: vorrei capire se queste leggi sono servite ad
arginare il fenomeno, oppure se questo fenomeno è via via più
intenso, come a me pare.
Nelle ultime settimane sono stati chiusi altri negozi ad Aosta
aventi caratteristiche artigianali, e questi negozi saranno
sostituiti ancora da altri negozi di abbigliamento in "franchising"
con queste formule particolari, che garantiscono per chi fa il
commerciante una maggiore redditività, ma che ripeto - ed è il
problema che mi sta più a cuore - danno un'immagine omogeneizzata
della nostra regione dal punto di vista turistico.
Inoltre non mi sembra da sottovalutare il fatto che certi negozi
- penso soprattutto agli alimentari - avevano una funzione di
"servizio", magari per i residenti che hanno problemi di
deambulazione, le persone più anziane, le persone che hanno dei
problemi, insomma, e quindi credo che sia un quesito che ci
dobbiamo porre. Chiedo all’Assessore competente se
condivide queste preoccupazioni, in che modo a suo giudizio la
recente legislazione regionale ha affrontato il problema, quali
sono i risultati ottenuti e quali iniziative intende eventualmente
assumere per arginare il fenomeno in corso.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
L’illustrazione
dell'interpellanza mi è parsa molto più particolare e articolata
rispetto al testo della stessa.
Infatti, se alcune affermazioni fatte dall'interpellanza possono
- con i dati che ho a disposizione - creare un clima di maggiore
fiducia e di tranquillità dal punto di vista del fenomeno, è ovvio
che il taglio che è stato dato nell'illustrazione è un taglio al
problema che non posso che condividere; d’altro
canto, gli aspetti e i problemi legati ad un fenomeno di questo
tipo, dove attività particolarmente caratteristiche chiudono o
vengono a mancare, hanno delle radici piuttosto profonde, anche di
tipo culturale, perché tutti sappiamo che le attività commerciali
si reggono su un discorso di mercato, quindi c’è un
discorso di domanda e di offerta.
Venendo a mancare, anche dal punto di vista culturale, la
domanda per certi tipi di prodotti, forse molto condizionati dagli
aspetti della pubblicità e del proliferare di grandi supermercati,
legati anche all’aspetto più competitivo, che è
quello economico, fa sì che le abitudini della gente vadano nella
direzione totalmente diversa da quelli che potrebbero essere i
contenuti di attività commerciali, che possono dare quegli aspetti
di specificità e di unicità legati alla tradizione e alla cultura
della nostra regione.
Vi è poi anche un aspetto normativo a livello nazionale ed
europeo prevalentemente, che tende ad appiattire e ad uniformare
tutto e a far morire quelle attività che avevano proprio queste
caratteristiche, ma forse per regolamenti e per situazioni
contingenti soprattutto nel settore alimentare non hanno più la
possibilità di sopravvivere, specialmente se devono rispettare
alcune normative di carattere generale. Su questo punto tornerò in
chiusura della mia risposta, perché il settore alimentare, in
particolare, è un settore che va trattato "a latere" anche dal
punto di vista legislativo.
Fatta questa premessa, la chiusura degli esercizi adiacenti ai
centri storici o ai piccoli centri di montagna non costituisce un
fatto positivo, anzi è un fatto di per sé piuttosto negativo, sotto
ogni punto di vista, al di là dell’aspetto "di
vicinato" per i residenti, anche sotto il profilo turistico: non
diamo un'immagine positiva e determina anche un impoverimento
dell'offerta. La preoccupazione dell’interpellante è
quindi condivisibile.
Tuttavia, condividendo le considerazioni più allargate, ma
rispondendo in senso stretto all'interpellanza, abbiamo dei dati
che vanno in controtendenza. Anche sotto questo aspetto,
l’illustrazione dell'interpellanza ha precisato
meglio i contorni, perché i miei dati non fanno distinzione fra
l’alimentare o il negozio di abbigliamento o il
negozio di scarpe; in questo senso, nel 2000 abbiamo un saldo
attivo di 73 unità rispetto alle chiusure, abbiamo 156 nuove
aperture di piccole attività commerciali e la cancellazione di 83.
È chiaro che soprattutto nel centro storico di Aosta fanno notizia
determinati tipi di chiusura di attività e mi pare che quanto è
stato illustrato sia stato illustrato bene.
Con la legislazione regionale abbiamo cercato intanto di
bloccare - appena abbiamo avuto la competenza in materia - la
possibilità di apertura di nuovi supermercati, abbiamo creato i
presupposti legislativi non solo di indirizzo, ma anche di supporto
finanziario con la legge n. 19/2001, che riguarda interventi di
sostegno - anche finanziario - regolamentati nel rispetto delle
normative europee, abbiamo cioè cercato di creare i presupposti
minimi di sostegno affinché queste attività sopravvivano.
Il problema aperto che stiamo definendo con un nuovo testo di
legge e che la Giunta a breve esaminerà, è quello legato al settore
alimentare perché è stato escluso dalla normativa di sostegno
finanziario che abbiamo approvato, proprio perché va trattato a
parte, in quanto, essendo considerato un "settore di trasformazione
di prodotti agricoli", deve avere un percorso a parte per i
sostegni finanziari. Stiamo quindi predisponendo un disegno di
legge che dovrà essere notificato. Per quanto attiene questo
settore dovremo quindi procedere ad una rimodulazione dell'offerta,
perseguendo la commercializzazione di prodotti di propria offerta;
prodotti soprattutto legati all’elevata qualità,
alla produzione propria locale. Però per fare tutto ciò, dobbiamo
fare un percorso legislativo "a latere" sia dal punto di vista
delle procedure legate alla trasformazione dei prodotti, sia dal
punto di vista delle procedure del sostegno finanziario.
In conclusione, condividiamo le preoccupazioni e siamo convinti,
dal punto di vista legislativo, di aver assolto pienamente al
nostro compito istituzionale. Rimane ancora aperto il problema
legato alle piccole attività commerciali nel settore alimentare; a
breve daremo anche per questo settore una risposta, in base a
quanto concordato con la Commissione europea; andremo quindi a
cercare di creare quei presupposti che sono quelli che sottolineava
bene l’interpellante, di rivitalizzare un settore
che ha una funzione di vicinato, una funzione di immagine per
quanto attiene i piccoli centri e i centri storici, e anche una
grande funzione dal punto di vista dell’attrazione
turistica, perché con queste attività possiamo presentare i
prodotti che caratterizzano la nostra regione.
Presidente
La parola al Consigliere Curtaz.
Curtaz (PVA-cU)
Prendo atto che anche
l’Assessore ha condiviso queste preoccupazioni, però
mi permetto una breve replica, solo per stimolare una politica su
questo punto.
Non ho problemi nel dire che forse altri prima di noi hanno
intuito il problema relativo ai piccoli esercizi commerciali,
all'importanza dei piccoli centri commerciali nei comuni che si
stavano spopolando; ci sono stati degli interventi politici mirati
da parte delle comunità locali, dei comuni, eccetera, e si è fatta
una politica incentivante.
Anche la Regione è intervenuta con la legge sul commercio per
incentivare il mantenimento di questi piccoli esercizi commerciali
nei comuni, ma perché si è capito - giustamente - che quella che è
un'attività privata diventava un servizio pubblico, e quindi poteva
garantire una vita più facile agli abitanti del piccolo comune,
della frazione, eccetera.
A me sembra che, fatte le debite proporzioni, una iniziativa
politica analoga vada fatta anche per i centri storici per
incentivare questo tipo di commercio - penso che su questo con
l’Assessore siamo d’accordo - in modo
che - là dove il mercato è penalizzante, perché poi il piccolo
mercato del commercio di quel genere lì è penalizzante per
l’interesse pubblico e per
l’interesse complessivo della nostra comunità,
l’interesse turistico, l’interesse
economico - ci siano degli incentivi in modo che gli esercizi della
tipicità, gli esercizi che possono dare veramente un "prodotto
Valle d’Aosta" anche nell’ambito
commerciale, vengano favoriti ed incentivati. Oggi, invece, e lo
sappiamo, per ragioni di mercato sono penalizzati.
Questa è la riflessione che volevo portare
all’attenzione dell’aula. Sono
soddisfatto che ci sia stato questo scambio con
l’Assessore, mi auguro che questa riflessione venga
approfondita e che ci siano dei passi concreti per risolvere il
summenzionato problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK