Consiglio Regionale della Valle d'Aosta - Oggetto del Consiglio n. 1975 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1975 del 21 settembre 2011 - Resoconto
OGGETTO N. 1975/XIII - Interpellanza: "Problematiche
riguardanti i contratti di lavoro degli addetti del settore
idraulico forestale".
Interpellanza
La stagione estiva è stata contraddistinta da forti
rivendicazioni da parte sindacale per la soluzione di varie
questioni riguardanti gli addetti forestali.
Sono state fra l'altro annunciate impugnazioni da parte dei
lavoratori, con l'appoggio delle rispettive organizzazioni
sindacali, per ottenere il riconoscimento di loro diritti innanzi
al giudice del lavoro, in particolare in forza del fatto che i
contratti del settore idraulico forestale sono considerati di
natura privatistica.
Le organizzazioni rappresentative dei lavoratori lamentano
mancate risposte in relazione al mancato rinnovo del contratto
integrativo, scaduto alla fine del 2010, alla disapplicazione delle
regole sui rimborsi chilometrici e allo stato di permanente
incertezza in cui continuano a trovarsi i lavoratori a tempo
indeterminato, tanto gli operai forestali quanto gli impiegati del
settore per effetto della mancata stabilizzazione:
In risposta, è stata al momento annunciata l'apertura di un
'tavolo tecnico', mentre il Presidente della Regione ha voluto
sminuire il peso delle richieste avanzate, affermando che le stesse
non sarebbero sostenute da organizzazioni sindacali generaliste ma
solo da qualche 'sigla di categoria'.
I sottoscritti Consiglieri regionali
Interpellano
la Giunta regionale per sapere:
1) quanti ricorsi siano stati notificati alla Regione e quali
richieste contengano;
2) se i contratti del settore idraulico-forestale abbiano o
meno, per la Regione, natura privatistica, con le naturali
conseguenze in termini di applicazione;
3) per quale ragione la Regione, oltre a non dare puntuale
risposta alle istanze avanzate dai lavoratori e dalle loro
rappresentanze, abbia inteso delegittimare le richieste dei
sindacati, ascrivendole a mere richieste "di categoria";
4) se sarà attivato, ed entro quali termini, l'annunciato
tavolo tecnico per la soluzione delle complesse vicende sopra
richiamate.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Spero che la discussione non raggiunga i toni animati
dell'interpellanza del collega Donzel di poco fa, anche se siamo su
un terreno identico o contiguo, ma lo spero perché dobbiamo fare
uno sforzo di chiarezza e di profondità in una situazione, quella
del settore idraulico-forestale, che sta diventando effettivamente
un terreno particolarmente infido.
Abbiamo visto un'esasperazione crescente, Assessore, nelle fila
del suo Assessorato e nell'ambito delle maestranze che operano nel
settore, esasperazione che, a nostro avviso, discende soprattutto
dall'incertezza nella quale continuano ad essere mantenute queste
persone, non solo come è stato ampiamente sottolineato già nei mesi
scorsi per quanto riguarda la quantità di giornate lavorative, la
possibilità di raggiungere quei livelli salariali che negli anni
passati consentivano un'adeguata vivibilità a questi lavoratori ed
alle loro famiglie, ma è un'incertezza ormai sul rapporto giuridico
che hanno con l'Amministrazione o con i soggetti che
l'Amministrazione mette in campo, come la S.p.A. Servizi, per
interloquire con loro. Allora, le dico in tutta franchezza che
questa incertezza sta portando un danno enorme, perché sta facendo
perdere esperienze e sta creando sfiducia in un settore che è stato
particolarmente coeso anche nel corso degli ultimi decenni: questo
è per noi motivo di forte rammarico.
Vengo al contenuto più specifico di questa interpellanza, con
cui il gruppo ALPE le chiede di mettere in tavola le carte in
ordine alla situazione che si sta creando per quanto riguarda le
posizioni dei lavoratori che, a fronte di mancate risposte per
quanto riguarda la loro posizione contrattuale, l'applicazione
della cosiddetta "regola dei rimborsi chilometrici", le questioni
relative al mancato rinnovo del contratto integrativo...questioni
che le sono state sollecitate reiteratamente dalle rappresentanze
sindacali e che ci trovano ancora nel guado. L'insoddisfazione dei
lavoratori e delle loro rappresentanze sindacali è evidente, e a
questo punto, Assessore, stanno partendo - e credo con forte
preoccupazione dell'Amministrazione - anche delle azioni giudiziali
che rischiano di scompaginare non poco, se andranno avanti, una
situazione complessa che dovrebbe trovare un momento di sintesi e
di chiarezza.
Credo che a poco abbia portato finora il tavolo tecnico che è
stato attivato, ma lei avrà la gentilezza di dirci di più in
proposito. Ci dirà per cortesia quanti sono e che contenuto hanno i
ricorsi che sono stati presentati, tenendo presente che - come ha
detto bene il collega Donzel - siamo tenuti rigorosamente
all'oscuro del fondo della questione. E la lamentela che è stata
avanzata circa la non conoscibilità di approfondimenti richiesti
dalla sua stessa Giunta...mi riferisco al parere chiesto al prof.
Tosi, che non è solo stato rifiutato genericamente, è stato
rifiutato espressamente ad un Consigliere regionale, che ha avuto
il diniego di accesso...mi rivolgo al Presidente del Consiglio
regionale in questo, che vorrà cortesemente prendere nota che
presto dovremo occuparci del fatto se hanno diritto o meno i
consiglieri regionali, pur vincolati loro stessi dal segreto, di
conoscere le motivazioni che vengono date da consulenti pagati
dall'Amministrazione per risolvere determinati problemi...ma questo
è un problema che verrà affrontato in separata sede.
Adesso ci si dica qual è il contenuto di queste azioni, se ne
sono già state intraprese o se ne siano in corso; se i contratti
del settore idraulico-forestale - ci riferiamo ai contratti del
personale amministrativo - abbiano natura privatistica e quali
determinazioni ne conseguono. Su questo è aperta una discussione,
ci sono precedenti giurisprudenziali, ci sono conseguenze che,
notoriamente, sono diverse a seconda che vengano considerati
privatistici o meno questi contratti.
Le chiediamo puntualmente anche perché siano state
delegittimate...ma questa è una risposta che avrebbe dovuto darci
il Presidente della Regione, perché è stata una sua precisa
affermazione, quella di considerare iniziative di parte sindacale
come pure iniziative di categoria, come se non avesse peso la
posizione assunta dalle rappresentanze di categoria e solo valesse
la voce autorevole, ma in questo caso non direttamente coinvolta,
dei Segretari generali dei sindacati...
Questi sono i quesiti che le rivolgiamo, Assessore, chiedendole
di mettere sul tavolo le informazioni che sono a disposizione,
perché possa ripartire un percorso che in questi 12 mesi
sicuramente non c'è stato. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Come già premesso
nelle risposte ai quesiti contenuti in una precedente interpellanza
sull'argomento, io illustrerò le conoscenze dei nostri uffici che
hanno concordato una risposta con gli uffici interessati, secondo
le loro competenze, in maniera puntuale.
"Quanti ricorsi siano stati notificati alla Regione e quali
richieste contengano"
: qui, a noi, risulta che non sono stati
notificati ricorsi. Non sono da considerare ricorsi le richieste
avanzate da una sigla sindacale ai Coordinatori dei due
Dipartimenti dell'Assessorato dell'agricoltura per la riconversione
di 22 contratti di lavoro da tempo determinato a tempo
indeterminato. A tale richiesta è stata data risposta negativa. Non
trattasi altresì di ricorso una lettera di un'altra organizzazione
sindacale, che comunica di aver dato mandato al proprio ufficio
legale di avviare un'azione giudiziaria, vertente sul mancato
rimborso chilometrico a tre operai forestali e sulla mancata
conversione del contratto a tempo indeterminato di un proprio
iscritto.
In merito al secondo punto:
"se i contratti del settore
idraulico-forestale abbiano o meno, per la Regione, natura
privatistica, con le naturali conseguenze in termini di
applicazione"
, si può riferire quanto segue: il contratto per
gli addetti ai lavori di sistemazione idraulico-forestale e
idraulico-agraria è di natura privatistica, articolo 1 del
contratto collettivo nazionale di lavoro.
"Per quale ragione la Regione, oltre a non dare puntuale
risposta alle istanze avanzate dai lavoratori e dalle loro
rappresentanze, abbia inteso delegittimare le richieste dei
sindacati, ascrivendole a mere richieste "di categoria""
: la
Regione ha sempre coinvolto le organizzazioni sindacali nel
difficile percorso che il settore ha dovuto affrontare, a seguito
delle disposizioni della legge finanziaria 2010, attraverso una
continua concertazione. Esistono comunque interpretazioni diverse
ed opposte per quanto riguarda l'interpretazione della normativa
sul rimborso chilometrico e sulla conversione di alcuni contratti
da tempo determinato ad indeterminato, più volte oggetto di istanze
anche in questo Consiglio, e la cui posizione assunta dalla Regione
è nota anche alle organizzazioni sindacali.
"Se sarà attivato, ed entro quali termini, l'annunciato
tavolo tecnico per la soluzione delle complesse vicende sopra
richiamate":
non posso che riferire quanto è avvenuto. In data
14 settembre, presso il Palazzo regionale, è stato attivato un
tavolo tecnico con la partecipazione del Presidente della Società
di servizi Valle d'Aosta S.p.A., il Coordinatore del Dipartimento
personale ed organizzazione, il Coordinatore del Dipartimento
legislativo e legale e tutte le sigle sindacali rappresentative del
settore forestale, durante il quale sono state affrontate le
problematiche del comparto.
Presidente
- La parola al Consigliere Louvin.
Louvin (ALPE)
- Grazie Presidente. Ringrazio l'Assessore
di quanto ci ha detto, anche se la situazione è solo parzialmente
chiarita.
Siamo in una fase sicuramente di precontenzioso con i lavoratori
e con le organizzazioni sindacali; quello che lei ci dice
sicuramente è lo stato dell'arte al momento e, a domanda, risponde,
come nei verbali dei Carabinieri, e non può certo dire altro.
Sappiamo che il clima di esasperazione sta salendo, e quindi è
molto probabile che questi ricorsi siano in corso di stesura e di
notifica, ma per noi quello che è importante è che si approfondisca
un dialogo di soluzione di questi problemi.
Lei ci parla di "diverse interpretazioni" sulla questione del
chilometrico, sulla questione della conversione dei contratti...è
possibile che non si facciano passi avanti nel conciliare posizioni
diverse in ordine alle interpretazioni? Sono così distanti e così
inconciliabili le posizioni? Questo ci sembra particolarmente
inquietante, a fronte di un bisogno radicale, fondamentale di
sciogliere questi nodi; lei ne ha sciolto uno poco fa: ha detto - e
credo che non sia una questione scontata alla luce del percorso di
tutti questi mesi - che i contratti in questione hanno natura
privatistica. C'era anche chi sosteneva esattamente il contrario in
Amministrazione...lei adesso ci ha dato un'interpretazione
ufficiale, è un punto di partenza e credo che da questo punto di
partenza si possa proseguire per individuare vie di soluzione.
Siamo perché si vada su questa strada, ma non le nascondiamo che
la situazione di confusione che ha creato la nascita della società
S.p.A. Servizi rispetto all'Amministrazione non ci rassicura
particolarmente. In questo momento abbiamo del personale che non sa
da che parte sta, c'è addirittura del personale a mezzo servizio,
in parte da una parte e in parte dall'altra; sono rimasto molto
sorpreso quando ho preso contatto con la S.p.A. Servizi, poche
settimane fa, per avere dei chiarimenti e sono stato invitato ad
andare a trovare i responsabili...dove? all'Assessorato
dell'agricoltura! Pensavo che si trattasse di una coincidenza, di
un passaggio. No, l'ufficio di una società privata - di fatto è una
società privata, anche se interamente di proprietà regionale - è
all'interno dell'Amministrazione regionale!
Assessore, guardi che questo è un problema non indifferente, che
una società abbia sede presso uffici della pubblica
amministrazione, ne usi i telefoni...eccetera! Voi avete portato
fuori dalla "pancia" della Regione 800 persone, dicendo loro: il
vostro problema è tranquillamente risolto perché lo abbiamo
affidato ad una società esterna. E questa società ve la portate in
casa, sul piano formale le date domiciliazione presso un ufficio
dell'Assessorato, le fate usare i beni dell'Assessorato, e questo
personale lavora a metà per una e a metà per l'altra, sapendo di
essere...da che parte? Queste sono cose che non sono di poco conto,
sono delle gravi problematiche, e non voglio spingermi oltre,
perché sono già state indicate come riferibili all'Amministrazione
le spese che vengono fatte attraverso società cento percento
regionale...non voglio dire di più, Assessore, ma questi sono nodi
che avete necessità di sciogliere immediatamente.
L'invito che quindi le rivolgiamo, al di fuori di ogni polemica,
è di fare in fretta, è di sedervi al tavolo con le rappresentanze
sindacali ed i lavoratori e trovare delle soluzioni di buon senso
nel minor tempo possibile, perché si sta accendendo la miccia del
contenzioso e, se deflagra il contenzioso, le conseguenze possono
essere devastanti per i lavoratori e per l'Amministrazione. Se
potete poi, amen per noi Consiglieri, ma almeno ai dirigenti della
Regione fate loro vedere i pareri che acquisite, perché mi risulta
- e risulta in comunicazioni date alle stesse organizzazioni
sindacali - che i pareri legali richiesti dall'Amministrazione su
questa questione non siano neanche conosciuti dai dirigenti
dell'Amministrazione regionale, e questo ci sembra un modo
abbastanza singolare di procedere! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK