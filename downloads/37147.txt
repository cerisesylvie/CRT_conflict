Consiglio Regionale della Valle d'Aosta - Oggetto del Consiglio n. 1008 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1008 del 11 febbraio 2015 - Resoconto
OGGETTO N. 1008/XIV - Interrogazione a risposta immediata:
"Risoluzione problematiche relative all'applicazione dell'ISEE in
Valle d'Aosta".
Presidente -
Per l'illustrazione, la parola al
Consigliere Donzel.
Donzel (PD-SIN.VDA)
- Grazie Presidente.
Cari colleghi, il tema è discusso da anni, soprattutto in V
Commissione, tutte le forze politiche se ne sono fatte carico. A
noi premeva capire se alcuni aspetti tecnici di adattamento
dell'ISEE particolarmente problematici relativi alla nostra realtà
stanno trovando soluzione, perché in seconda battuta vorremmo porre
alcune questioni anche di tipo più politico, e non solo tecnico,
non c'è soltanto la questione del raccordarsi con l'INPS, eccetera,
ma ci sono anche questioni più politiche, proprio nella
costituzione della stessa ISEE nel momento applicativo.
Perché questa attenzione? Perché noi pensiamo che uno strumento
che può diventare davvero decisivo per le famiglie valdostane, per
la comunità valdostana, debba essere affinato nel miglior modo
possibile e condiviso ampiamente nella comunità valdostana, sia a
livello politico, sia a livello soprattutto delle parti sociali,
perché le ricadute dell'applicazione di questo strumento sono
enormi e praticamente diffuse in tutti i settori. In una società
valdostana dove cresce la povertà, ma dove anche all'interno del
ceto medio si conoscono forti diversificazioni, questo strumento è
davvero capitale per consentire alle famiglie di dare risposte ai
figli che studiano all'università, a quelli che utilizzano i mezzi
di trasporto...e i due macro-temi fondamentali, la questione del
sociale e la questione della sanità, che naturalmente dipendono
dall'uso corretto di questo strumento.
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente.
Anche per noi l'ISEE è uno strumento determinante, importante,
sicuramente di equità. La sua variazione prevista dal Governo Renzi
con un atto del Governo del 23 dicembre pone sicuramente dei grandi
problemi: è chiaro che recepisce tutte le storture del precedente
ISEE che da noi erano state un po' riviste applicando soprattutto
l'IRSEE per l'accesso ai servizi sociali, mentre in sanità
purtroppo è ancora un dibattito tutto aperto, e lo si applica
soltanto ai LEA regionali. Questo atto del 23 dicembre 2013 poneva
tutta una serie di problemi che lei ha sottolineato, tant'è vero
che il Governo regionale, vista l'importanza, ha attivato subito
uno strumento tecnico interassessorile per lo studio della nuova
dichiarazione unica, che però è stato approvato solo nel mese di
novembre nel 2014; la pubblicazione è del 17 novembre 2014, con una
norma di applicazione dal 1° gennaio 2015, nonostante i Comuni e
l'ANCI si siano opposti su questo termine d'inizio.
Noi ci siamo subito attivati capendo l'importanza, ne abbiamo
parlato in V Commissione, ma soprattutto questo gruppo tecnico
interassessorile, a cui è stato aggiunto il coordinamento dei CAF,
le rappresentanze sindacali, il CELVA, e per una nostra richiesta
anche un membro della V Commissione, si è riunito il 12 di gennaio
e ha valutato quello che diceva lei, in merito alle problematiche
tecniche applicative. Allora, su richiesta anche sindacale, si è
fatto un incontro presieduto dal Presidente, in Presidenza, in cui
si è voluto convocare l'INPS, l'Agenzia delle Entrate, le Poste e
l'Associazione banche, proprio perché per esempio dal punto di
vista dell'INPS la grande difficoltà è quella che nel resto
d'Italia le pensioni d'invalidità e l'assegno di accompagnamento
vengono erogati dallo Stato. Però è stato molto positivo questo
intervento, perché l'INPS si è attivata come si è attivata anche
per Trento, nel senso che loro devono adattare il sistema
informativo a livello centrale. Così anche per le banche: al
rappresentante dell'ABI noi abbiamo sollecitato il discorso che non
è giusto che per avere un certificato di giacenza media del conto
corrente le nostre banche chiedano 15 euro mentre alcune banche non
lo chiedono. Noi ci siamo opposti e abbiamo fatto molta forza su
questo, come con l'Agenzia delle Entrate. Questo gruppo tecnico
fornirà in breve tempo dei risultati.
Dopodiché sono d'accordo con lei, ci dev'essere un incontro
politico, che ci sarà con questo gruppo allargato. Per il momento
c'è la comunicazione del Ministero che i vecchi ISEE mantengano la
loro validità fino alla loro scadenza. Adesso politicamente
porteremo queste soluzioni anche con due aspetti importanti:
intanto la necessità di fare delle simulazioni che non sono
semplicissime (adesso i tempi tra INPS e CAF si sono ridotti), ma
che stanno arrivando, e poi fare una formazione chiaramente per
tutti i soggetti coinvolti. Quindi io direi che, appena le risposte
tecniche arriveranno, riuniremo di nuovo questo gruppo allargato
con una rappresentanza politica e poi, eventualmente - e sono ben
d'accordo - torneremo anche in V Commissione; però, come le dico,
gli aspetti del nuovo ISEE sono estremamente positivi: da una parte
perché eliminano i furbetti e, dall'altra parte, con la questione
patrimoniale, bisogna fare un po' di simulazioni su quello che
succede in Valle d'Aosta, sulla possibilità di introdurre delle
soglie diverse. Grazie.
Presidente
- Per la replica, la parola al Consigliere
Donzel.
Donzel (PD-SIN.VDA)
- Grazie Assessore.
Ero stato appunto informato di queste difficoltà tecniche, del
fatto che ci si sta lavorando, era importante trovare una risposta
chiara ai problemi tecnici. Fa molto piacere che ci sia questa
collaborazione dell'INPS e delle banche, perché questo ci
permetterà di affrontare più serenamente l'aspetto politico. Lei
l'ha già anticipato: c'è la questione patrimoniale che dovrà essere
valutata con le sue ricadute su un territorio come il nostro.
Dall'altra parte, mi permetto di lanciare un messaggio al
Governo regionale, ma non solo come PD-Sinistra VdA, anche altre
forze di opposizione lo stanno sostenendo: uno degli elementi che
da anni è dibattuto per rendere maggiormente equa l'applicazione di
qualsiasi formulazione dell'ISEE è quello di introdurre un numero
di fasce maggiori, questo soprattutto per quanto riguarda il ceto
medio-basso valdostano, dove ormai oggi piccole differenze di
reddito possono determinare differenze sostanziali nell'accesso ai
servizi o alle contribuzioni. Allora, con un aumento delle fasce,
noi eliminiamo il principio fondamentale dell'evasione fiscale,
cioè il principio berlusconiano delle due fasce che poi spinge
all'evasione fiscale. Se lo appunti quindi tra le cose: l'aumento
delle fasce è una cosa che depotenzia l'evasione fiscale e tiene
conto di queste difficoltà che avvengono nella parte bassa del ceto
medio valdostano, perché sappiamo che la fascia di povertà avrà
accesso ai servizi, dobbiamo guardare a quella fascia più bassa
attraverso questo sistema più graduale di fasce ISEE. Grazie.
Presidente
- Punto 7 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK