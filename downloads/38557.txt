Consiglio Regionale della Valle d'Aosta - Oggetto del Consiglio n. 2073 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2073 del 11 maggio 2016 - Resoconto
OGGETTO N. 2073/XIV - Interrogazione: "Ipotesi di
realizzazione di un traforo ferroviario sotto il Monte
Bianco".
Viérin M. (Presidente) -
Punto n. 18 dell'ordine del
giorno. La parola all'Assessore Marguerettaz.
Marguerettaz (UV) -
"Se ora il Governo regionale ha preso
visione della documentazione di tale progetto": direi che in
Assessorato di documentazione di questo progetto ne abbiamo
veramente molto poca, perché stiamo parlando dell'aprile 2015
quando abbiamo avuto le prime interlocuzioni con l'architetto De
Simone. Nell'ambito di tali interlocuzioni, solo noi abbiamo dato
riferimenti cartografici e abbiamo ricevuto una documentazione
limitata ad articoli su altri progetti e interventi su mappe in
formato A4, estratte dalle cartografie di Google Maps con due
ipotesi di tracciato quale indicazione approssimativa sulle
caratteristiche del tunnel ferroviario di 20-25 chilometri di
lunghezza con 15-19 minuti di percorrenza e con dei costi di
svariate centinaia di milioni di euro, e un'indicazione - parlo
sicuramente ad un gruppo molto attento all'occupazione del
territorio - su delle aree necessarie per l'interscambio a Morgex
di circa 18 ettari. Ci sarebbe la necessità di avere 18 ettari
nella piana di Morgex per fare quest'area di interscambio.
Rispetto alla documentazione che abbiamo, il 23 settembre 2015 è
pervenuta alla Presidenza della Regione una nota della Spie
Batignolles, società francese, che si è dichiarata disponibile ad
analizzare le condizioni di fattibilità del progetto. A questa
lettera abbiamo risposto il 13 ottobre, dicendo che eravamo
disponibili ad approfondire l'iniziativa attraverso la
partecipazione ad eventuali incontri e tavoli con gli altri
soggetti italiani e francesi competenti. Gli altri soggetti
competenti sono ovviamente il Ministero. Essendo un'operazione
sovranazionale, non è nelle nostre disponibilità, bisogna che il
Governo italiano e il Governo francese diano l'okay ad
un'operazione di questo genere, non può essere un'operazione che
viene gestita - con delle proposte di soggetti che noi non
discutiamo, sono sicuramente tutti autorevoli, ma è un'operazione
che ha delle valenze di milioni, per non dire miliardi - in modo
ufficioso. Rispetto a questo ragionamento, a gennaio 2016 una email
dell'architetto De Simone diceva che aveva avviato l'organizzazione
di incontri Oltralpe. Da questo punto di vista, noi abbiamo
manifestato la disponibilità a seguire questo progetto, anche
perché c'è qualcuno che bolla questa iniziativa come un'iniziativa
irrealizzabile, e altri che dicono che è un'operazione che forse
può avere un futuro; anche perché, per onestà, su questa iniziativa
non viene chiesto nessun contributo o intervento pubblico.
Pertanto le considerazioni politiche del Governo in questo
momento sono totalmente premature, anche perché sono idee
assolutamente non confortate da una documentazione, da una
progettualità approfondita, ma siamo ancora nell'ambito delle
ipotesi. È chiaro che il problema del collegamento con la Francia è
molto serio, abbiamo tutta una serie di argomenti che rivestono
carattere di priorità, per cui credo che l'intervento ministeriale
del Governo italiano su una vicenda di questo genere è
indispensabile. Da quello che ho letto anche alcuni Sindaci sono
stati coinvolti, ma anche loro, pur non dichiarandosi contrari,
hanno manifestato dubbi e timori per un'occupazione così massiccia
e così importante del territorio. Questo dossier lo seguiamo con
attenzione, ma attendiamo della documentazione un po' più
puntuale.
Presidente -
La parola alla collega Certan.
Certan (ALPE) -
Grazie Assessore per la risposta.
L'arretratezza culturale in cui versa il settore dei trasporti in
Valle d'Aosta, che probabilmente è anche legato all'arretratezza
delle idee di chi amministra questa Regione, è esplicitata
chiaramente con quello che sta succedendo in questo periodo in
Valle d'Aosta a riguardo dei trasporti, in particolare al ruolo
riservato al treno, Assessore. Mi permetto di dire che è tutto
riassunto nella sua risposta. Un anno fa mi ha dato la stessa
risposta: che non aveva documenti, che si sarebbe documentato e che
sarebbe stato bene farlo dopo aver acquisito la documentazione.
Pertanto mi aspettavo che lei, da Assessore, quindi da responsabile
referente dei trasporti in Valle d'Aosta, si fosse documentato e ci
avesse fornito la documentazione. Non siamo qui a decidere se
dobbiamo essere pro o contro, siamo qui a parlare di un settore che
è in gravissima difficoltà. L'Europa dice: "I trasporti sono
fondamentali per l'efficienza dell'economia europea. Le zone
d'Europa sprovviste di buoni collegamenti non sono destinate a
crescere e a prosperare" e noi, in un anno, dall'anno scorso quando
abbiamo fatto questa interpellanza, abbiamo chiuso la ferrovia
Aosta/Pré-Saint-Didier
à peut-être jamais, on ne sait pas jusque
quand!
Sa benissimo che i fondi per i trasporti sono aumentati a
livello europeo, i finanziamenti europei ci sono, ma noi dormiamo
sonni tranquilli e, oltre a dormire sonni tranquilli, non guardiamo
neppure quello che c'è fuori dalla nostra regione. In Italia si sta
cercando di muovere dei primi passi, la ferrovia delle Dolomiti,
quindi sto parlando di ferrovie di montagna, in Valle d'Aosta
invece si dorme, noi non stiamo facendo nulla! Ripeto: non stiamo
prendendo posizione pro o contro questo progetto, ed è anche
interessante il fatto che sia partito andando a chiedere agli
amministratori locali, quindi alle popolazioni locali, un loro
pensiero. Certo, i dati che abbiamo anche noi riguardano un
progetto, uno studio di fattibilità molto provvisorio e
approssimativo, sono da valutare, non sono certo cose che lasciano
tranquille le popolazioni.
Assessore, il disinteresse totale, la non programmazione dei
trasporti che c'è in Valle d'Aosta e la totale schizofrenia di
tutta la rete, sia ferroviaria che su gomma, che continua a
persistere in Valle d'Aosta, fa pensare che veramente a lei di
questo non interessi niente, e che forse non abbia neppure le
competenze per occuparsene, visto che sono sette anni che lei è
l'Assessore ai trasporti e siamo in una situazione di confusione
totale! Vedo il suo sguardo molto ironico, capiamo che in questo
periodo lei abbia avuto altro di cui occuparsi, e non dei
trasporti. Crediamo però necessario che la popolazione valdostana
non acquisisca le informazioni dai giornali e dai mezzi di
informazione, ma le acquisisca da chi ha votato. La popolazione ha
votato delle persone ad amministrarla e a governarla, e da loro
deve avere le informazioni. È da voi che deve partire
un'informazione corretta su quanto si sta muovendo sul territorio.
Poi è giusto che vengano consultate le collettività locali. Lei sa
che noi non siamo solo molto attenti ai trasporti, ma anche
all'occupazione del suolo e alla sua salvaguardia, soprattutto alla
salvaguardia dei diritti democratici della popolazione, quindi è
giusto che si sentano le popolazioni interessate prima. Però non
credo che l'Amministrazione regionale, un Governo regionale possa
rispondere che non ha la documentazione e non può
occuparsene...questa è la risposta che ci ha dato un anno fa e ci
ridà adesso!
Noi le chiediamo almeno l'impegno da parte della IV Commissione
di poter audire i tecnici, i referenti di questa società che ha
fatto queste proposte, chiediamo che la IV Commissione possa almeno
occuparsene, visto che a lei non interessa. Lei fa dell'ironia, ma
c'è da piangere!
Presidente -
Il punto n. 19 viene rinviato nel
pomeriggio, all'arrivo del Presidente della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK