Consiglio Regionale della Valle d'Aosta - Oggetto del Consiglio n. 1656 del 14 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1656 del 14 dicembre 1990 - Resoconto
OGGETTO N. 1656/IX - PROSECUZIONE DELLA DISCUSSIONE GENERALE
SULLE LEGGI DI BILANCIO PER IL 1991.
PRESIDENTE:
Ha chiesto la parola il Consigliere Marcoz;
ne ha facoltà.
MARCOZ (UV):
Signor Presidente del Consiglio, signor
Presidente della Giunta e colleghi Consiglieri, oggi intervengo
innanzitutto per respingere le accuse che, nel suo intervento di
ieri sera, il Consigliere Milanesio ha rivolto all'Union
Valdôtaine. A me sembra che nessun collega abbia usato tempi,
pause, aggettivi, verbi o delle parole viscerali contro
qualcuno.
Consigliere Milanesio, è vero che siamo in minoranza e che
stiamo anche stretti, perché qui siamo in dodici, tuttavia compiamo
il nostro ruolo e cerchiamo di non fare opposizione per
opposizione, ma di costruire.
Credo che nessuno abbia offeso il Consigliere Lavoyer, ma gli
sono state mosse critiche in quanto Assessore alle Finanze di
questa maggioranza. Credo che nessuno abbia voluto offendere
l'avvocato Bondaz, che è stato oggetto delle nostre critiche nella
sua qualità di capo dell'esecutivo ed anche perché, a mio avviso,
la sua relazione è stata al quanto provocatoria, cosa che però
preciserò meglio dopo.
Consigliere Milanesio, visto che siamo tra persone civili e
dissipato questo equivoco, consentimi di dire che ciascuno è tenuto
a svolgere tranquillamente ed onestamente il proprio ruolo. E' con
questi presupposti che cercherò di affrontare, sia pure brevemente,
tre argomenti principali: il bilancio 1991, la relazione del signor
Presidente della Giunta e la relazione dell'Assessore alle
Finanze.
Il bilancio di previsione che la Giunta ha proposto al
Consiglio, a mio avviso, non è che uno sterile documento contabile,
senza alcuna reale incidenza nella soluzione dei problemi
regionali, che assillano la comunità valdostana: manca una visione
politica di insieme, con indicazioni programmatiche che rifuggano
dal tanto deprecato schema assistenzialistico, che ora è, come
dimostrano le cifre, enormemente incentivato.
Appare dunque evidente che la nuova maggioranza, insediatasi nei
modi che tutti conosciamo, non manca solo di idee, ma anche di
conoscenza delle reali situazioni, che, a mio avviso, vanno
affrontate con coraggio e decisione.
I fatti sembrano confermare il detto che, dal ribaltone, stiamo
andando verso il ruzzolone. L'impressione generale è che la Giunta
regionale investa grandi risorse finanziarie secondo la politica
del giorno per giorno, senza una inequivocabile programmazione nei
vari settori dell'economia.
Le voci di bilancio denotano, del resto, che ci si è richiamati
alla
routine
della gestione clientelare del denaro pubblico,
come nel costume dei grandi partiti nazionali. Dov'è, dunque,
l'oculata amministrazione? Dov'è la tanto conclamata
trasparenza?
Prima di entrare nel merito del bilancio, mi corre l'obbligo di
soffermarmi sulla relazione letta in quest'aula dal Presidente
della Giunta; una relazione squisitamente politica, che, a mio
avviso, suona offensiva per la parte sana, cioè la maggioranza, del
popolo valdostano e direi anche che è oltraggiosa anche solo nei
confronti del movimento regionale dell'Union Valdôtaine.
E' da anni che siedo in questi banchi, ma non si era mai vista
tanta acredine, da parte di un Presidente della Regione, verso una
componente politica rappresentata in questo Consiglio. Un
comportamento tanto arrogante mi sembra ancor più grave perché
rivolto all'indirizzo di quell'Union Valdôtaine con la quale la
Democrazia Cristiana, qui rappresentata dal Presidente della
Giunta, ha condiviso in passato la responsabilità del governo
regionale.
Il Presidente Bondaz ha dimenticato, o ha finto di dimenticare,
che sino alla fine dello scorso mese di maggio la Democrazia
Cristiana era presente nella Giunta regionale a fianco di
quell'Union Valdôtaine, che, comunque la si pensi, è ancora oggi la
più grande forza di maggioranza relativa in Valle d'Aosta.
Se taluni comportamenti della Giunta Rollandin non suonavano
graditi ai democristiani, era comunque possibile avviare tutti i
chiarimenti del caso, sia pure attraverso animate discussioni; ma è
stato dimostrato che l'obiettivo della Democrazia Cristiana, del
Partito Socialista e degli Autonomisti Progressisti era invece di
impossessarsi, a qualunque costo e prezzo, del potere, seguito da
una maratona per la caccia ai posti di governo e sottogoverno.
Un giornalista ha definito l'operazione del 6 giugno scorso
"un coup de poignard au dos".
Credo che nessun'altra
definizione sia più appropriata, specie se si pensa che la
Democrazia Cristiana, espressione del mondo cattolico valdostano,
così come l'Union Valdôtaine, ha preferito allearsi con il Partito
Comunista Italiano, piuttosto che dialogare con i rappresentanti
del Movimento regionalista. E' stata una scelta fortemente
criticata da una lettera pubblicata sul settimanale cattolico
valdostano, portavoce della Curia.
Secondo il Presidente Bondaz, questo "arcobaleno poliedrico" che
oggi detiene la maggioranza ha delineato un quadro politico
diversificato rispetto al passato, perché ha realizzato una più
equa distribuzione di fondi, di ruoli e di compiti ai singoli
partiti. Credo che questa distribuzione fosse necessaria per
mantenere una maggioranza numerica di stretta misura.
Quando poi il Presidente della Giunta accusa l'Union Valdôtaine
di aver concepito la politica esclusivamente in chiave di potere,
commette un grave errore di valutazione ed evidenzia, alla luce dei
fatti, anche una buona dose di malafede.
Presidente Bondaz, la prego poi di non oltraggiare la memoria di
Emile Chanoux, prendendo a prestito una delle sue nobili
espressioni per usarla a vantaggio dell'attuale schieramento
politico, che occupa la posizione di maggioranza alla Regione.
Chanoux ha impartito lezioni di stile e di etica a noi tutti,
compreso il Presidente. Non confondiamo quindi il diavolo con
l'acqua santa.
La relazione svolta dal Presidente della Giunta è da intendersi
come un'azione di attacco all'Union Valdôtaine, per assicurarsi la
difesa e la giustificazione dell'operazione del 6 giugno
scorso.
Dopo la cosiddetta "pugnalata alla schiena" e dopo il suo
intervento, l'avv. Bondaz lancia a tutta la comunità un chiaro
invito a voler camminare insieme. Siamo sinceri, Presidente, e mi
permetta, come politico, di darle un suggerimento: impari a memoria
e metta in pratica tanti insegnamenti di Emile Chanoux!
Veniamo ora alla relazione dell'Assessore alle Finanze. Si
tratta di una relazione astratta, che potrebbe forse andare bene
per una tesi di laurea, meritevole anche di una certa valutazione -
se ho ben capito, credo che ieri il Consigliere Gremmo l'abbia
valutata cinquanta milioni ma non per una - Regione come la nostra,
che ha bisogno di meno parole e di linguaggi meno complessi, ma di
più concretezza.
Assessore, mi pare che la sua relazione si esprima in senso
opposto a quella che voi definite "trasparenza". Da quella
relazione non traspare proprio nulla, anzi, rende ancora più
incomprensibili, ai Valdostani, i contenuti di un discorso
amministrativo.
La prima parte della sua relazione non è altro che una diagnosi
negativa dell'attività economica valdostana, senza che vi si trovi
alcuna indicazione, facilmente accessibile ed inequivocabile, sulla
terapia da seguire. Dimentica, peraltro, che, se esistono tanti
risvolti negativi, lo si deve anche alla "collaborazione" da voi
data, in anni trascorsi e non troppo lontani, a quella Giunta della
quale, insieme all'Union Valdôtaine, facevano parte molti partiti e
movimenti dell'attuale maggioranza. Ciò denoterebbe la vostra
passata incapacità, dimostrata anche nel presente, nello stimolare
gli alleati a fare di più e meglio.
Assessore, è inutile piangere sul latte versato, come dicono gli
Inglesi, mentre sarebbe più doveroso ed onesto denunciare le
proprie manchevolezze e defezioni, nonché l'assenza di idee, ieri
come oggi.
Lei dice che all'inizio degli anni '90 la Regione si vede
impegnata a costruire una Valle d'Aosta europea, ma come e,
soprattutto, con quali programmi ad ampio respiro? Forse con quello
che voi avete definito "deprecato assistenzialismo"? Staremo a
vedere.
Lei ha detto che la Giunta ritiene che sia arrivato il momento
di passare dagli interventi a sostegno dell'economia a quelli di
impulso per lo sviluppo, miranti cioè a creare le condizioni per lo
sviluppo, orientando e proteggendo attività strategiche e di
rilevanza per la collettività. Non si offenda, Assessore, ma a
questo punto mi vedo costretto a chiederle se legge i giornali ed
in ogni caso se ritiene di poter estraniare la piccola Regione
valdostana dalla critica situazione italiana ed internazionale.
Lei ha detto che la Giunta intende creare le condizioni per lo
sviluppo ed il consolidamento di una struttura economica più salda
nella nostra Regione, orientata nella direzione di diminuire la
nostra dipendenza dall'esterno, ponendo le condizioni strutturali
per una sempre maggiore e salda autonomia.
Assessore, ma lei ha idea di quel che succederà tra breve con la
caduta delle frontiere? Si rende conto, o meno, delle gravi
ripercussioni finanziarie che ricadranno sulla Valle d'Aosta,
quando ci saranno decurtate le entrate di un bel po' di
miliardi?
Nella sua relazione, lei parla di aumento della spesa corrente,
ma forse non si rende ancora conto che tra qualche anno potrebbe
diventare problematico pagare gli stipendi ai dipendenti e le
fatture inviate dai vari esperti.
Veniamo ora alle sue conclusioni, che esprimono di certo
previsioni lusinghiere.
Avviandomi all'epilogo di questo mio brevissimo intervento,
ritengo doveroso respingere le accuse più o meno velate al
Movimento regionalista dell'Union Valdôtaine, che è stato ben
lontano dal perseguire quella politica assistenziale, che pare
proprio oggi essere il cavallo di battaglia della maggioranza
attuale, tanto maldestramente insediatasi al palazzo regionale.
Lo sa, Assessore, che, leggendo il bilancio presentato
dall'attuale Giunta, si scopre che la politica assistenziale
intrapresa dalla nuova maggioranza si esprime in oltre 303 miliardi
di lire, pari al 20,21 per cento del bilancio regionale del
1991?
Detto questo, mi pare doveroso e necessario richiamare
l'attenzione di tutti i colleghi Consiglieri, che facciano parte o
meno della maggioranza, che occupino o meno posti o posizioni di
potere, sulla necessità di fare un'attenta riflessione prima di
esprimere un giudizio sul documento base della vita amministrativa,
prima che politica, della Valle d'Aosta
Personalmente ritengo che siano inaccettabili, e quindi da
respingere, le vuote proposte formulate dal "governo
demo-social-comunista-progressista", che antepone le posizioni di
potere ai veri interessi della comunità valdostana.
Per le ragioni già ampiamente o brevemente illustrate e
motivate, e per quelle linee politico-amministrative che, anziché
favorire, nuocciono alla comunità valdostana, non posso non
esprimermi contro il bilancio di previsione per l'anno 1991 e
quello del triennio 1991-93.
Grazie.
PRESIDENTE:
Ha chiesto la parola il Consigliere Limonet;
ne ha facoltà.
LIMONET (DC):
Signor Presidente e signori Consiglieri,
credo che a questo punto sia rimasto ben poco da aggiungere, se non
si vuole correre il rischio di ripetere quanto è già stato detto.
Pertanto, sarò breve, anche per non togliere spazio agli interventi
della minoranza, che sono numerosi e di notevole spessore...
(...ilarità...)
Mi limiterò a fare alcune considerazioni che, in occasione della
presentazione del bilancio, sono doverose per ogni Consigliere.
Inizio subito con un'affermazione che mi sta particolarmente a
cuore. Credo, e non a torto, di poter esprimere una certa
soddisfazione per il buon lavoro che questa maggioranza ha saputo
fare. Malgrado il tempo limitato, visto che la vera attività
amministrativa è iniziata solo a settembre, ed il sopraggiungere di
fatti importanti come la candidatura olimpica - che, per
l'approvazione delle due leggi, per la presentazione del dossier o
per altri motivi, ha preso una grossa parte del tempo utile a
disposizione - l'attuale maggioranza è riuscita a darsi un
programma che, ad esclusione della minoranza, ha soddisfatto quasi
tutte le forze politiche, sindacali e sociali, rispondendo alle
istanze primarie della nostra gente.
Naturalmente, per completare l'opera, non poteva mancare un
bilancio che, fra i numeri, riprendesse e confortasse le
enunciazioni di principio illustrate nel programma.
Questo viene fatto particolarmente bene nel capitolo che
riguarda i fondi globali, dove sono elencati gli interventi
legislativi che si intende finanziare. Questa, a mio avviso, è la
parte nuova e migliore del bilancio.
Ritengo che alcuni punti siano da estrapolare dal "calderone"
degli interventi susseguitisi finora, perché punti forti e
qualificanti, che meritano di rimanere ben evidenziati agli atti.
E' appunto in quest'ottica che vorrei farne una rapida
carrellata.
Nell'area istituzionale, si è previsto di dare un'ampia
autonomia funzionale, creando le condizioni indispensabili affinché
il Consiglio assuma il ruolo motore e decisionale che gli
compete.
Si è previsto di istituire l'"eurosportello", ricercando le
modalità che consentano di aprire a Bruxelles un ufficio regionale
con funzione di rappresentanza e di raccordo con le strutture
comunitarie, per informare e documentare gli operatori
economici
E' stata prevista la creazione di uno "sportello del cittadino",
da attuare presso le Comunità Montane, con l'intento di fornire
alla popolazione alcuni servizi di informazione, consulenza e
raccolta di pratiche amministrative. A tale proposito è già in fase
di presentazione un'apposita bozza di legge.
Si è previsto di approvare una legge per le nomine dei
rappresentanti regionali in enti e società a partecipazione o
controllo regionale. A tale proposito, si può informare il
Consiglio che, probabilmente, già per la prossima adunanza sarà
pronta una prima bozza di testo elaborato dalla II Commissione
consiliare sulla base di una traccia proposta dal Consigliere
Riccarand.
E' stata prevista anche l'istituzione della figura del difensore
civico, per la quale è già all'esame delle Commissioni una prima
bozza di testo ed è già stata ottenuta l'audizione del dott. Enrico
Bolognani, difensore civico della provincia di Trento, il quale ci
ha trasferito le sue esperienze.
Si è previsto di decentrare competenze e fondi alle Comunità
Montane, sia per l'attività ordinaria sia per consentire loro di
operare per il mantenimento del patrimonio prativo attraverso una
politica di intervento e di controllo.
Nell'area del territorio, settore ambiente, si è previsto di
mettere a punto lo studio del cosiddetto
"espace
Mont-Blanc",
di proseguire nella politica di istituzione di
parchi e di aree protette, ed in particolare nella creazione di
oasi, di zone umide e di parchi fluviali. Come è già stato
anticipato dall'Assessore Pascale, ricordo, in proposito, che si
sta studiando tutta la zona da Villeneuve a Saint-Vincent con
l'intento di crearvi parchi, aree verdi, piste ciclabili e
riscoprire sentieri per il footing e per le passeggiate a piedi o a
cavallo.
Nel settore dei trasporti si è previsto di operare per la
graduale smilitarizzazione della ferrovia Aosta-Chivasso, di
intervenire sulla ferrovia Aosta - Pré-Saint-Didier, trasformando
la linea in una metropolitana leggera extraurbana, con funzioni
prevalentemente turistiche, nonché di operare a livello nazionale
ed internazionale per la realizzazione del collegamento ferroviario
Santhià-Aosta-Martigny.
Inoltre, per decongestionare Aosta dal traffico sempre più
intenso, si intendono creare nel campo delle grandi infrastrutture
nuovi svincoli per le valli laterali, la tangenziale di raccordo
tra l'autostrada e la statale n. 27, nonché il completamento della
strada dell'envers da Arvier fino a Pontey.
Nell'area delle strutture regionali, settore dell'energia, si è
previsto un aggiornamento del protocollo d'intesa ENEL-Regione per
lo sfruttamento più razionale dell'energia idroelettrica,
incentivando la costruzione di nuovi impianti, in conformità ad un
piano generale in fase di preparazione, che dovrà considerare
l'intera superficie regionale.
Nell'area delle attività produttive, settore dell'agricoltura,
si è previsto di evidenziare il ruolo fondamentale che
l'agricoltura svolge come custode delle bellezze naturali della
Valle d'Aosta. Pertanto, onde impedire un graduale esodo dalla
montagna, sono stati programmati degli interventi per la cura ed il
riordino degli alpeggi, e si promuoverà e sosterrà l'iniziativa del
riordino fondiario attraverso la bonifica dei terreni, la messa in
opera di impianti di irrigazione a pioggia e la riconfinazione.
Tutto ciò sarà fatto per promuovere l'arrotondamento della
proprietà, non fosse altro che per evitare un ulteriore
spezzettamento della stessa.
Nel turismo viene valorizzato il settore dell'alta montagna,
curando la rete di sentieri ad alte quote e sostenendo uno sviluppo
qualitativo dei rifugi, anche per fornire una fonte di reddito e di
occupazione in loco a completamento e sostegno dell'attività
agricola.
E' da considerarsi, infine, di notevole interesse l'orientamento
verso un turismo culturale. Va in questo senso la sistemazione dei
castelli, per la quale mi sembra che siano già stati avviati degli
studi ben mirati, e la predisposizione di un piano di
valorizzazione dei beni culturali, consistente nella catalogazione
e nel censimento degli stessi, nella redazione di un piano di
restauro, nella produzione e divulgazione di materiale illustrativo
del patrimonio culturale regionale.
Per ultimo, ma non certo in ordine di importanza, il settore
della sanità. Pur condividendo ed auspicando un immediato
intervento sulle strutture ospedaliere inadeguate, finalmente si
comincia a parlare di un nuovo ospedale.
Infine vorrei fare qualche breve considerazione sugli interventi
fatti in quest'aula. Qualcuno ha detto che ci sono troppi elementi,
cui non potrà far seguito una concreta esecuzione. Qualche altro ha
invece evidenziato, ricorrendo ad un proprio elenco integrativo,
gli elementi mancanti.
Si può convenire che gli argomenti trattabili in queste
occasioni sono tantissimi, tutti estremamente importanti, ma la
valutazione della loro priorità è sempre molto soggettiva.
Occorre notare che molti interventi non sono altro che la
prosecuzione di iniziative già avviate in precedenza, ma non per
questo sono da considerare meno valide o da depennare.
Non ci aspettavamo certo il plauso della minoranza, che invece
deve svolgere bene e seriamente il suo ruolo, come credo abbia
fatto, a parte qualche virulento attacco di basso stile, cui
peraltro non ritengo valga la pena di rispondere.
Come Capogruppo, anche se è già stato detto da alcuni e sarà
sicuramente ripetuto da altri, mi corre l'obbligo di ringraziare, a
nome del Gruppo della Democrazia Cristiana, i gruppi che compongono
questa maggioranza, per la serietà, l'impegno e la correttezza
dimostrati in questo breve lasso di tempo, che fanno ben sperare di
poter mettere a punto una buona attività amministrativa.
Formulando questo augurio e tornando a complimentarmi con la
Giunta e con l'Assessore alle Finanze, che in questa occasione può
essere accreditato del merito maggiore, a nome del Gruppo della
Democrazia Cristiana dichiaro di condividere il bilancio e di
votarlo.
PRESIDENTE:
Ha chiesto la parola il Consigliere Lanivi;
ne ha facoltà.
LANIVI (ADP):
Cercherò di essere breve, così come mi è
stato consigliato, nell'affrontare due argomenti, con il primo dei
quali, di ordine prettamente politico, mi rivolgerò soprattutto a
coloro che hanno centrato il loro intervento sull'analisi
dell'attuale momento politico.
Non ripeterò le motivazioni che mi hanno portato a negare il
consenso a questa maggioranza e che ho già espresso al momento
della sua formazione, ma cercherò di illustrare, sia pure in modo
sintetico, come si pone la mia persona rispetto all'attuale
situazione politica ed agli auspici che mi propongo di realizzare
per lo sviluppo futuro della nostra Regione.
Alcune cose da chiarire sono assolutamente ovvie. Si è formata
una nuova maggioranza. In democrazia, per formare una maggioranza,
è sufficiente la metà più una delle persone di un qualsiasi
consesso, per rendere possibile l'avvicendamento di un potere con
un altro, senza alcun spargimento di sangue, indipendentemente dal
giudizio di merito.
Il problema che pongo io non è di questo tipo, ma è relativo
alla coerenza o meno delle maggioranze che si realizzano nelle
assemblee elettive per decidere come governare la comunità in
funzione delle esigenze e dei bisogni di quella comunità.
Fatta questa premessa, confermo che il mio giudizio è stato e
rimane negativo rispetto alla maggioranza che si è formata. Ciò non
toglie, però, che questa maggioranza esista.
A tale maggioranza non attribuisco neppure quel certo carattere
di debolezza o di precarietà che alcuni le accreditano a bassa o ad
alta voce. La maggioranza c'è e, finché esiste, è legittimata a
governare.
Il mio giudizio è relativo al merito e quindi la mia posizione
concerne i contenuti politici e su di essi vorrei pronunciarmi nel
modo che segue.
Mi pare che sia stato il Consigliere Mafrica a differenziarsi
dalle posizioni che a questa situazione politica attribuiscono il
carattere di una stabile prospettiva per la Regione. Io contesto
questa linea e ritengo piuttosto che l'attuale situazione politica
sia di transizione.
Cerco di spiegare meglio il mio concetto di transizione.
Ovviamente, tutto è transizione, però in questa fase la transizione
può essere identificabile nella situazione politica regionale che,
uscendo da certi binari, si pone su una piattaforma in movimento,
senza che si sappia dove si fermerà.
Ha quindi una sua coerenza l'intervento del Consigliere Mafrica,
quando afferma, in sostanza, che manca un modello di sviluppo per
la nostra Regione. Questo è il problema chiave, che tutte le forze
sono chiamate a definire, ciascuna secondo le proprie
responsabilità.
Se si afferma questo, però, non si può parlare di inversione di
rotta, che presuppone la scelta di una linea. Se invece non vi è un
modello di sviluppo che possa fungere da riferimento, credo che sia
più valido questo mio giudizio: la vita politica valdostana è su
una sorta di piattaforma in movimento, che non sappiamo dove si
fermerà.
Per le forze politiche, ma anche per le persone singole, il
problema è quindi di utilizzare questa fase o questo periodo
affinché il punto di arresto della piattaforma non sia funzionale
agli interessi dei partiti, ma a quelli più complessivi della
nostra Regione. Questa è la mia visione politica che mi consente di
assumere una posizione differenziata non solo rispetto all'attuale
maggioranza, ma anche rispetto a chi vorrebbe esaltare posizioni di
rigida contrapposizione, che ci farebbero giungere impreparati al
momento di una più netta precisazione dell'orientamento politico
della nostra Regione.
Il salto di qualità, invocato anche dal Consigliere Riccarand, è
di carattere eminentemente politico, che però presuppone la
modifica dell'atteggiamento delle forze politiche rispetto agli
interessi generali della nostra Regione, nel senso che occorrerebbe
poter trovare quel delicato momento di sutura tra le legittime
rappresentanze degli interessi particolari della Valle con quelle
dei suoi stessi interessi più complessivi.
In mancanza di un modello di sviluppo, mi permetto di indicare o
di proporre alcuni temi o suggerimenti che possono essere oggetto
di dibattito e di confronto e che io ritengo dei punti fermi della
mia visione della Valle d'Aosta; del resto, credo che ognuno di noi
abbia una propria visione ideale della Valle. I punti che vado
enunciando possono fungere da riferimento per le varie forze
politiche che riterranno di comprenderli nel loro significato.
Primo punto: la specificità della Valle d'Aosta. Secondo me,
nella relazione o nei discorsi politici non è stato
sufficientemente evidenziato il vero momento critico e di debolezza
della Valle individuabile nel venir meno del senso della sua
specificità, cioè dell'orgoglio e della responsabilità che questa
Regione deve avere nel rappresentare in qualche modo un
"unicum"
nella realtà europea. Questo non è solo un diritto,
ma è anche un dovere.
Dire che la Valle d'Aosta sarà europea è una banalità, perché
anche Abbiategrasso ed Ivrea saranno europee, tutte le altre
località saranno europee. Il problema è invece di stabilire come la
Valle d'Aosta dovrà entrare nella Comunità europea, cioè se dovrà
entrare in quella dimensione più come area marginale, senza alcuna
connotazione particolare o caratteristica propria, oppure se sarà
in grado di interpretare un proprio ruolo autonomo, coerente con il
suo passato. Questo è il problema centrale della Valle d'Aosta, che
io lancio soprattutto alle forze di Sinistra.
Se questo concetto o senso della propria specificità era forte
quando l'economia regionale aveva la possibilità di garantire la
propria sopravvivenza economica, ma anche di tutelare i propri
connotati caratteristici di realtà prevalentemente pastorale e
rurale, a maggior ragione oggi, venendo meno o indebolendosi questo
tipo di realtà, non solo sotto il profilo economico, ma anche sotto
il profilo quantitativo umano, si pone il problema del
rafforzamento di questa specificità della Valle nel suo insieme,
che deve raccogliere anche altre energie o almeno la consapevolezza
di altri.
Se viene meno questa specificità, viene meno il primo punto di
forza della Valle d'Aosta, senza il quale tutti i discorsi che
facciamo risultano vani.
Oggi stiamo dimenticando che la Valle d'Aosta ha una grande
responsabilità: nell'arco alpino essa rappresenta una delle
pochissime comunità tipicamente alpine, se non l'unica - io ne
conosco solo due -, ad essere sopravvissute; tutte le altre sono
morte. La maggiore responsabilità di questo Consiglio regionale sta
appunto nella sua possibilità di rappresentare a livello europeo un
modello di sviluppo alpino. Questa responsabilità supera ampiamente
le
"querelles"
ed i litigi tra le varie forze politiche. Se
questa circostanza fosse stata la sfida finale del ruolo del
Consiglio regionale o delle forze e dei movimenti qui presenti, la
Valle d'Aosta l'avrebbe sicuramente persa, nel senso che non
sarebbe più esistita come entità diversa e con un suo tipico ruolo
da giocare nel campo europeo.
Questo, secondo me, significa essere in Europa con le proprie
caratteristiche, garantendo la rappresentanza di un modello di vita
alpino capace di autogovernarsi e coerente con le sue tradizioni
passate. Questa esigenza è di fondamentale importanza.
Altro tema, affrontato o approfondito da pochi Consiglieri, è
quello della posizione geografica. La Valle d'Aosta è stata da
sempre considerata come un luogo di passaggio, ma è stata
considerata anche come un'isola. Mi pare che questi due dati
dell'anima o dello
"status"
della Valle d'Aosta, siano stati
molto bene espressi in passato da Bernard Janin, che io ritengo uno
degli ultimi studiosi più seri sulla realtà valdostana.
Il problema non è quello di prospettare per la Valle d'Aosta un
futuro di chiusura, perché ciò sarebbe antitetico con la sua
esperienza storica. Sarebbe del tutto impensabile ipotizzare un
futuro di progresso che vedesse la Valle contare solo sulle proprie
risorse interne. Questo non è quasi mai avvenuto e quando è
capitato si sono verificati momenti od epoche di grande povertà. La
Valle d'Aosta è quindi cresciuta e si è sviluppata nella misura in
cui è stata inserita in organismi più ampi e, pur mantenendo le sue
specificità e la propria caratteristica di isola, ha saputo
utilizzare la propria posizione geografica.
Oggi, questa posizione è ancora più interessante di ieri, perché
poche aree in Europa hanno due confini. Si aggiunga il fatto che,
nella prospettiva della nuova Europa, un confine si affaccia sulla
Svizzera, che non è un'area geografica della CEE.
Si deve tener nel debito conto, quindi, l'aspetto caratteristico
della posizione geografica della Valle.
Altro punto è quello dell'equilibrio. Osservando la realtà
valdostana, si può constatare che nel corso della storia è sempre
stato compito e merito dei Valdostani cercare di mediare e di
mettere insieme il fondovalle con la montagna. Pochi ricordano che
l'altezza media del territorio regionale è intorno ai 2000 metri.
Non dobbiamo mai dimenticare che siamo in un'area montana, per cui
cerchiamo di non farci incantare da economisti e scienziati della
pianura: se non avremo "teste alpine", essi ci verranno a fare dei
discorsi fasulli, che saranno sempre in contrasto con la natura e
le caratteristiche di questa Regione.
L'abilità dei politici della Valle d'Aosta, di quelli cioè con
la "P" maiuscola, che hanno consentito alla nostra Regione di
rimanere e di essere oggi una delle poche rappresentanze di questa
realtà, è consistita appunto nel saper mediare tra una realtà
piccola ed una più grande, tra un fondovalle e la montagna, tra una
realtà autoctona che ha saputo integrare realtà e componenti
stabilitesi nel corso dei secoli in questa Regione..., per farne
sempre risultare un'unica realtà.
Questi, a mio parere, sono i problemi o gli argomenti centrali
che non devono mai essere dimenticati, anche nei momenti in cui,
come quelli attuali, può prevalere un certo senso di inferiorità
rispetto a realtà ritenute più intelligenti, più razionali e
funzionali della nostra.
Se andiamo ad esaminare la qualità della vita diffusa in quelle
realtà, abbiamo modo di toccare con mano che, molto probabilmente,
quell'istinto di fierezza e quella libertà individuale, che magari
si esprimono in modo non confacente ai salotti delle alte borghesie
e che possono seccare molto la gente che viene da fuori, e quella
rozzezza o rudezza del contadino valdostano sono una delle
espressioni più nobili di questo senso di libertà, con cui non
dobbiamo giocare con troppa disinvoltura. E' molto meglio la
rudezza, che la massificazione, l'appiattimento ed il
livellamento.
Rivolgo alla Sinistra un altro invito, a ricordare cioè che
oggi, quando si parla di nuove povertà, ci si dimentica della
povertà degli anziani, ai quali stiamo dicendo che non contano più
niente perché non producono. Stiamo proprio arrivando a questi
concetti.
Credo che impoveriamo la Valle d'Aosta, se perdiamo questi tre
concetti di fondo, specificità della Valle, utilizzo della
posizione geografica e capacità di equilibrare tutti gli elementi
in gioco, la cui responsabilità ricade sulle spalle dei politici o
della classe politica valdostana.
Il mio giudizio è molto positivo, perché ritengo che, in base a
quanto è stato fatto in questi ultimi anni nel dire ciò e nel
riferirmi al periodo che ho conosciuto, cioè al dopoguerra, non ho
alcun intento polemico - la Valle d'Aosta nel suo insieme abbia al
suo interno le energie sufficienti per sopravvivere all'incapacità
dei politici, indipendentemente cioè dalla stupidità della sua
classe politica.
Esaminiamo ora un punto di debolezza, ossia la dimensione della
Regione, che comprende 114.000 abitanti. E' una cifra conosciuta,
che io ripeto solo per ribadire che è scientificamente dimostrato
che a queste dimensioni non valgono le leggi, le norme ed i
regolamenti delle dimensioni più grandi. Qui conta la persona. E'
vero che la selezione naturale e biologica dice che il genio può
nascere ogni secolo, ma è altrettanto vero che a livello di 114.000
abitanti ciascuno può assumere un ruolo di maggiore protagonismo
rispetto alle altre dimensioni.
Questa è una ricchezza che tutti siamo tenuti a conservare, ma,
considerata la nostra dimensione di 114.000 abitanti, dobbiamo
stare anche molto attenti a non farci sopraffare dagli altri.
E' un discorso anche di legittima difesa da interessi più
grandi, da modelli di sviluppo che tendono a snaturare ciò che
questa comunità deve responsabilmente produrre, da interessi che
vengono ad utilizzare il patrimonio di ricchezza culturale,
storico, naturale ed economico di questa comunità.
A mio avviso, su questi punti, che io propongo alla meditazione
e riflessione, può essere svolto un dibattito che superi una
contrapposizione che, cristallizzandosi, potrebbe produrre effetti
non positivi sulla nostra Regione. Quanto detto vale ovviamente sul
piano politico generale.
Veniamo ora alla relazione dell'Assessore, che ho letto con
particolare attenzione e sulla quale non voglio formulare dei
giudizi, ma mi permetto solo di muoverle una critica di fondo e di
aggiungere delle annotazioni più particolari.
Cominciamo dalla critica di fondo. Nella relazione, a mio
avviso, manca il senso del continuo. Non certo per colpa
dell'Assessore o di altri, o forse per il tentativo di
sintetizzare, ma leggendo la relazione si ha l'impressione, a mio
parere errata, che questa Regione sia ferma, quasi come un'area
depressa. La Regione non è così, perché anche rispetto ad altre
realtà regionali ha raggiunto determinate posizioni e deve sentire
la responsabilità di gestire questa particolare situazione, che non
è affatto disastrosa.
Dov'è questo disastro? Me lo volete spiegare dov'è questo
disastro? Io non lo so. Molto probabilmente, dal punto di vista
metodologico, sarebbe stato più logico dire: "Abbiamo fatto questa
strada e siamo arrivati a questo punto. Da oggi in avanti,
intendiamo portare il testimone da qui a lì". Del resto non siamo
all'anno zero e credo che questo non corrisponda neanche alle
intenzioni dell'Assessore, anche se leggendo la relazione si ha
proprio questa sensazione.
Vediamo ora alcune importanti annotazioni su tutti i settori
economici.
Mi pare che nel settore industriale venga fatta un po' di
confusione, perché si parte da una situazione industriale
primitiva, costituita da insediamenti realizzati in Valle per
sfruttare il minerale e le acque per la produzione dell'energia
elettrica, e si parla di ristrutturazione, quasi che ci sia stato
un passaggio dalle precedenti realtà ad una nuova. Questo non è
vero. "Ristrutturazione" è un termine un po' eufemistico, simpatico
e gentile, che nasconde il vero significato dell'operazione, cioè
"chiusura", tant'è che ai rappresentanti sindacali, non appena lo
sentono, si rizzano i capelli.
Quella realtà industriale è finita e la Regione non ha dovuto
affrontare il problema della riconversione o modificazione della
struttura industriale, ma ha dovuto fare una scelta politica del
tipo: la Valle d'Aosta, per il suo futuro, deve avere una
dimensione industriale al suo interno, sì o no? Se la risposta è
sì, ce la dobbiamo inventare, perché il resto se n'è andato via:
Brambilla, Châtillon, Ilssa-Viola... Queste aziende non sono state
ristrutturate nel senso di riconvertite, ma se ne sono andate.
In mezzo, però, s'è attuata una scelta politica importante: ci
siamo dati una nuova struttura industriale. Questa scelta politica
è stata importante, ha dato dei risultati e ci darà magari dei
problemi, ma è stata una scelta, condivisa anche da gran parte di
questo Consiglio, che non deve essere messa in discussione.
E' vero quello che si dice nella relazione, cioè che sarebbe
bene cercare di legare queste aziende con le realtà geografiche
vicine, però questi problemi noi li abbiamo proprio perché la nuova
realtà industriale non è venuta su da sola, ma è stata creata.
Questo è molto importante.
Lo stesso discorso vale per la realtà della Cogne: non c'è
perché è voluta rimanere, ma c'è perché si è voluto che ci
rimanesse. Il concetto è ben diverso, altrimenti la Cogne sarebbe
già via, sollecitata magari anche da qualcuno di qui.
Ora abbiamo una struttura industriale industrializzata. Si
obietta che non è diffusa sul territorio, ma non tutto il
territorio valdostano si presta ad essere industrializzato, perché
sono poche le aree che si prestano a questo scopo. Dobbiamo invece
riconoscere che abbiamo realizzato una dimensione industriale, che
oggi dobbiamo tendere a rafforzare, aumentando magari i vincoli ed
i collegamenti perché la nostra industria possa meglio inserirsi
nel mercato. Dobbiamo dire che partiamo da questo punto.
Si dice che non esistono più le ragioni per una localizzazione
industriale in Valle. Sono d'accordo sul fatto che non esistono più
le vecchie ragioni, tant'è che il minerale, ad esempio, non è più
sfruttato, ma io vorrei elencare alcune valide ragioni per una
localizzazione industriale in Valle.
L'acqua è la fonte più preziosa per la produzione di energia
elettrica per caduta, è rinnovabile ed è una ricchezza permanente
per l'economia regionale. L'accordo con l'ENEL non ha lo scopo di
dare dei vantaggi temporanei, ma permanenti all'industria. L'acqua
è un vantaggio.
La posizione geografica. Certo, era un
handicap
notevole
in una Valle di Aosta a
"cul de sac",
ma oggi, nella
dimensione europea, la Valle d'Aosta si trova in un'area di
cerniera interessantissima. La Seiko è venuta qui perché voleva
insediarsi in una zona europea strategica, altrimenti non sarebbe
venuta. Posso anche aggiungere che, se avesse dovuto scegliere
un'alternativa, non sarebbe andata a Caserta, ma a Trento o ad
Udine.
Oggi è un valido motivo di localizzazione anche la qualità
dell'ambiente, cioè del sito. I centri di ricerca, infatti, vanno
appunto in queste aree.
Quarto motivo di localizzazione è la propensione al lavoro della
popolazione. Ricordo con molta soddisfazione che gli industriali
che venivano in Valle davano un giudizio molto positivo sulla
manodopera locale.
Non è vero, quindi, che non esistano più validi motivi di
localizzazione industriale, mentre è vero che non esistono più
quelli vecchi. Oggi, oltre ad alcuni dei motivi ormai storici, ve
ne sono altri che possono giustificare nuovi insediamenti.
Per quanto attiene al settore agricolo, proporrei di fare una
correzione. Un'analisi di tipo meramente economico porta a dare un
giudizio non accettabile sul mondo dell'agricoltura, perché
l'addetto al settore agricolo non può essere considerato solo come
il giardiniere del verde, anche se è di moda.
Se mi è consentito, vorrei fare due osservazioni in proposito, e
poi mi avvierò rapidamente alla conclusione.
Qui si può fare un discorso di qualità, non di quantità. E'
possibile che in Valle d'Aosta si riesca a mangiare prodotti più
sani che non altrove, perché oltre i 1600 metri non c'è bisogno di
anticrittogamici e la qualità del prodotto può giustificare la
presenza di un'attività agricola, al di là ovviamente della
funzione di conservare il verde.
L'altra osservazione è relativa al fatto che il fondamento
culturale della Valle d'Aosta discende dal suo essere realtà
rurale. Non va fatta prevalere solo una logica prettamente
economicistica.
Faccio un'ultima annotazione sul turismo. L'apparente
disseminazione o frantumazione di iniziative deriva dal fatto che
la nostra realtà pochi anni fa ha affrontato un enorme problema
sociale e culturale, identificabile nel passaggio dal mondo rurale
a quello turistico-alberghiero. Questa transizione non è facile,
per cui vanno studiati i modi affinché questa trasformazione
avvenga nel miglior modo possibile, ma sono sicuramente da evitare
certi discorsi che, letti in chiave di razionalità e funzionalità,
emarginino i protagonisti della vita di montagna dallo sviluppo
turistico.
Il nodo politico di fondo è che non bisogna sostituire i modi
improvvisati e rabberciati degli agricoltori, con quelli di
manager
più preparati e più bravi, che ben sappiamo perché
vengono qui, emarginando magari gli operatori locali. Questo
discorso è piuttosto delicato e probabilmente non va affrontato in
termini radicali, ma tenendo a mente questa osservazione di
fondo.
Per quanto concerne l'occupazione, nella relazione si fanno due
osservazioni che proporrei di ritoccare. Si parte dalla
constatazione del dato di fatto che le percentuali di
disoccupazione della Valle d'Aosta sono tra le più basse delle
Regioni italiane. Nel leggere la relazione, forse la mancanza di
dati e di riferimenti numerici ci porta ad esprimere un giudizio
che non corrisponde alla realtà.
Esistono dei problemi di disoccupazione, quantitativamente
ridotti, per risolvere i quali però la Regione si è munita di
appositi strumenti, tant'è che, ad esempio, l'Agenzia del lavoro è
stata appunto creata per affrontare queste situazioni
particolari.
In secondo luogo, mi pare importante ricordare che alcune
caratteristiche del mondo del lavoro della realtà valdostana, come
è già stato ricordato da qualche altro Consigliere, sono la
pluriattività e la stagionalità. Questi aspetti non sono da
considerare in modo negativo, ma parte di un patrimonio culturale
che, per mantenere la massima garanzia personale, ritiene
preferibile giocare su più tavoli la propria disponibilità al
lavoro.
Non mi sento invece di condividere "il rischio di una realtà
troppo aperta". Non so esattamente che cosa ciò possa significare.
Probabilmente chi ha steso quella dizione aveva in testa
qualcos'altro, per cui io cerco di interpretare. Non vorrei che il
discorso del "troppo aperto" conducesse ad una linea negativa, a
pensare cioè che la Valle d'Aosta, chiudendosi in se stessa, possa
sopravvivere. Il vero problema è quello di regolare i rapporti tra
l'interno e l'esterno, in modo da non essere né troppo aperti, né
troppo chiusi, cercando però di mantenere le chiavi della gestione
della Regione in mani valdostane.
Queste sono le annotazioni che farei alla parte della relazione
in cui manca l'evoluzione socio-economica della Regione.
Ciò però che porta ad una mia astensione nei confronti del
bilancio, considerato nel suo insieme, concerne le scelte di
programma, che, a mio parere, mancano di quei riferimenti precisi e
di quei punti forti cui collegare l'attività amministrativa e di
routine.
Questo limite l'avevo già evidenziato in sede di
presentazione del programma di maggioranza, quando avevo detto che
più che altro si trattava di un elenco di cose da fare.
PRESIDENTE:
Ha chiesto la parola il Consigliere Bich; ne
ha facoltà.
BICH (PSI):
Egregi colleghi, l'esame del documento
fondamentale, finalizzato all'impostazione programmatica ed al
controllo dell'azione politica dell'Amministrazione regionale, è
stato oggetto, quest'anno, di una profonda e vivace disamina e di
un'appropriata attenzione da parte di tutte le forze politiche
presenti qui in Consiglio.
Cercherò quindi di non ripetere tematiche e concetti già
ampiamente sciorinati da altri, ma mi limiterò semplicemente ad una
breve dichiarazione di voto. Lo farò esprimendo il mio punto di
vista sulla situazione politica, perché ritengo vero ed
incontrovertibile che l'esame della legge finanziaria costituisca
una verifica dell'operato del Governo e della maggioranza ed un
giudizio sulle scelte amministrative che si intendono adottare nel
corso dell'anno.
Prima di tutto vorrei esprimere all'Assessore alle Finanze il
mio apprezzamento per aver letto una relazione, per una volta non
di immagine e di vetrina sullo
"status"
della nostra
Regione, ma che, nell'analisi socio-economica, ha colto alcuni
aspetti della realtà che appaiono anche gravi e preoccupanti.
Eravamo abituati ad un ottimismo forzato dalla necessità di dare
un'immagine positiva del Governo e quindi ad un'amplificazione dei
dati socio-economici propri dell'opulenza e dell'abbondanza e ad un
abbassamento dei toni, invece, delle dolenti note del disagio e dei
cambiamenti peggiorativi. Indubbiamente questo metodo serviva a
creare fiducia ed ottimismo nella popolazione, ma non era un
indicatore attendibile e trasparente della realtà sociale ed
economica valdostana, dove non di rado si sentono scosse di
fenomeni negativi e segnali di malessere e di ristagno.
Ora, invece, l'esame del programma viene fatto con lenti meno
rosee e più realistiche. Mi sembra che questa sia una buona
partenza.
Mi sembra anche lodevole aver voluto allacciare il programma
presentato un mese fa dalla maggioranza al bilancio triennale,
mediante lo strumento della pianificazione programmatoria con il
relativo e puntuale dislocamento delle risorse finanziarie.
Buono è anche il
trend
favorevole per la progressiva
riduzione dei valori percentuali relativi ai residui attivi e
passivi, nonché il migliore equilibrio tra le spese correnti e gli
investimenti, a favore di questi ultimi.
Dopo l'esperienza di molti anni, non credo comunque che un buon
bilancio di previsione sia tautologico riscontro di una buona
amministrazione. Guardate, egregi colleghi, come i consuntivi
divergano dai preventivi e come, a posteriori, molte previsioni
appaiano errate o mancate per attribuire un valore simbolico al
bilancio.
Mi sembra piuttosto necessario andare al di là delle cifre e dei
programmi, per esaminare, come ho detto all'inizio, la situazione
politica, così come oggi essa si presenta.
Nella sua relazione il Presidente della Giunta sostiene che il 6
giugno si è provocato un
"elettroshock"
a livello
istituzionale, che ha consentito una profonda svolta nel modo di
governare, ricreando un quadro politico più vivace, più ricco di
soggetti, più rappresentativo delle componenti della società
valdostana.
Tutto questo è senz'altro vero, ma occorre andare un po' più in
profondità nell'analisi dei vari aspetti politici. Si è detto molto
del ribaltone del 6 giugno scorso. Si è cercato di porre l'accento
sulla colpevole degenerazione monocratica ed oligarchica della
gestione dei pubblici poteri, addossando, forse in modo un po'
troppo ingeneroso e deviante, le cause e le colpe ad una o a poche
persone.
In verità, ben altro è stato il detonatore del mutamento: c'è il
risultato delle elezioni comunali e le conseguenti reazioni dei
partiti sconfitti; c'è l'eclatante vittoria dell'Union Valdôtaine,
che dal 1978 non conosce soste al suo smagliante incremento di
consensi; c'è l'analisi dei flussi elettorali, dai quali si
comprende l'effetto gravitazionale esercitato dall'Union Valdôtaine
su quasi tutti i partiti ed in particolare sugli alleati più
stretti; c'è infine la frustrazione di chi molto ha seminato, ma
poco ha raccolto, per capire il panico, l'allarme di chi non vede
scampo alla prossima fine. Quando potrà succedere? Alle prossime
comunali, alle prossime regionali? Chi sa quando.
E' la paura di scomparire, la vera causa della smagnetizzazione
della vecchia maggioranza e della nascita della nuova. Una specie
di istinto di conservazione, dunque, di legittima difesa e non
l'opera di qualche grande manovratore.
Dall'altra parte, c'era la frenetica corsa dell'Union Valdôtaine
e della sua
leadership,
verso modelli tedeschi di
maggioranza assoluta e plebiscitaria, come la CDU bavarese di Franz
Joseph Strauss o il Partito popolare tirolese o la Sudtiroler
Volskspartei. Questa corsa ha evocato fantasmi preoccupanti in
chiave di costituzione di un gruppo dirigente monoculturale,
egemonico, invasivo della gestione del potere, con le
caratteristiche e le analogie tipiche dei partiti di raccolta.
Di là, come di qua, un forte e talvolta ambiguo rapporto con la
gerarchia ecclesiastica. Di là, come di qua, una autarchia nella
gestione economica e finanziaria dei centri di sviluppo agricolo,
artigianale e piccolo-industriale, nonché dei servizi legati al
terziario produttivo; insomma, una visione di blocco omogeneo della
cultura dei centri direzionali del potere pubblico e privato.
La nuova maggioranza si pone all'antitesi di quel disegno e di
quella tendenza, accetta e stimola il pluralismo, sollecita forme
consociative paritarie fra i contraenti o almeno così dovrebbe
essere.
Voglio evitare i toni trionfalistici, perché sono sempre
irreali. La nuova maggioranza, in verità, così come appare oggi, si
dimostra un pochino gracile ed incerta, non tanto per l'aritmetica
parlamentare, quanto per la contraddittorietà e per la storica
incompatibilità per le forze politiche convergenti. Tutto ciò, in
verità, è già stato detto.
Non è credibile che una maggioranza stia insieme per la sola
paura del ritorno al passato, per il conseguimento della
sopravvivenza direi quasi biologica. Per questo è nata una
maggioranza scompensata, molto pesante al centro e molto debole a
sinistra, con una forza importante che appoggia dall'esterno, in
una specie di
"revival"
degli anni '70, allorché le
incompatibilità erano soprattutto ed esclusivamente ideologiche e
non poteva essere accettata contiguità al Partito comunista
nell'esecutivo.
E' indubbio, invece, che le configurazioni di governo stabili
accolgono nel loro seno tutte le componenti partitiche della
coalizione, senza alcuna riserva e senza alcun preconcetto.
Se oggi non è così, questo deve essere comunque un obiettivo da
conseguire e che si intenda raggiungere per creare una coerente
stabilità, sempreché si voglia mantenere questa configurazione.
Basta un fugace sguardo agli organigrammi, e non parlo solo di
quelli di governo, ma di tutto l'insieme del potere, per capire
come sia labile la presenza della Sinistra storica nelle sue anime
più radicate. Non è ipotizzabile, né accettabile, che nel lungo
periodo la Sinistra resti così debole e così divisa nel laboratorio
politico valdostano, che è, come abbiamo detto, come tutti hanno
detto e come ha ribadito un momento fa in modo egregio il
Consigliere Lanivi, "un microcosmo del tutto originale e del tutto
speciale", una specie di monade, dove gli echi della politica
nazionale si smorzano e si affievoliscono, dove le parole di
Occhetto e di Craxi devono avere un impatto molto più leggero e
molto meno decisivo.
Mi sembra ormai necessario ed improcrastinabile che in queste
componenti si inneschi un processo di
"maîtres chez-nous",
che tenda ad esaltare ed a valorizzare l'opzione federativa ed
autogestionale dei due partiti. Il partito monolitico è un modello
che non risponde più ad una realtà così complessa e frastagliata
come quella che si presenta ai nostri occhi; è superata e perdente
anche nei confronti del fenomeno del leghismo, che è nato proprio
in opposizione all'insopportabile protervia ed egoistica miopia
degli apparati centrali dei partiti e dalla loro burocratizzazione
periferica.
Nei ristretti confini dell'ambito regionale è molto più facile
trovare la saldatura per uomini che vivono le stesse esperienze.
L'ambiente è un elemento fortemente modificatore dell'intuito e del
carattere umano. Non vedo seri motivi ostativi a che, inizialmente,
le sezioni e gli apparati del PCI-PDS e del PSI, per poi estendersi
alle altre espressioni della Sinistra, intreccino in Valle d'Aosta
esperienze ed iniziative in un'ottica di comuni proposte e
programmi politico-amministrativi.
Se è vero che l'ideologia marxista e la pratica leninista sono
ormai superate, è altrettanto vero che le ideologie sono state
sostituite da ideali ed idee e che viviamo in una società aperta,
ancora ricettiva, nelle masse, dei concetti che furono espressione
peculiare e storica del movimento dei lavoratori degli ultimi
duecento anni, con le solite idee cardine, che io ripeto, anche se
può sembrare inutile: uguaglianza, equità, libertà nella sua
massima espressione possibile, solidarietà.
Non servono autocritiche intempestive od inutili. Cogliamo quel
che di buono c'è stato nella nostra esperienza nel tempo, anche e
soprattutto in Valle d'Aosta, dove ci siamo battuti con successo
per vincere la paura disaggregante della contiguità di diverse
etnie; dove siamo riusciti a far convivere, senza grandi traumi e
affliggenti ingiustizie, uomini, culture e linguaggi dalle origini
più disparate; dove abbiamo imparato a rispettare ed a rispettarci,
senza disprezzare nessuno.
Conosciamo bene le miserie dello storicismo, ma se è vero che
oggi non esiste più il socialismo scientifico per governare i
fenomeni sociali ed economici del nostro mondo e che quindi la
Sinistra non ha più una spina dorsale su cui appoggiare l'intera
connotazione della dottrina filosofica, è altrettanto vero che
anche le altre dottrine sono in crisi: da papa Pecci, così spesso
conclamato per l'Enciclica "Rerum novarum", all'uso autonomistico
di Prudhomme, che fa comodo per la sua opera "Il principio
federativo", ma che l'Union Valdôtaine dimentica "tout court" nella
teoria della proprietà, nel trattato su "Il sistema delle
contraddizioni economiche".
Siamo quindi in presenza di un crollo generalizzato dei miti, ma
viviamo anche in un periodo fecondo, non nel migliore dei mondi
possibili, ma disponiamo almeno degli strumenti e delle risorse per
generare e creare nuove forme di equilibrio. Così sta germinando un
binomio a suggello della Sinistra storica, almeno così come si
evince dal nuovo dibattito politico: l'altruismo e la ragione.
L'altruismo ci appare in diverse forme: amicizia, solidarietà
sociale e religiosa, amor di patria, amore universale...
La ragione non può far sbocciare questi sentimenti, però può
considerarli dei beni preziosi, da coltivare e portare a
compimento. La ragione trasforma l'impulso altruistico in attività
intelligente e continuativa rispetto al fine.
Visto che per ora non è possibile cambiare gli organigrammi di
governo, come ha sostenuto il Consigliere Mafrica, nell'immediato è
almeno indispensabile che la Sinistra eserciti almeno un maggior
potere contrattuale sull'esecuzione di programmi, che sono propri
di una società che non vuole essere preda di inaccettabile
accumulazione di ricchezza a favore di ridotte
"élites",
a
fronte dell'evidente emarginazione e marginalità creata da nuove ed
antiche povertà.
E' troppo presente oggi nella società valdostana la cultura del
guadagno facile, parassitario. Una certa borghesia vorace e
individualista, che stenta a reinvestire ed a ridistribuire la
ricchezza. Chiedo che si mediti su questo squilibrio.
Anche il bilancio, tradotto in atti amministrativi, non sia
cassa di risonanza di provvidenze e di interventi in una sola
direzione, anche se è vero che, alla palestra di un certo
"rampantismo" di una parte della nostra imprenditoria, fa in verità
da contrappunto il "salotto buono" di una classe media sempre più
vasta, attiva ed operosa, propensa ad accettare il rischio come
normale componente del sistema economico e finanziario, cioè la
legge del mercato.
Per certi temi specifici di questo bilancio occorre più
chiarezza, più attenzione ai problemi significativi che toccano gli
interessi di grandi masse di cittadini. Già Saragat negli anni '50
li citava come nodi da sciogliere per superare i conflitti sociali.
Allora si diceva: "Casa, scuola, lavoro ed assistenza". Sono sempre
gli stessi temi, molto semplicistici e semplicizzati, ma ognuno di
essi comporta un sofisticato sistema di interventi e soprattutto
l'esercizio diuturno di una continua volontà politica.
E' su questo punto che si possono stimolare piattaforme per
nuovi confronti, nuove sinergie politiche, dunque un dialogo più
attento e risolutivo su questi temi.
E' a questo proposito che ho apprezzato in alcuni punti il
documento del Sen. Dujany e del Consigliere Lanivi, laddove
chiedono un rinnovamento all'Union Valdôtaine ed un radicamento
della Sinistra nell'ambiente locale. Mi sembra che tale proposta
meritasse più attenzione, anche se si profila come proposta a lungo
termine, da sviluppare, quindi, e da confrontare, comunque
stimolante di un dibattito ancora tutto da verificare.
Al riguardo, dal dibattito di ieri non sono però venute risposte
in questa direzione da parte dell'Union Valdôtaine. Mi sembra che
ci sia un po' di confusione nel Movimento di maggioranza relativa.
Nessuno è riuscito a capire se l'Union Valdôtaine ha rinunciato
alla politica dell'egemonia, al conseguimento del 51 per cento,
all'intendimento di governare un giorno da sola, così come si stava
delineando fino al 6 giugno, oppure se intenda tessere una nuova
tela di alleanze e non più chiudersi in se stessa, arroccandosi su
posizioni pregiudizialmente contrapposte.
Se è in questo caso, allora scelga nuove alleanze e nuovi
dialoghi, indirizzi la sua proposta verso la riedizione di un asse
privilegiato Union Valdôtaine - Democrazia Cristiana, una specie di
"governissimo", altrimenti dica se sia disponibile all'apertura di
un confronto a sinistra. Neppure la sofisticata e sottile
dialettica forense del Consigliere Louvin è servita a sciogliere
questo nodo "gordiano" e neppure l'appoggio poetico di una favola
di La Fontaine pare possa farci uscire da questo amletico dubbio:
"Nondum matura est".
D'altronde, per ora abbiamo tutti i nostri problemi, per non
capire quanto sia difficile superare positivamente l'attuale
posizione di stallo, problemi esterni di rapporti complessi tra le
forze politiche, ma anche problemi interni, dove la dialettica è
spesso scambiata per disfattismo - chissà poi perché? - e,
addirittura, il dissenso scambiato per colpa.
Si è affermata una specie di trasversalità all'interno di tutti
i partiti. Vecchie amicizie, dopo il 6 giugno, si sono rotte e se
ne sono costituite di nuove. Tutto questo mi sembra normale.
Giustificare questi profondi cambiamenti con la sprezzante
definizione fatta ieri da qualcuno, di nostalgia del potere,
tout court,
o con la vecchia frase liquidatoria, sempre
usata, quasi con lo stampino, tutte le volte che c'è qualche
difficoltà, "soffre di turbe psichiche", non fa certamente onore a
questo prestigioso "Sinedrio", né ai rispettabili Consiglieri qui
presenti.
Ricordo che anche all'Est, in tempi andati e meno piacevoli, chi
dissentiva veniva prima adagiato sul lettino e poi veniva mandato
tout court
in manicomio. Io mi chiedo: "Ma esiste la
malattia mentale in Consiglio regionale?". Già è difficile che
esista all'esterno, dopo il varo della 180, ma in Consiglio
regionale non dovrebbe affatto esistere.
La verità, reale e vissuta, è che siamo alla perpetuazione di
uno scontro tra due classiche concezioni di fare politica, presenti
anch'esse sull'Enciclopedia UTET.
Da un lato c'è chi ha letto ed assimilato Machiavelli,
dilettandosi con "Il Principe", che peraltro è un bel libro, anche
di facile lettura, non dimenticando che i principi fondamentali
della dottrina di ser Niccolò sono: "Indipendenza della politica
dalla morale e riconoscimento delle dure leggi della politica come
pratica quotidiana", cosa non certo di poco conto. In effetti, e
questo la dice lunga, la prima opera di Niccolò Machiavelli aveva
un titolo molto più emblematico e molto più preconizzatore, forse
era la prima opera giovanile, e si intitolava: "Descrizione del
modo tenuto dal Duca Valentino nell'ammazzare Vitellozzo Vitelli,
Oliverotto da Fermo, il signor Pagoro et il Duca Gravino Orsini".
Questo la dice lunga sui machiavellici.
In antitesi a questa posizione, per fortuna ce n'è un'altra,
compensatrice, che si ispira al positivismo moderno, ad un nuovo
evoluzionismo, dove la scienza e la tecnica sono condizione
dell'incremento progressivo di molti valori dell'umanità ed in
particolare quelli della solidarietà e della fratellanza, ma questo
lo sappiamo.
Vedremo in seguito quale sarà lo sbocco di questa prorompente
dialettica dai toni shakespeariani fra le due tesi tra loro
inconciliabili. Non è detto che vincano sempre i furbi
machiavellici, perché ormai sono note le loro ripetitive abitudini,
i vizi e le virtù.
Concludo, signor Presidente, questo mio intervento che non
voleva essere nulla di più che una dichiarazione di voto, nulla di
carismatico, annunciando un voto favorevole al bilancio di
previsione per il 1991 ed a quello triennale per il 1991-1993.
Questa è la frase di rito.
Devo aggiungere che si tratta di un voto dato con tutte le
riserve che ho enunciato prima. E' un voto dato con cordialità e
generosità, ma che non rappresenta una fiducia acritica e
permanente al Governo regionale. Valuterò di volta in volta, con
vigile attenzione, con lealtà, ma anche con fermezza, la direzione
del cammino che ci apprestiamo a fare insieme.
Che Dio ce la mandi buona!
PRESIDENTE:
Ha chiesto la parola il Consigliere Andrione;
ne ha facoltà.
ANDRIONE (UV):
Je dois, d'abord, faire mes excuses au
Conseil si mon intervention sera décousue et hachée, parce que je
préfère présenter quelque petite note, quelque glose à ce qui vient
d'être débattu depuis plus d'un jour, à une répétition de tout le
savoir humain et de différentes positions qu'on peut assumer par
rapport au budget de prévision.
Il me semble, d'abord, que l'analyse présentée par l'Assesseur
aux Finances - analyse que sur le plan local a certainement des
qualités - manque d'une correspondante analyse de la réalité
italienne, européenne et mondiale dans laquelle nous sommes
immergés.
Il est hors de doute que nous vivons une époque de vastes
changements et que l'on peut dire que la restauration, suivie à la
fin de la deuxième guerre mondiale, va à sa fin. Cette longue
période de restauration est aujourd'hui, mise en cause par des
mouvements qui secouent la société mondiale, une société que la
technologie et l'avancement des techniques a rendu planétaire. Il
me semble qu'il aurait fallu souligner la crise qui investit le
monde politique, non seulement à l'Est, non seulement dans le
difficile travail d'une construction européenne, mais qui investit
tout particulièrement les partis politiques italiens qui sont
secoués par une situation qui n'avait pas été prévue.
Pendant très longtemps, nous avons vécu une dichotomie simple,
la dichotomie établie par la guerre froide: d'un côté il y avait
les bons, de l'autre les mauvais et vice versa. On pouvait
remarquer que les bons d'un côté étaient les mauvais de l'autre et
que les mauvais d'un côté étaient les bons de l'autre. Aujourd'hui
ce monde est brisé, est fini et les partis politiques italiens
n'ont pas su trouver à temps une réponse. Ils vivent dans une crise
profonde.
La réponse a été, pendant quelques années, depuis même trop
d'années, celle d'un lotissement sauvage de tout ce qui pouvait
être loti. La réponse a été celle, en Vallée d'Aoste, d'une
coalition de partis parce que la peur - et Monsieur Bich vient de
l'expliciter d'une façon remarquable - faisait de façon que l'on
dût surmonter certaines vieilles incompatibilités pour faire face à
un ennemi qui ne venait ni de l'Est, ni de l'Ouest, mais qui était
à la maison.
Cette crise des partis était également provoquée par une
méthode, une gestion du pouvoir - surtout mise en acte par la
Démocratie Chrétienne, mais non seulement par elle - qui a conduit
l'Italie, au milieu d'un progrès général, d'un bien-être beaucoup
plus diffusé, à une situation d'endettement très très grave. On a
oublié de dire que nous avons tous, de l'âge de zéro à l'âge de
cent ans, quelque chose comme vingt millions de dettes à payer.
S'il est juste de se préoccuper de ce qu'il arrivera au premier
janvier 1993, au moment de l'ouverture des frontières, je crois
qu'il serait encore plus juste de se préoccuper de la note que nous
devons payer.
Vous lisez les journaux comme moi et vous avec certainement lu
que Monsieur Poëhl, président de la Bundesbank, a, de cette raideur
typiquement teutonique, agité le doigt, en disant: "Ne vous faites
pas d'illusions: nous ne payerons pas pour vous. Europe à deux
vitesses, Europe avec les comptes en ordre". Cette situation ne
pourra pas ne pas se répercuter sur la Vallée d'Aoste, ne pourra
pas ne pas avoir une influence très forte sur ce que ferons et sur
ce que nous pourrons faire dans notre pays.
Il me semble également que la réponse que les partis ont donnée
en Vallée d'Aoste, à cette crise qui les secoue, est une réponse
vieille, est une réponse surannée, celle qu'on a appelée
titch
quand la Russie était encore sainte, et qu'on appelle
aujourd'hui
nomenklatura,
autrement dit on est allé contre
courant. Alors qu'on se préoccupe dans le Parlement national de
trouver de nouvelles institutions, une deuxième république qui
puisse permettre aux électeurs de choisir directement quel sera
l'exécutif et non pas seulement l'assemblée; ici, on vante un
gouvernement d'assemblée parce que les notables prétendent obtenir
de la voix populaire un blanc-seing, un mandat illimité qui leur
permet de faire une campagne électorale dans un sens et d'agir dans
un sens exactement inverse.
Or, cela nous semble contraire au mouvement profond qui secoue
la société italienne, qui demande une plus grande participation,
une participation effective à la politique et non une délégation
générale à faire ce qu'on veut dans cette salle. Cela est tellement
vrai qu'il y a, dans la relation du Président de la Junte, une
autosatisfaction, un peu enfantine, si vous voulez, un peu trop
évidente, et vous me pardonnerez cette petite pique, Monsieur
Bondaz et Messieurs les Assesseurs, elle ne veut pas être méchante.
Quand Monsieur Bondaz lisait le texte, qu'il a courtoisement
distribué aux Conseillers, je n'ai pu m'empêcher de penser à mes
origines piémontaises, parce que les Piémontais ont un beau
proverbe qui dit:
"A fan come j'aso 'd Cavour ch'ass lodo da
lor".
C'est un peu la présentation d'une opération politique,
parfaitement légitime, où l'on veut, par contre, voir un
renversement de situation qui n'existe pas, parce que si vous vous
confrontez à la population, si vous demandez l'avis des gens de la
rue, vous remarquerez que ce soupir de soulagement qu'aurait dû
tirer la Vallée d'Aoste pour la chute du "tyran", n'a pas eu lieu.
Au contraire, il y a eu de l'étonnement, il y a eu encore plus fort
un décollement de la population de la politique, parce qu'on ne
comprend pas comment l'on puisse renverser les rôles, avec cette
facilité, sur une base qui n'est pas idéale, mais qui est purement
numérique.
Il a été dit - et cela me parait une nouveauté très intéressante
- qu'en Vallée d'Aoste il y a une réorganisation de différentes
forces politiques et que d'un côté, à gauche, il se passe des faits
nouveaux et intéressants, qu'il y a une tentative de fédération de
différents partis et, à notre avis, un changement d'hégémonie.
Monsieur Milanesio aspire à être le "petit Mitterand" de la Vallée
d'Aoste et Monsieur Mafrica a une tendance masochiste, qui rappelle
un petit peu Monsieur Georges Marchais, car il aime travailler pour
le roi de Prusse. Mais il y a une nouveauté positive, puisque nous
sommes contre le fractionnisme, nous sommes contre le principe pour
lequel il n'y a pas de possibilité de vastes agrégations, et il
nous semble qu'en Vallée d'Aoste il y a grosso modo, sans oublier
évidemment les positions minoritaires différentes, trois grandes
forces politiques: d'un côté la Démocratie Chrétienne, qui
représente un peu la droite, pour employer une terminologie éculée;
la gauche, qui est en train de se restructurer - et nous réputons
que cela est un bien - et l'Union Valdôtaine. Mais il ne faut pas
vouloir nous faire croire qu'il y a de fortes différences entre ces
mouvements et la réalité nationale et internationale. Nous ne
croyons pas que la Démocratie Chrétienne de Fénis soit très
différente de la Démocratie Chrétienne d'Aoste et que la Démocratie
Chrétienne d'Aoste ne soit pas liée à la Démocratie Chrétienne
romaine, avec toutes les différences que cela peut comporter.
Nous voudrions rassurer Monsieur Milanesio: nous n'avons jamais
confondu, par exemple, Monsieur Beneforti avec Monsieur Andreotti.
Evidemment il y a des différences, mais nous croyons qu'il y a la
possibilité d'avoir des agrégations idéales, d'avoir de vastes
systèmes dans lesquels les hommes se reconnaissent. Si cela est
vrai, nous trouvons parfaitement légitime que ces forces puissent
s'agréger d'une façon différente, mais nous croyons également que
ces agrégations devraient être soumises préalablement à
l'électorat, pour éviter que les votations ne soient
qu'une petite cérémonie qui n'intéresse que tous les cinq ans
les citoyens, qui après oublient et se détachent de la chose
publique.
Les sophismes pour lesquels l'Union Valdôtaine serait la
Démocratie Chrétienne en Vallée d'Aoste et, par conséquent, en
Emilie, en Toscane la Démocratie Chrétienne serait le Parti
Communiste nous semblent brillants, mais seulement comme sophismes,
cela politiquement ne représente absolument rien.
Il nous semble également positif qu'on parle, encore une fois,
de plan de développement, mais nous ne voudrions pas que l'on
reprenne la vieille habitude de faire des plans où tout le savoir
humain est compris, ces plans que Monsieur Fanfani a appelé
"Il
libro dei sogni ",
où l'on finis pour discuter de la
verticalisation de l'industrie sidérurgique ou d'autres choses qui
ne dépendent absolument pas de nous et qui sont au dehors des
possibilités d'intervention politique de la Région. Nous aimerions
que, quand on parle de plan, l'on fasse recours aux ressources
propres, à celles qui sont nos capacités d'intervention et que, par
conséquent, l'on arrive à parler de territoire valdôtain, de ses
richesses et de ses possibilités d'exploitation.
La Junte Rollandin - mais c'était l'Assesseur Fosson, par
conséquent, je ne fais de louanges ni de critiques à personne dans
la situation actuelle - a présenté un bon projet de loi sur
l'exploitation des lithoïdes, des gravier et d'autres choses de ce
genre. Nous demanderions, comme première chose, que cette loi soit
appliquée, qu'il y ait la volonté de suivre les directives que nous
nous donnons, et non pas d'avoir l'idée qu'il est bien de présenter
une loi et puis continuer exactement comme auparavant, selon les
intérêts de quelque grande ou petite société ou entreprise.
Nous croyons également qu'il serait intéressant de nous percher
sur les possibilités que le bois donne à la Vallée d'Aoste, ainsi
que les carrières, les mines, le marbre. Là aussi on a déjà
légiféré et on peut encore ajouter autre chose. Il nous semble
qu'un plan de ce genre pourrait augmenter notre capacité au point
de vue industriel, au point de vue de la richesse, au point de vue
de la formation et de la création de nouvelles places de
travail.
Cela doit être fait avec un minimum de concorde politique, de
tout le Conseil régional, parce que les affrontements, les
mur-à-mur et la petite polémique ne servent strictement à rien. Il
n'y a pas de majorité qui ne soit pas renversable, il n'y a pas de
stabilité politique qui ne prépare une transition. Quand on emploie
le mot transition pour le budget ou bien on veut dire que la
transition va du 1er janvier au 31 décembre, et là nous y arrivons
tous, ou bien on veut dire que l'on se prépare à quelque chose qui
est purement comptable parce que le budget est avant tout un
document comptable.
Voilà les quelques lignes sur lesquelles nous voudrions que
ensemble nous nous penchions, parce que seulement si nous sommes
capables de surmonter les petites divisions nous pouvons surmonter
les grands problèmes qui nous attendant.
Il y a quelque mois, je crois au moment de la formation de la
nouvelle Junte, Monsieur Riccarand avait employé des mots que
j'avais beaucoup appréciés - une fois n'est pas coutume - il avait
dit: "Il me semble que nous avons les capacités, l'intelligence,
les forces nécessaires pour faire certaines choses qui sont
indispensables et nous préférons, au contraire, nous diviser pour
une raison de polémique purement de politique politicienne". Eh
bien, cherchons à mettre ensemble ces capacités que nous avons: la
capacité d'analyse, avant tout, et celle de trouver de justes
solutions aux analyses faites! Et si jamais il arrivera que ces
propositions seront présentées, n'ayez pas de doutes que les voix
de l'Union Valdôtaine ne vous feront pas défaut.
Il faut cependant, d'un autre côté, pour un autre volet de la
réalité politique, que nous disions notre manque de confiance dans
la gestion du budget, parce que une chose - et Monsieur Bich vient
de le dire - est de préparer un budget et une chose toute
différente est celle de le gérer. Je vais vous faire une petite
confidence: nous fondons de grands espoirs, de solides et
raisonnables espoirs électoraux sur la gestion que vous êtes en
train de faire de la chose publique. Ceci non pour une raison
purement polémique, mais pour une raison de fond, c'est-à-dire pour
le manque de cette vision unitaire et globale des nécessités de la
Vallée d'Aoste, qui a été dénoncée, non seulement des bancs de
l'opposition, dans cette discussion.
En résumé, nous voterons contre le budget, mais en laissant une
porte ouverte à des possibilités futures et plus vaste.
Probablement, nous serons démentis - enfin c'est notre opinion par
les faits, mais nous n'avons ni l'intention hégémonique de
représenter toute la réalité valdôtaine, ni la prétention d'être
indispensables ou infaillibles en matière politique. Nous savons -
nous avons passé de longues périodes à l'opposition - que très
souvent, pour ce qui concerne l'idée, l'opposition fait du bien,
elle mûrit et elle prépare l'avenir. C'est à vous de savoir nous
garder, avec une majorité qui est à peu dire hétérogène, à
l'opposition. C'est à nous de savoir revenir en majorité.
PRESIDENTE:
Ha chiesto la parola il Consigliere Gremmo;
ne ha facoltà.
GREMMO (UAP):
Signor Presidente e signori colleghi, i due
importanti interventi politici dei colleghi, ben più importanti di
me, che mi hanno preceduto non sono stati mirati all'argomento del
bilancio, ma hanno avuto un notevole spessore ideale e di visione.
Mi pare che, sia il Consigliere Andrione sia il Vicepresidente
Bich, abbiano portato degli elementi di riflessione che, per me che
sono molto negato nell'affrontare cifre, numeri e cose del genere,
portano la discussione, il confronto ed il ragionamento su un
terreno più politico, più analitico e di valutazione
prospettica.
In effetti, secondo me, l'avv. Andrione "ha volato" molto alto,
cioè ha guardato con grande lungimiranza i nodi dei vari problemi e
bisogna dargliene merito, ed ha colto bene altresì le dinamiche che
si stanno muovendo nella realtà politica valdostana. Per la verità
già il Vicepresidente Bich, al di là delle recriminazioni interne
di partito, peraltro interessanti, aveva colto molto bene tutte le
questioni sul tappeto.
L'altro giorno, su "L'Avanti", giornale del partito del
Consigliere Bich, leggevo una lunga intervista, una specie di
semisaggio di un prete genovese, Baget Bozzo, un politologo mandato
dai socialisti al Parlamento europeo, che, come i nostri colleghi,
affrontava l'attuale situazione di crisi del sistema dei
partiti.
Egli incentrava la sua valutazione sul dato di fatto che la
trasformazione, nel passaggio dei quarant'anni della vita politica
italiana, ha fatto in modo che il Partito della Democrazia
Cristiana, che aveva gestito il potere in un certo modo e con certe
caratteristiche, cioè che ha avuto il merito storico di essere
centrale nella stabilità istituzionale, amministrativa e politica
dello Stato, ha in qualche modo esaurito o superato questa
funzione, per cui si trova in una fase di ripensamento, di
rifondazione, di ricollocazione e di "riragionamento".
Faccio due esempi in merito. La proposta di Orlando, che in
qualche modo rimette in discussione gli equilibri, anche di natura
psicologica, all'interno della Democrazia Cristiana ed il primo
timido, ma importante, emergere di proposte di partiti cattolici,
tant'è che a Milano, un parlamentare intelligente, una donna, ha
cominciato a proporre l'idea di un partito democristiano cisalpino,
federato con la Democrazia Cristiana, nelle forme attuate dalla CDU
bavarese, e nel Veneto, i parlamentari della Democrazia Cristiana
veneta stanno cominciando a fare dei ragionamenti di
"veneticità".
C'è, insomma, un fermento interessante che, dice Baget Bozzo, è
in realtà la dimostrazione che l'assioma per cui il partito
democristiano che, al di là della dialettica interna, riusciva ad
essere centrale e monolitico nel momento della gestione dello
Stato, è ormai passato, per cui sta cominciando ad interrogarsi, a
perdere o, comunque, a non avere più quell'impostazione, già
richiamata, molto egemonica e ferma nel panorama politico
italiano.
Credo che questo sia vero e credo che il fenomeno della nascita
delle forze autonomiste fuori dalle tradizionali zone di
stanziamento (Val d'Aosta, Sud Tirolo e parzialmente la Sardegna)
abbia aiutato e forse è stata la spia di questo cambiamento di
situazione all'interno della Democrazia Cristiana, che è il partito
centrale della vita politica italiana.
Se questo è vero, cioè se è vero che c'è un fermento per cui non
è più possibile pensare alla Democrazia Cristiana come si pensava
negli anni '50, '60 e '70, ma bisogna prendere atto che la forza
centrale del panorama politico italiano è diventata o comunque sta
lentamente - non a caso, infatti, il suo soprannome è quello di
"balena bianca", con dei tempi molto lenti - entrando in un momento
di ricollocazione, io penso che la definizione o l'analisi del
collega Andrione, sulle tre forze presenti qui in Valle d'Aosta (la
DC che rappresenta i ceti conservatori, la Sinistra in
ristrutturazione e poi c'è l'Union Valdôtaine) sia
insufficiente.
Non lo dico con spirito di critica, ma dico che la visione di
una Valle in cui - con tutto il rispetto per ciò che è stato detto
dal Consigliere Andrione e per tutti gli altri che, secondo lui,
non contano nulla - ci sono solo questi tre aggregati e poi anche i
salvatori della patria, io credo che non sia sufficiente.
Io non credo che oggi si possa leggere la realtà valdostana in
questo modo, dicendo cioè che c'è una DC conservatrice, una
Sinistra che non capisce niente ed è allo sbando - questo è stato
detto dal Consigliere Andrione - e poi ci siamo noi che sappiamo
tutto. Io credo che anche in Valle, proprio per il tipo di
trasformazioni e di cose che si stanno muovendo a livello nazionale
ed internazionale, è vero - noi abbiamo spesso la tendenza ad
esaminare le cose che avvengono oltre Pont-Saint-Martin come altra
cosa - è vero che le dinamiche sociali interagiscono e che le
dinamiche politiche influenzano.
Noi abbiamo la fortuna di avere un valido parlamentare a Roma e
riusciamo a farci sentire spesso nel dibattito politico nazionale,
benché capiti solo una volta ogni due anni che venga citata anche
la presenza del parlamentare valdostano alla Camera, quindi
riusciamo a farci sentire a livello nazionale, ma le cose nazionali
in qualche modo ricadono, purtroppo o per fortuna, secondo i punti
di vista, anche da noi, nel senso che siamo inseriti in un insieme
e quindi certe dinamiche interagiscono anche da noi
Ecco allora che io non credo che questa sia la lettura della
nostra realtà, non credo che la DC sia la forza conservatrice, non
credo che la Sinistra, che si sta ripensando, sia la forza un po'
progressista di questa visione un po' manichea e non credo neanche,
anzi non credo proprio, che l'Union Valdôtaine sia il terzo polo.
Se questa fosse davvero la realtà politica della Valle di Aosta,
francamente dovremmo preoccuparci.
Penso che la realtà sia molto differente. Vediamo intanto
l'ultima forza delle tre citate, che poi è la prima, la più
importante.
Io non credo che il quadro dell'Union Valdôtaine, delineato da
tutti i colleghi unionisti che hanno parlato, sia davvero quello di
una forza autonomista così compatta, così potente, così sicura di
sé, così chiara e lungimirante, che sa da dove viene e che sa dove
va. Io credo esattamente il contrario.
E' vero, come diceva il collega Andrione, che non bisogna
confondere il collega Beneforti con Andreotti, ma non bisogna
neanche confondere il collega Andrione con l'ultimo militante della
sezione, il Gruppo consiliare regionale dell'Union Valdôtaine con
quello del Comune e la base popolare dell'Union Valdôtaine con la
"nomenclatura"; non bisogna dimenticare, infatti, che oltre alle
nomenclature istituzionali, ci sono anche le nomenclature
politiche.
Ora, non mi si venga a dire che questa forza è compatta e
solidale nel pensare di dover fare il muro contro muro, perché
questa è la politica che ricondurrà ai cambiamenti quando,
furbescamente, si saranno trovate delle scappatoie laterali. Io so
molto bene, anzi lo sappiamo tutti - non solo il Consigliere
Andrione ascolta la gente per la strada - che un Movimento
numericamente così consistente come quello dell'Union Valdôtaine è
composto da una realtà molto variegata.
Mi pare che il Consigliere Riccarand a suo tempo abbia accennato
ad una strana polemica sul fatto che molti immigrati di origine
calabrese ad un certo punto avessero deciso di votare per l'Union
Valdôtaine. Ricordo che in quella circostanza era stato scritto che
le motivazioni del voto non erano propriamente quelle di
un'adesione al programma di Emile Chanoux. Quanto detto vale per
ribadire che si tratta di un Movimento con molte anime e con molte
realtà.
Cominciamo, allora, a considerare questo fatto, perché, se
davvero un Movimento come l'Union Valdôtaine ha molte anime, realtà
e sfaccettature, non è possibile pensare ad un blocco che sia
esaustivo di una presenza istituzionale dell'autonomia, quasi
depositario per diritto divino.
Non è neanche vero, secondo me, che la Sinistra, specialmente
quella valdostana, sia "la Sinistra". E' vero, come ricordava il
Vicepresidente Bich, che ci sono delle dinamiche interne di
rifondazione e di ricollocazione, ma io direi anche di confusione e
di abbandono delle tematiche forti. Penso, ad esempio - ma questa è
solo una mia opinione - che sia uno sbaglio, per il PCI, buttare a
mare la sua immagine di forte partito di opposizione popolare, per
diventare una "cosa".
Credo però che nella Sinistra stia in realtà emergendo un
fenomeno nuovo, che mi spiace non sia stato colto dai colleghi
dell'Union Valdôtaine, e mi riferisco al grande fenomeno per cui
l'elettorato popolare, che tradizionalmente si sentiva garantito
dalla Sinistra, comincia a volersi sentire garantito da altri
soggetti politici, cioè dagli autonomisti. Questo fenomeno è ormai
verificabilissimo fuori Valle, ma sta cominciando ad essere
verificabile anche qui in Valle. Posso portare, in proposito,
l'esperienza del Piemonte, dove c'è gente che fino a ieri votava il
PCI e che ora vota per me, mentre in Lombardia vota per la Lega
lombarda. Questo non perché io sono bravo - io non sono mai bravo,
per carità! - ma perché gli autonomisti, o comunque quelli che si
presentano o caratterizzano come autonomisti, agli occhi della
Sinistra diventano un'aggregante più credibile di quella che si
muove all'interno dei partiti tradizionali della Sinistra.
La lettura che io faccio è quella di una DC che non può essere
considerata conservatrice e che, in subordine, all'interno
dell'elettorato che tradizionalmente si colloca o vorrebbe muoversi
o che comunque finora si è sentito garantito dalla DC, stanno
cominciando ad aprirsi delle dinamiche anche lì, per un fenomeno
molto interessante di ricerca di nuovi soggetti, perché anche nel
mondo cattolico si stanno cercando delle nuove collocazioni ed
anche in esso appaiono cose altrettanto curiose.
Penso, ad esempio, al settore tradizionale che in qualche modo
era condizionato dalla Coldiretti, nel quale, specie di fronte alla
vertenza del latte, che sta preoccupando enormemente i nostri
coltivatori; ebbene, consistenti settori, che ieri si sentivano
garantiti, quasi con un rapporto ombelicale, dalla Coldiretti e
quindi dalla DC, stanno cercando nuovi interlocutori. In Piemonte,
ad esempio, noi abbiamo appena fondato un sindacato autonomista dei
coltivatori, proprio perché ci siamo accorti che c'era una
richiesta in tal senso: il mondo cattolico che, nella visione un
po' statica del collega Andrione, è conservatore e quindi
democristiano, cerca nuovi soggetti e li identifica negli
autonomisti. Noi abbiamo preso voti nelle campagne, cosa
impensabile fino a qualche anno fa, perché anche lì c'è una ricerca
molto pressante, sia pur meno che a sinistra, di un nuovo
soggetto.
Allora, se il quadro è questo e, secondo me, almeno per certi
versi lo è, cioè che, se l'elettorato tradizionale di sinistra -
non gli apparati o le persone importanti dei partiti, che hanno dei
tempi di reazione diversi dalla base - perché popolare, si sentiva
garantito a sinistra, adesso non si sente più garantito e quindi è
in fuga, se nel mondo tradizionalmente cattolico e conservatore c'è
la ricerca di una nuova garanzia, finalmente indirizzata per la
prima volta sul mondo autonomista, io credo che, se la lettura è
esatta, sarebbe un errore da parte degli autonomisti in generale,
riproporsi o riproporre degli scenari passati. Secondo me,
riproporre lo scenario che ha posto il collega Andrione, è uno
sbaglio.
L'Union Valdôtaine dice: "Noi autonomisti siamo tradizionalmente
i portabandiera della
petite Patrie,
la Sinistra è il
progresso, mentre gli altri sono i conservatori". Questo scenario è
sbagliato e, secondo me, partendo da questo scenario si fa l'errore
politico, che colgo nell'atteggiamento dell'Union Valdôtaine, che è
quello di muoversi sulla base di una rendita di posizione e di
immagine.
Io ho sempre detto che la Giunta Rollandin ha lavorato bene, che
la gestione del potere ha dato a qualcuno una notevole forza di
consensi, che derivava comunque dalla gestione del potere e non da
una visione ideale. Tuttavia, se questo è il terreno scelto per
avviare un confronto, io credo che il confronto sia già perso.
Questo l'ho verificato e lo continuo a verificare dal 6 giugno in
poi: la scelta di muoversi all'interno di questa dinamica, che è
sfasata rispetto alle dinamiche sociali che si stanno aprendo e che
vede solo rivendicazioni sulla propria primogenitura autonomista,
ha portato a questi tre splendidi giorni di dibattito interessante,
in cui i colleghi dell'Union Valdôtaine hanno fatto sfoggio di
grande capacità di critica. Questa è condivisibile per certi
aspetti, ma non porta a cogliere la necessità, che io considero
centrale, di creare una nuova dimensione in cui, dalla comprensione
dei fenomeni che stanno emergendo a livello di società, il mondo
autonomista, quello cioè che a mio parere può costituire
l'alternativa al sistema dei partiti ed a tutto quello che non va e
che non funziona in questo tipo di Stato, per certi versi
centralizzatore, deve pensare ed ipotizzare una dimensione nuova,
che esige l'abbandono della prassi o della impostazione portata
avanti finora.
Io mi ero segnato tre punti della critica, peraltro giusta e
condivisibile, fatta dal Consigliere Andrione nei confronti della
gestione "romana" del potere: lottizzazione selvaggia, gestione
forte del potere e nomenclatura.
Colleghi dell'Union Valdôtaine, io non sono prevenuto nei
confronti di nessuno, ma, per quel poco di buona memoria che ho,
"lottizzazione selvaggia, nomenclatura - credo voglia dire:
gerarchizzazione della cosa - e gestione - aggiungiamo magari
"clientelare" - del potere", non sono state fatte soltanto a Roma.
Il collega Mafrica, nel suo primo intervento dopo il cambio di
maggioranza, ricordava come per anni è stato costretto a dire
alcune cose, che adesso sento riecheggiare da altro pulpito.
Muovendoci quindi in questo modo, la critica risulta chiaramente
spuntata, perché non tiene presenti le cose nuove che sono emerse e
la necessità di porre qualcosa di differente.
A questo punto, che cosa, secondo me, dovrebbe essere fatto da
parte degli autonomisti?
Apro una parentesi, quasi di carattere personale, per ribadire
che io continuo a pensare che sia sbagliato il tono. In questo ha
avuto ragione il Consigliere Milanesio ed io non sono d'accordo con
il Vicepresidente Bich.
Trovo sbagliati, da parte di una forza sicuramente equilibrata
come l'Union Valdôtaine, i toni nei confronti di chi non la pensa
come "si pensa la pensi" l'Union Valdôtaine. La verifica non c'è
stata, perché ho visto la telecronaca dell'ultima assemblea del
vostro Movimento, ma credo che ci fossero quaranta persone. La
colpa era sicuramente della neve, ma voglio dire che il fatto di
demonizzare chi non la pensa come "si pensa la pensi" l'Union
Valdôtaine - non è detto, però, che la pensi proprio così - io
penso che sia un errore di fondo.
Non voglio recriminare, però io penso allo sbaglio enorme che
continua a fare l'Union Valdôtaine nei confronti del Movimento
degli ADP. Questo lo dico ad alta voce. Gli ADP, che non hanno
certamente bisogno di essere difesi dal sottoscritto, perché sanno
benissimo difendersi da soli, hanno fatto una scelta ragionevole,
direi in qualche modo di conquista di una propria dimensione, che
veda la capacità degli autonomisti di amministrare, senza però che
tutte le volte che essi cercano di amministrare, ci sia qualcuno
più grosso che alla fine si mette le medaglie per quello che è
stato fatto da tutti.
Gli ADP hanno fatto una scelta da autonomisti, che io mi sento
sempre di fare. Personalmente vivo anche delle realtà dove ci sono
movimenti autonomisti concorrenti o comunque paralleli all'attività
che svolgo io, ma la mia grande esigenza, o l'esigenza che un
movimento ha nei confronti di un altro, è sempre quella di
conquistare una propria dimensione specifica, perché, nel momento
in cui non esiste più una dimensione specifica, un proprio ruolo o
una propria collocazione, l'assorbimento diventa inevitabile.
Ebbene, io considero sbagliato il fatto che, ad esempio, non sia
mai stata convocata un'assemblea comune tra l'Union Valdôtaine - io
ci verrei - il collega Maquignaz, che credo sia attento a queste
cose, il collega Lanivi e gli ADP. Un'assemblea di questo genere
avrebbe un grande valore politico. Perché non ipotizzare, magari in
primavera, in un giorno in cui non ci sia la neve, un confronto
politico, vasto, aperto, una grande
"convention"
autonomista, dove finalmente la si smetta di girare
"le
crotte",
casa per casa, per andare a dire: "Questi si sono
venduti, questi sono dei banditi, questi sono la peggiore feccia
dell'universo, sono stati comprati..."?
Questa sarebbe una grande iniziativa politica che cambierebbe il
quadro politico valdostano. Il collega Bich diceva: "Qui c'è un
grande confronto politico". Francamente, non vedo grandi confronti
politici, credo piuttosto che la grande cosa che dovrebbero fare
gli autonomisti che contano più di me, perché io non conto niente,
dovrebbe proprio essere quella di aprire un confronto con gli
ADP.
Questi ultimi, ovviamente, non dovrebbero essere considerati
come i due cattivi che siedono in Giunta con i partiti di Roma,
perché fino a quando l'assioma è questo non c'è alcun confronto.
Fino a quando sul vostro ebdomadario, tutte le volte che potete mi
accostate al Consigliere Aloisi, con tutto il rispetto e la stima
che ho per lui, ma che rappresenta da sempre una parte politica
alternativa alla mia; fino a quando questi sono i toni, è chiaro
che siamo ancora alla caccia alle streghe e di fronte
all'impossibilità di avviare un confronto.
Allora io dico, come mai una forza come l'Union Valdôtaine, che
oggi suona l'arpa e ieri suonava il violino per il PCI, pensava,
chissà perché, che il PCI dovesse furbescamente mettersi a fare le
capriole, perdendo la faccia, per farla contenta? Chissà perché,
l'Union Valdôtaine, che suonava l'arpa per fare la corte al PCI,
non ha capito quello che è nei fatti, che anche il mondo
autonomista si deve rifondare, perché ormai nella vita politica
della Valle di Aosta - lo schiaffo che tutti ci siamo presi,
anch'io, quando è caduta un'epoca; purtroppo, dobbiamo capirlo - e
nel mondo autonomista si deve aprire una fase di rifondazione e di
dibattito? Il dibattito, però, non si fa con i metodi del partito,
dove contano le maggioranze, i numeri e le tessere, perché io che
ho sempre rifiutato le maggioranze, i numeri e le tessere, pensando
che bisognasse andare alla democrazia diretta, cioè al confronto
con la gente e le cose, tenendo presenti le dinamiche, dico che, se
qualcuno pensa che l'alternativa al blocco dei partiti sia un
partito migliore, un partito con la bandiera rosso-nera, ma
comunque sempre un partito, ha già perso, perché io penso che ormai
il mondo autonomista debba avere una dimensione differente, delle
dinamiche differenti. Lo stesso confronto politico deve avvenire
sulle cose, tenendo presente che si stanno comunque aprendo dei
ragionamenti nuovi.
Non so se posso dire che l'altro ieri il Consigliere Maquignaz
faceva una battuta in qualche modo divertente, ma che io credo
emblematica di una realtà psicologica, più che politica. Il collega
Maquignaz diceva: "Adesso sono stufo di tutti, la gente è stufa di
tutti: sarebbe ora che andassi anch'io nella Lega Nord...". Mi
rendo conto che era una battuta, però, in un certo senso, è vero
quello che diceva il Consigliere Maquignaz, perché c'è un'area di
gente che chiede che la collocazione del mondo autonomista sia una
ricollocazione, una riproposizione di posizioni.
Torno a dire che non voglio aprire polemiche più di tanto, ma
qual era la vecchia immagine dell'autonomismo? Il punto debole di
tutti i ragionamenti fatti dall'Union Valdôtaine - e su questo
vincerà sempre il Presidente Bondaz - sta proprio nel rinfacciare a
questa Giunta di fare male alcune cose. Dall'alto della Giunta, a
loro basta ricordare che voi avete fatto esattamente le stesse cose
ed a questo punto la minoranza ha perso. Questo è il problema.
E' un po' il gioco delle parti che si fa a Torino, dove
l'attuale maggioranza, tutte le volte che il PCI o certi settori
del PSI rinfacciano alcune cose, risponde: "Nei dieci anni di
Giunta rossa le cose erano esattamente le stesse".
Allora, se questo è il tipo di opposizione che si è scelto,
secondo me si è perso; ma si è perso prima, all'inizio, perché a
questo punto il Movimento dell'Union Valdôtaine nell'immobilismo e
nella riproposizione di un passato glorioso o meno glorioso, ma
questo è un altro discorso, corre veramente il rischio di avere
delle lacerazioni all'interno e quindi di non riuscire poi puntuale
ed operativo.
A questo punto apro una parentesi, ma senza alcun intento
polemico. La storia delle Olimpiadi è stata veramente una delle
immagini più evidenti dell'incapacità, da parte di alcuni settori
del mondo autonomista, di cogliere le nuove dimensioni che stanno
emergendo.
Questa è un'altra mentalità che, purtroppo, io colgo in alcune
forze autonomiste: si è pensato che, come si è sempre fatto, basti
dire una cosa a destra, una a sinistra ed un'altra al centro, per
risolvere il problema. Il gioco delle parti consisteva nel mandare
qualcuno in certi settori a dire: "Le Olimpiadi? Ma per carità,
siamo noi che le abbiamo volute, siamo noi che le abbiamo portate
avanti...", ma di mandare altri a dire altrove: "Stai tranquillo,
perché stiamo già mettendo su un vasto movimento di opinione,
perché siamo contrari...". Credo proprio che questa sia bassa
cucina.
Senza voler fare polemiche più di tanto, posso dire che qualche
tempo fa ho letto sui giornali i resoconti dei bellissimi
interventi del Consigliere Stévenin in Corsica, leggendo i quali si
ha quasi l'impressione che arrivi un semiguerrigliero: "Arriva il
vessillifero delle piccole nazionalità da questa Valle d'Aosta...
Socialismo libertario, autogestione... Infiamma la Corsica
libertaria...". A questo punto tutti si convincono che la riscossa
delle piccole patrie parte dalla magica Aosta, dove c'è questo
fortissimo leone, che in realtà non è un leone, ma un insieme di
forti propugnatori dell'Europa delle patrie.
Questo capita fuori Valle, mentre in Valle, almeno fino a ieri,
era tutt'altra cosa. Evitiamo, allora, di voler sempre essere dei
furbetti. Qualcuno ricordava dei proverbi. Io non ne voglio citare
e ricordo che sono quelli del Vesuvio che hanno la peculiarità di
essere molto furbi, ma quella è una cultura della furbizia che,
almeno dal mio punto di vista, non ha mai pagato.
Avviandomi alla fine, penso allora che bisogna favorire una fase
di ripensamento del ruolo degli autonomisti. Penso che bisogna dare
tempo al tempo e fare in modo che, all'interno delle forze
autonomiste che contano di più, ma anche delle altre, perché tutte
devono avere pari dignità, ci sia il tempo per ripensare strategie,
obbiettivi, dove andare e cosa fare. Ecco perché condivido poco
dell'impostazione generale di programma che si è voluta dare negli
ultimi tempi.
Ricordo che non faccio parte di questa maggioranza e che
mantengo una posizione quanto più mi è possibile autonoma, ma sono
favorevole al fatto che per un po' di tempo ci sia una stabilità
politica in Valle. E' bene che ci sia il tempo per tutti di
riflettere. E' bene che ci sia il tempo per aprire tutte le
contraddizioni che si devono aprire, tra chi ha una visione ormai
sbagliata e superata dell'autonomismo, che deve essere
politicamente sconfitto. Non c'è niente di più utile di una mucca a
pancia vuota, per sentirla gridare. Allora, quelli che ritenevano
che la politica autonomista volesse dire riempirsi la pancia,
lasciamoli stare per un po' di tempo, anzi per molto tempo, a
pancia vuota, così la mucca o muore o va a cercare un altro
padrone;. Questo è il risanamento del bestiame che deve essere
fatto: lasciamoli un momentino senza mangiare, in questa maniera
vuotiamo le stalle e facciamo il risanamento.
Questa è la transizione politica che deve cominciare ad aprirsi,
perché solo allora può venire fuori quel ragionamento, cui ho fatto
cenno prima, per far nascere una ipotesi autonomista di tipo
nuovo.
Io non ho il problema della rielezione, perché non è questo il
mio problema; non ho il problema di conservare rendite di
posizione, perché non è questo il mio problema; non ho il problema
di crearmi una nuova etichetta, come diceva il Consigliere
Maquignaz, che magari possa garantirmi... Non ho questo.
Io ho l'obiettivo di pensare che, come altre forze hanno avuto
il coraggio di ripensarsi, bisogna che anche gli autonomisti si
ripensino. Non è più possibile andare avanti con i parametri
adoperati negli ultimi dieci anni. C'è stata una sberla, la si è
presa ed ora si tratta di capire che non è dando sberle alla cieca
che si risolve il problema e che non è neanche il caso di
continuare a dire e a fare le cose che si facevano prima, perché
bisogna cercare strade nuove.
Cominciamo allora a pensare - ed ho finito - che abbiamo un
elettorato di sinistra che non si riconosce più nei partiti
tradizionali; cominciamo a pensare che c'è un elettorato cattolico
contadino che cerca delle aggregazioni nuove e delle garanzie in
mezzo agli autonomisti, ma non le trova in un mondo autonomista
chiuso ed arroccato su posizioni di potere; le vuole trovare -
secondo me, proprio questo è in gioco adesso - in un mondo
autonomista che sappia presentarsi con un'immagine nuova, che però
può essere fatta cominciando a mettere in discussione se stessi.
Questo è il grande compito che hanno oggi gli autonomisti in Valle
d'Aosta.
Si dà atto che alle ore 12,06 assume la Presidenza il
Vicepresidente Bich.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
In questi giorni il Partito Comunista
Italiano sta svolgendo i vari congressi regionali, che precedono
quello nazionale in cui si dovrà decidere qualcosa in merito alla
linea politica ed al simbolo da assumere.
Ascoltando il primo intervento di ieri mattina, quanto l'ultimo
di oggi, mi è sembrato di trovarmi già all'interno del congresso
della mia sezione, che si svolgerà questa sera, ma al quale non so
se potrò partecipare per dare il mio voto alla mozione numero due,
perché bisognerà vedere a che ora termineranno i lavori del
Consiglio regionale.
Nel primo intervento di ieri, infatti, si è subito parlato dei
comunisti che sostengono la maggioranza, tant'è che l'oratore
diceva: "Il PCI è ormai legittimato, il compagno Bajocco è ormai
rassegnato...", Mi sembrava che anche gli altri discorsi sarebbero
andati avanti su questo tono, invece mi ha fatto piacere constatare
che ieri e questa mattina il contenuto dei vari interventi è stato
alquanto diverso.
E' vero, il PCI è entrato in questa maggioranza, alla quale dà
il suo appoggio, pur non facendo parte dell'organigramma
dell'esecutivo, ma prima o poi ne discuteremo e ci arriveremo.
Siamo solo all'inizio del cammino e la posizione che abbiamo
raggiunto non l'abbiamo mai ottenuta da altri. L'Union Valdôtaine,
che pure è stata in maggioranza per tanti anni, non ci ha mai
proposto di entrare nella maggioranza. La DC, invece, e le altre
forze interessate, ci hanno detto: "Vorremmo cambiare le cose e
questo ci pare il momento opportuno".
Questa maggioranza cerca di fare qualcosa che, a mio parere, è
stato dimenticato dall'altra maggioranza. Oggi stiamo discutendo
sul bilancio, ma io sono convinto che il dott. Vitali abbia scritto
più o meno le stesse cifre dell'anno scorso, ma, come già diceva il
mio Capogruppo, è stato cambiato qualcosa in più sui fondi
globali.
A me sembra che non dovremmo neppure discutere del bilancio,
perché vi si ritrovano, sia pure tradotte in cifre, le stesse voci
dei fondi globali che abbiamo indicato presentando il programma
della nuova maggioranza. E' naturale che come maggioranza, grazie
anche allo stimolo che ci viene dall'opposizione, dobbiamo cercare
di realizzare quello che abbiamo scritto.
Qualche Consigliere dell'Union Valdôtaine ha detto che una parte
del bilancio è stata stilata dal compagno Mafrica. Lo sappiamo
tutti che il compagno Mafrica è bravo, tant'è che gliene avete
sempre dato atto, anche se di tanto in tanto gli avete dato qualche
piccola legnata in testa, ma lui ha la testa grossa e può
sopportare questo ed altro. Allora, visto che queste cose sono
state scritte da lui, cercate di credergli e state tranquilli che
in un modo o nell'altro le porteremo avanti.
L'amico Mostacchi ha detto che noi non abbiamo più il simbolo.
Io, comunque, faccio sempre parte del PCI, che ha per simbolo la
falce, il martello e la stella. Quando ci avvieremo lungo la strada
del PDS, mi adeguerò anch'io, ma prima vorrò vedere che tipo di
linea politica ci verrà proposta.
L'amico Mostacchi ha invitato il PCI ad essere più dinamico.
Dovete darci atto, però, che da quando c'è la democrazia il PCI è
sempre stato dinamico e battagliero nell'affrontare i problemi che
interessano la gente.
Dovete darci atto di tutte le iniziative assunte in tema di
occupazione in Italia e nel mondo intero. Dateci atto di aver
affrontato con dinamismo i problemi della Cogne, dell'Ilssa
Viola... Non è colpa nostra se la Multibox è finita come è
finita...
(...Interruzione...)
visto che si vuole parlare in questo modo, posso garantire che
non c'erano una maggioranza con l'appoggio del PCI, ma c'era una
maggioranza che comprendeva il Movimento del Consigliere Stévenin,
cioè la presidenza era dell'Union e vi erano anche alcuni assessori
democristiani. Penso e mi auguro che questi ultimi si assumano le
loro responsabilità ed effettuino un piccolo ripensamento anche su
questo genere di problemi. Comunque, non potete sicuramente dirci
che non siamo stati all'avanguardia in tema di occupazione.
Per quanto attiene al tema dei trasporti, dobbiamo convenire che
le grandi iniziative sono state avviate dal Consigliere Riccarand,
ma dobbiamo riconoscere che anche il PCI ha avviato grandi
iniziative sul problema della ferrovia, proponendo di assegnare a
quest'ultima una funzione diversa.
Veniamo al problema della casa. Diamo atto all'Assessore ai
Lavori Pubblici che, da quando si è creata questa nuova
maggioranza, ha inserito in bilancio una voce diversa per poter
finanziare con i mutui tutte le domande presentate sulla base della
legge n. 76 e giacenti da un anno e mezzo o due anni a questa
parte. Di questo problema si è già discusso e sono già state
sollevate delle polemiche, ma ci tengo a precisare che oggi non vi
sono problemi finanziari per poter accogliere tutte le domande di
mutuo giacenti presso l'Assessorato.
Problema dell'Istituto Autonomo Case Popolari. Le case stanno
crollando, ma l'ex Presidente della Giunta, Rollandin, ha bocciato
tutte le nostre mozioni. Eppure, alla presidenza dell'IACP non
c'era un comunista, ma un uomo che parteggiava per la maggioranza
passata. Egli chiedeva del denaro per poter tenere in piedi quelle
strutture. Quel denaro gli è stato negato, mentre oggi vediamo che
nel bilancio è inserita anche questa voce.
Problema dei tumori. I pazienti che sono colpiti da questa
malattia devono sempre recarsi ad Ivrea per sottoporsi alla
cobaltoterapia. Avevo fatto un'interpellanza, per chiedere che
fosse almeno sostituito il mezzo di trasporto di quei pazienti.
L'Assessore alla Sanità era un democristiano, ma la maggioranza
della Giunta era dell'Union Valdôtaine ed anche allora mi fu
risposto negativamente. Adesso, invece, dobbiamo dare atto al nuovo
Assessore Beneforti, con cui avrei tante cose da esaminare, specie
in tema di servizi, perché la gente non vuole solo parole, ma
risposte concrete: dovrebbero essere già arrivati due piccoli
pullman. Gli auguro anche di poter realizzare al più presto
possibile un servizio di cobaltoterapia presso l'ospedale di Aosta,
perché non bisogna discutere troppo sul costo di un servizio
sanitario. Rimaniamo pure senza tante altre cose, ma cerchiamo di
creare questi servizi che servono alla gente.
Problema degli anziani. Oggi ho ascoltato con attenzione il
Consigliere Lanivi, che è sempre bravo e che potrà sicuramente far
parte del nuovo partito...
(...ilarità...)
... ci faccia pure un pensierino, ma egli è sicuramente uno di
quelli che potranno far parte del nuovo partito. Comunque, per
quanto attiene agli anziani, non dobbiamo fermarci solo alla
questione del biglietto ridotto o gratuito sui mezzi di trasporto.
Questo è solo un primo passo, perché occorrerebbe creare
un'apposita casa per gli anziani, completa di tutte le strutture, e
non solo delle piccole comunità, anche se è bene che siano state
fatte e mi auguro che se ne facciano ancora di più. Occorre però
realizzare anche una struttura affinché queste persone anziane
possano incontrarsi, discutere, leggere e divertirsi.
Dobbiamo fare di più anche per i giovani, perché altrimenti
potranno essere attratti da ben altro che le siringhe.
In questo momento non è presente la mia collega, che mi ha
sottoposto tanti problemi relativi al mondo delle donne, ma sono
convinto che dovremmo creare qualcosa di serio anche per il mondo
femminile.
Nel bilancio sono già inseriti sia l'acquedotto del Monte
Bianco, sia la questione del metano. Del traforo del Monte Bianco
si è parlato per vent'anni prima che venisse realizzato: mi auguro
che anche l'acquedotto del Monte Bianco, visto che l'acqua è vita,
sia finalmente avviato e portato a compimento, visto che se ne
parla ormai da circa un ventennio.
Lo stesso discorso valga per il metano. E' del tutto inutile che
noi parliamo di inquinamento e di ecologia, se poi non riusciamo ad
utilizzare il metano che ormai è arrivato ad Aosta.
Ho già detto di aver apprezzato molto gli interventi di ieri e
di questa mattina. Devo onestamente riconoscere che alcuni
interventi dei Consiglieri dell'Union Valdôtaine sono stati svolti
in modo pacifico ed umano, senza astio. Gli interventi devono
appunto essere svolti così, in modo pacato, tali comunque da
dimostrare di saper stare al proprio posto: oggi all'opposizione,
ieri in maggioranza, domani non si sa. Non ci deve essere alcuna
forma di astio ed occorre dimostrare rispetto anche nei confronti
di coloro con i quali ieri collaboravano ed oggi non più.
Mi ha fatto piacere constatare che i Consiglieri sono
intervenuti sui vari settori di competenza. Mi è piaciuto molto
anche l'intervento del Consigliere Marcoz, dal quale però mi sarei
aspettato sentir dire qualcosa dell'autostrada, cioè di quella
grande opera faraonica. Egli, invece, ha fatto il suo discorso, che
io rispetto, ma gli ricordo che prima ha dato una mazzata addosso
alla Democrazia Cristiana e poi ha detto che la DC ha preferito
stringere dei rapporti con il PCI, anziché dialogare con l'Union
Valdôtaine. Vorrei fargli notare che, per dialogare, bisogna
discutere e non solo dare bastonate o mazzate.
Non voglio dire di più, ma, visto che per tanti anni ho sempre
votato contro il bilancio, così come voi avete sempre votato a
favore, questa volta giriamo le carte, così voi voterete contro e
noi a favore.
Grazie.
PRESIDENTE:
Ha chiesto la parola, per il secondo
intervento, il Consigliere Voyat; ne ha facoltà.
VOYAT (UV):
Mi auguro di fare un intervento pacato ed
umano, come auspica il Consigliere Bajocco, e non troppo aggressivo
o addirittura personale, per il solo fatto che sono
all'opposizione. Senza alcun intento offensivo, vorrei suggerire al
Consigliere Bajocco di prendere in esame anche gli interventi fatti
dai Consiglieri del PCI in questi ultimi anni, quando erano
all'opposizione, e verificare se anche quelli erano tutti pacati ed
umani. Ben sappiamo, comunque, che le funzioni di maggioranza o di
opposizione favoriscono l'assunzione di certi ruoli, ma, come
facevo notare ieri, la cosa importante è che questi interventi
siano fatti con l'intento di tornare utili al dibattito, di
correggere quel che non va e di fare delle proposte che,
quand'anche non possano essere realizzate oggi, lo potranno essere
un domani.
Visto che si è parlato per un giorno e mezzo e si è continuato a
ripetere di attendersi dall'opposizione dei contributi e delle idee
da discutere, devo trarre ora un'amara conclusione. Ovviamente, non
tutte le idee che abbiamo proposto saranno state buone, non tutti i
nostri rilievi saranno stati piacevoli per la maggioranza, ma mi
sarei aspettato che almeno ad alcuni si fosse risposto con dati
precisi e circostanziati. Invece, tranne qualche rara eccezione cui
mi richiamerò nel corso del mio intervento, si è passata la velina
degli interventi da un Consigliere all'altro dello stesso partito,
quasi che la cosa fosse del tutto naturale, e si sono dette le
stesse cose, concordate magari qualche giorno prima, senza
ascoltare quello che veniva detto nel corso dei lavori del
Consiglio.
Il Consigliere Ricco ha cercato almeno di dare una risposta, sia
pure imprecisa, sulla valutazione delle entrate.
Egli ha detto che i dati in mio possesso erano sbagliati. Questo
non è possibile, perché io ho una lettera, in risposta ad una mia
interrogazione con risposta scritta presentata circa due mesi fa,
che mi è stata inviata - purtroppo non c'è la data - sia pure in
due tranches dall'Assessore Lavoyer, nella quale si dice:
"IVA e
diritti doganali:
- ottobre 1989: 352.720.563.400,
- ottobre 1990: 359.176.728.465".
Se ora il Consigliere Ricco mi viene a dire che questi dati sono
sbagliati, c'è veramente di che arrabbiarsi e con tutta
tranquillità io posso dire che questa maggioranza e questa Giunta
prendono in giro i Consiglieri. Visto, inoltre, che il Consigliere
Ricco può dire queste cose con cognizione di causa, perché è lui
che trasmette alla Regione le cifre del riparto che deve essere
percepito dalla Regione, io mi chiedo chi, tra il Consigliere Ricco
e l'Assessore Lavoyer, abbia ragione, e pretenderei di saperlo.
Il Consigliere Ricco dice inoltre che oggi il bilancio è reale,
mentre ieri era sgonfiato: vorrei potergli rileggere l'intervento
che ha fatto l'anno scorso, quando sosteneva che quel bilancio era
reale perché prevedeva tutte le entrate ed era chiaro nella
previsione delle uscite.
I dati che dava il Consigliere Ricco, danno effettivamente
ragione a quanto egli diceva sui bilanci precedenti, perché,
fermandomi ai suoi dati del 1989 (sulla base del titolo I: 750
miliardi circa realizzati, contro i 731 previsti), posso dire che
non c'è nemmeno un 5 per cento di differenza tra il previsto ed il
realizzato. Si può giustamente parlare di entrate veritiere.
In proposito, mi permetto di dire in Consiglio che, per me, sono
più ufficiali i dati che mi vengono forniti e firmati da un
Assessore, che non quelli che mi vengono forniti da un Consigliere,
quand'anche questi avesse dati molto più precisi di quelli
dell'Assessore.
Dati alla mano e stando ai 359 miliardi comunicatimi ad ottobre
dall'Assessore, nel 1990, mancando ancora due mesi per finire
l'anno, sapendo che negli ultimi dieci giorni di dicembre c'è una
diminuzione del flusso dei TIR e quindi anche degli sdoganamenti, e
conoscendo le difficoltà di transito, corriamo il rischio di una
maggiore diminuzione rispetto a quella che è scritta qui.
Ritengo quindi che noi siamo nel giusto quando diciamo che non è
e non era da prevedere un introito per l'IVA da importazione pari a
460 miliardi. Per carità! Io mi auguro che questi 460 miliardi
entrino veramente, comunque ricordo che ho sempre preferito
prevedere una cifra inferiore, sperando che se ne realizzi una
superiore, anziché prevederne una maggiore per poi vederne
realizzata una inferiore.
Senza alcun intento polemico, al Consigliere Ricco, il quale,
per quel che mi riguarda, ha fatto un intervento prettamente
tecnico, motivato in parte anche alla sua posizione di dipendente
dello Stato, che sosteneva che prima i bilanci erano sgonfiati per
avere la possibilità di apportare al bilancio delle variazioni
all'insaputa del Consiglio, voglio solo precisare che l'articolo 44
della legge 27 dicembre 1989 n. 90, concernente: "Norme per la
formazione del bilancio e norme di contabilità generale della
Regione Valle di Aosta", prevede che le variazioni di bilancio
siano approvate con leggi regionali, salvo quanto prescritto
dall'articolo 42, dove si dice che solo le assegnazioni che la
Regione riceve dallo Stato con programmi precisi possono essere
iscritte in bilancio con un semplice atto amministrativo, purché
siano poi destinate come indicato dallo Stato.
L'intervento del Consigliere Ricco è stato, in ogni caso, uno
dei pochi che mi ha permesso di rispondere da un punto di vista
tecnico.
Sorvolo su quanto detto dal Consigliere Trione, ma vorrei dire
che, prima di parlare di interventi schizofrenici, sarebbe meglio
attendere la fine della discussione generale, così...
(...Interruzione del Consigliere Trione...)
... Per carità! Io lo ringrazio. In ogni caso, volevo solo dire
che, se avesse aspettato la fine della discussione generale, forse
avrebbe avuto la possibilità di mettere nel conto anche alcune
relazioni svolte da Consiglieri della maggioranza.
La ringrazio, Consigliere Trione, di aver precisato che non si
riferiva al mio intervento. Comunque, nella mia umiltà, non pensavo
minimamente che il mio intervento avrebbe potuto essere preso in
seria considerazione e quindi già sapevo che non poteva essere
confuso con quello cui lei si riferiva...
(...Interruzione del Consigliere Trione...)
... Lo so, infatti, che lei non si riferiva al mio intervento.
Dico solo che, se lei avesse atteso la fine della discussione
generale, avrebbe avuto la possibilità di parlare e di riferirsi
anche ad altri interventi.
Il Consigliere Mafrica dice: "Finalmente, dopo quindici anni, il
PCI può esprimere un parere favorevole!". Ne sono contento per il
Consigliere Mafrica e per i Consiglieri del PCI.- Mi è sembrato,
però, un po' strano che nel corso dell'intervento egli abbia
parlato di "bilancio di transizione", nel senso che non mi era
chiaro se non fosse molto convinto del bilancio che ci era stato
presentato oppure se lo considerasse proprio come bilancio di
transizione, in attesa di giungere, nel prosieguo degli anni, ad un
completo stravolgimento dell'amministrazione della cosa
pubblica.
Il Consigliere Mafrica ci ha detto ancora che le critiche mosse
al bilancio sono state piuttosto esagerate. A volte, qualcuno può
effettivamente essere preso dalla smania di dire le cose in modo
più esagerato del dovuto, ma posso confessare che, nel complesso,
noi abbiamo cercato di centrare il discorso sulla valutazione delle
entrate, sull'impostazione del bilancio per settori di intervento o
per assessorati, sulla valutazione delle spese e sulla chiarezza
delle varie voci dei fondi globali.
Ritengo giusto che all'opposizione sia lecito muovere delle
critiche e che le stesse siano recepite in modo costruttivo, senza
comportarsi come chi, avendo magari la coda di paglia, travisa il
tutto, recependolo al contrario.
Il Consigliere Mafrica auspica che in futuro il bilancio
regionale possa essere sempre più veritiero nella parte relativa
alle entrate. Anch'io me lo auguro ed anche noi l'auspichiamo,
proprio in funzione di quanto abbiamo detto nel corso dei nostri
primi interventi.
Il Consigliere Mafrica promette anche che la maggioranza sarà
più disponibile alla discussione. Tengo a precisare che, almeno dal
punto di vista personale, sono più propenso a credere al
Consigliere Mafrica, che non ad altri. In effetti, ci riesce un po'
difficile credere alla volontà di dialogo e di discussione nei
nostri confronti da parte di forze politiche che, dopo aver
collaborato con noi per sedici anni, ci hanno abbandonati in modo
alquanto strano. Con questo, non voglio negare loro la libertà di
abbandonarci, perché ognuno è certamente libero di fare le scelte
che crede ma ciò doveva essere fatto in un modo diverso e,
soprattutto, chiaro e con motivazioni ben diverse da quelle
indicate.
Ora mi voglio soffermare sull'intervento che ieri mi ha colpito
in modo duro, perché proprio non pensavo che il Consigliere
Milanesio potesse dire certe cose su di un Consigliere dell'Union
Valdôtaine. Non sta certamente a me difendere il Consigliere
Viérin, che voi tutti conoscete per la sua attività di Assessore e
di Consigliere, per cui sono convinto che anche molti della
maggioranza non condividono quanto è stato detto ieri.
"Sublimazione degli istinti". Se volessimo veramente parlare di
sublimazione degli istinti, allora dovremmo parlare anche degli
istinti che ieri trasparivano dall'intervento del Consigliere
Milanesio.
Ricordo che nel mese di giugno, il Consigliere Milanesio,
passeggiando tra i banchi della minoranza, ci consigliava di
parlare in termini politici, ci suggeriva di non parlare delle
persone e di non personalizzare i discorsi politici o
amministrativi. Da un Consigliere che ci diceva quelle cose non mi
sarei mai aspettato un intervento come quello da lui fatto. Il
Consigliere Milanesio aveva forse la coda di paglia e temeva che
noi parlassimo di cose che a lui non piacevano? Noi non ne abbiamo
parlato ieri e non ne parliamo nemmeno oggi, ma parleremo del suo
recente comportamento in seno al Consiglio regionale.
Il Consigliere Milanesio può certamente dire che noi coltiviamo
delle illusioni nell'auspicare una nuova maggioranza in tempi
brevi, medio-brevi o lunghi. Personalmente voglio solo precisare
che noi non coltiviamo nessuna illusione: siamo all'opposizione e
lavoriamo come forza di opposizione. Le reazioni del Presidente
della Giunta e del Consigliere Milanesio ci convincono sempre più
che il nostro ruolo è svolto in maniera perfetta. Non cambiamo
parere e non coltiviamo illusioni di cambiare questa maggioranza,
nemmeno dopo l'intervento del Consigliere Bich.
Anche per quel certo senso di rispetto dovuto al passato, al
tempo cioè in cui abbiamo collaborato con il Consigliere Milanesio,
mi permetto di precisare che, qui dentro, egli è l'ultima persona,
specie per il suo comportamento come Presidente del Comitato
olimpico, a potersi ritenere indignata.
Se vogliamo parlare più a fondo di quello che è stato detto in
questo Consiglio dal Consigliere Milanesio, dobbiamo ricordare, ad
esempio, che egli ha affermato di non ritenersi obbligato a
rispondere a questo Consiglio per quanto fa come Presidente del
Comitato olimpico. Credo che queste affermazioni siano piuttosto
gravi e tali comunque da non poter essere dette qui dentro, in
particolare da chi continua a sostenere di voler restituire dignità
a questo Consiglio.
Non accettiamo lezioni di politica o di etica da parte del
Consigliere Milanesio. Non accettiamo lezioni di questo genere da
molti altri, ma non le accettiamo soprattutto dal Consigliere
Milanesio.
E' risaputo - ben lo sanno, del resto, i Consiglieri della
maggioranza che il Consigliere Milanesio è stato l'uomo capace di
mettere insieme queste forze politiche e nello stesso tempo è
riuscito a frenare la volontà di qualche Consigliere della
maggioranza di allora, ed attualmente Assessore, che invece voleva
far precipitare anzi tempo le cose. I suoi stessi compagni di
partito affermano che il Consigliere Milanesio, come segretario, è
quasi un despota.
Egli è un uomo cui piace il potere e che, forse proprio perché
malato di protagonismo, pensa di potersi valere delle competenze
dell'Assessore al Turismo, Urbanistica e Beni culturali; inoltre,
non solo pensa, ma agisce anche come Presidente della Giunta: basti
ricordare, in proposito, i fax inviati a nome del Presidente della
Giunta e le lettere inviategli per non pubblicare delle leggi.
Mi auguro che l'episodio di ieri sia stato un fatto sporadico,
che non abbia più a ripetersi in futuro, in modo che neanch'io sia
più costretto a riprendere discorsi di questo genere, ma
soprattutto perché si sappia, cosa del resto che ho già scritto,
ch'io ritengo che il Consigliere Milanesio, nella sua qualità di
dirigente del Partito Socialista Italiano da più di 25 anni, sia un
uomo - e quindi una forza politica destabilizzante per la vita
politica valdostana.
Se noi infatti ripercorriamo i tempi dal '66 ad oggi, scopriamo
che tutte le crisi verificatesi in Valle d'Aosta sono state causate
dal PSI guidato dal Consigliere Milanesio: nel 1966, con
l'abbandono della "maggioranza del leone", per realizzare il
centrosinistra; nel 1974, con il cambio di maggioranza, dagli ADP
ai comunisti, per formare una maggioranza con l'Union e la
Democrazia Cristiana, per poi arrivare ai fatti del 1990 che già
conosciamo. Ogni volta, però, il PSI è passato da una maggioranza
all'altra, a differenza di altre forze politiche che, invece, sono
passate dalla maggioranza all'opposizione o dall'opposizione alla
maggioranza.
Il PSI è l'unica forza politica che è passata da una maggioranza
all'altra e questo ci fa pensare che tale partito coltivi una certa
ideologia politica che può tradursi nei seguenti principi:
maggioranza per la maggioranza e potere per il potere.
Cerco di concludere pervenendo a quanto detto dal Consigliere
Bich nel corso del suo intervento, che ritengo di elevata statura
politica e soprattutto di chiara analisi politica. Egli dice cose
che anche noi avevamo detto, anche se non erano state ascoltate
perché dette da una forza di opposizione. Oggi, invece, abbiamo la
legittimazione delle nostre affermazioni, che sono state ripetute
da un membro della maggioranza. Egli, riferendosi alla nuova
maggioranza, ha parlato di "aggregazione di partiti sconfitti" e
soprattutto "della necessità di trovare una soluzione per fermare
l'espansione di una forza politica che trovava consensi anche e
soprattutto nelle basi dei partiti che più strettamente con essa
collaboravano". Queste cose noi le avevamo già dette ed oggi sono
state legittimate dal Consigliere Bich.
Mi sia permesso di dire al Consigliere Bajocco che io capisco la
posizione del suo partito. Egli ci ha testualmente riferito: "La DC
ci ha detto che voleva cambiare qualcosa e ci ha chiesto di andare
con lei". Forse è opportuno analizzare meglio questo cambiamento,
perché io mi rendo conto che è cambiato molto per la DC, ma non mi
accorgo affatto dei grandi cambiamenti del PCI.
Egli ci ha detto che l'Union Valdôtaine non ha mai chiesto
niente al PCI. Se il PCI ci avesse detto di voler dare solo un
appoggio esterno, tale richiesta avrebbe potuto senz'altro essere
presa in considerazione; se invece i discorsi erano altri, non
sarebbe nulla. Può sembrare una battuta, ma se il PCI voleva dare
un appoggio esterno, poteva darlo anche allora, anche se non
sarebbe stato accettato dalla Democrazia Cristiana.
Per terminare, e al di là di ogni intento polemico, di merito o
di volontà politica, vorrei ricordare al Consigliere Bajocco che il
rifinanziamento della legge per la prima casa era già stato
previsto, anche se in modo leggermente diverso. Il Consigliere
Bajocco è con me nella Commissione competente, per cui a fine anno
potremo verificare la reale capacità di spesa della Finaosta ed
accertare se l'uso dei miliardi versati darà ragione ai Consiglieri
Bajocco e Mafrica oppure al sottoscritto. Questa risposta l'avremo
tra qualche settimana e su di essa avremo ancora modo di
confrontarci.
PRESIDENTE:
Ha chiesto la parola, per il secondo
intervento, il Consigliere Viérin; ne ha facoltà.
VIERIN (UV):
Je crois que la démocratie est synonyme de
confrontation et de dialectique sur le plan politique, c'est-à-dire
sur les idées ou les initiatives liées aux fonctions politiques
remplies. Par ailleurs, afin que cette confrontation puisse
s'exprimer, la liberté d'expression s'avère indispensable. Et ceci
est d'autant plus nécessaire pour les mouvements et les partis
d'opposition.
A cet effet, au sein de cette assemblée, nous essayons, avec
dignité, de remplir notre rôle d'opposants à cette majorité, en la
critiquant quand il est nécessaire, en critiquant notamment ses
choix, ses projets et ses réalisations, mais en formulant également
des propositions alternatives. Sans mépris, je veux l'affirmer,
sans personnaliser la confrontation, comme quelqu'un le prétend,
sans avoir comme seul et unique point de repère le pouvoir ou sa
nostalgie, mais, tout simplement, parce que nous croyons dans nos
idées. Le ton, les façons de présenter ces idées peuvent être
différents, mais les contenus sont les mêmes.
Après cette réflexion, force nous est de constater, avec un
certain regret, l'éclat d'un vieux routier de la politique, qui,
dans un certain sens, permettez-le nous, est sorti de ses gonds et
qui a voulu déplacer le sens de la discussion en la personnalisant,
en donnant une réponse qui, à notre avis, n'est pas une réponse
politique, mais une réponse émotionnelle. Permettez-nous également
de réclamer une égalité de chances, parce que si d'autres peuvent
faire des affirmations politiques, même provocatoires, c'est dans
leur droit, nous avons également - je pense - la possibilité
d'exprimer nos critiques et nos réserves, sans, comme cela a déjà
été fait, être traités toujours d'imbéciles ou sans, à cet effet,
parler de criminalisation.
Monsieur Bich a déjà eu la bonté de le dire, ce matin, je lui en
sais gré. On ne peut pas, quand il y a une confrontation, réduire
cette confrontation simplement à des prétendus troubles psychiques
de ceux qui ne partagent pas une analyse - je le répète -
politique. Quelqu'un l'a déjà dit, l'accusation de troubles
psychiques, ou vouloir réduire le tout sur le plan de la
psychanalyse sont des méthodes qui étaient employées ailleurs et
que, je pense, ne peuvent prétendre une légitimité au sein de cette
assemblée.
Je veux, en tout cas - et je termine - rassurer le Conseil. Les
Conseillers de l'Union Valdôtaine et moi-même, sommes tous encore
sains d'esprit et en bonne santé. Nous voyons simplement les choses
d'une façon différente. Nous réclamons à cet égard - et nous le
faisons avec force - le droit à la différence, le droit à la
dialectique et le droit à la confrontation.
PRESIDENTE:
I Consiglieri del Gruppo dell'Union
Valdôtaine, ed i Consiglieri Maquignaz e Riccarand hanno proposto
una serie di emendamenti, che sono già stati fotocopiati e
distribuiti ai colleghi, che possono prenderne visione e farne una
valutazione.
Ha chiesto la parola il Consigliere Milanesio; ne ha
facoltà.
MILANESIO (PSI):
Ho chiesto la parola per fatto
personale.
Chiederei che venisse fatto un resoconto stenografico testuale
del mio intervento, così tutti potranno leggere che, al massimo, io
ho parlato di "psicanalisi" e non di "psichiatria". Credo che
questo sia legittimo e non offensivo. In ogni caso, mi sembra
abbastanza strano che qualcuno voglia confondere la psicanalisi con
la psichiatria.
PRESIDENTE:
Se non ci sono altri interventi, dichiaro
chiusa la discussione generale ed anche la seduta
antimeridiana.
Nel pomeriggio passeremo alla replica del Consigliere relatore
Ricco, dell'Assessore alle Finanze Lavoyer e del Presidente della
Giunta Bondaz.
La seduta antimeridiana è sospesa e quella pomeridiana è
convocata per le ore 16,00.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK