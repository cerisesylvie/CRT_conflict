Consiglio Regionale della Valle d'Aosta - Oggetto del Consiglio n. 493 del 24 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 493 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 493/XI Mobilità verso strutture ospedaliere
extra-regionali relativamente al reparto di Urologia.
(Interrogazione)
Interrogazione Preso atto che uno degli obiettivi indicati
all'USL nella Delibera di Giunta n. 350/99, riguarda la riduzione
dei costi della mobilità sanitaria.
Avendo appreso che molti pazienti valdostani del reparto di
Urologia, in questi ultimi tempi, preferiscono emigrare in ospedali
di altre regioni per sottoporsi a cure e/o interventi.
Considerato che da alcuni mesi il reparto di Urologia ha perso
alcuni dei suoi medici qualificati.
La sottoscritta Consigliera regionale:
Interroga
l'Assessore competente per sapere:
1) se è vero che il reparto di urologia è particolarmente
interessato dalla mobilità verso strutture extra-regionali; ed in
particolare, quali sono i dati di tale mobilità in questi ultimi
mesi, a partire dal 1998, e quali i dati relativi allo stesso
periodo degli anni precedenti;
2) se tale fenomeno di mobilità è stato accompagnato da un calo
di ricoveri nel reparto di urologia dell'ospedale di Aosta; in
particolare, quali sono i dati a questo riguardo a partire dal
giugno 1998 e quali i dati nello stesso periodo degli anni
precedenti;
3) se è ipotizzabile un rapporto tra i dati di cui sopra e, se
questo è vero, cosa si intende fare per ripristinare la fiducia dei
pazienti valdostani nelle strutture dell'ospedale della loro
regione.
F.to: Squarzino Secondina
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) L'Assessore Vicquéry si trova in difficoltà a
rispondere puntualmente alle domande poste dalla collega Squarzino,
perché i dati in possesso del sistema informativo non consentono di
estrapolare quei periodi che la Consigliera richiede e che non sono
neppure chiari a dire il vero, perché non si riesce a capire quali
sono i dati della mobilità in questi ultimi mesi, a partire dal
1998, e quali i dati relativi allo stesso periodo degli anni
precedenti.
Il sistema informativo dell'USL non estrapola questi dati, e
questa è la premessa, che inficia un po' tutta la risposta perché
non essendo chiara la domanda, la risposta conseguentemente non può
esserlo.
Comunque posso fornire i dati di cui siamo in possesso e che
riguardano la mobilità, relativi all'anno 1997, perché per gli anni
precedenti non esiste un sistema analitico, non solo in Valle
d'Aosta ma in tutta Italia, tant'è che si è arrivati a una
compensazione della mobilità sanitaria a grandi linee, sulla base
delle dichiarazioni fatte dalle singole regioni. Per il 1997 il
nostro sistema ci dice che 43 pazienti residenti in Valle d'Aosta
sono stati ricoverati in strutture di Urologia extraregionali, di
cui 25 in Piemonte, 6 in Lombardia, 3 in Veneto, 5 in Liguria, 1 in
Emilia Romagna, 2 in regione Lazio e uno in Abruzzo.
Prendendo invece in esame i dati di fuga, non limitati al
reparto di Urologia, ma estesi anche a tutte le diagnosi principali
riguardanti l'apparato urogenitale, risultano 119 comprensivi dei
43 i pazienti ricoverati presso strutture extraregionali in reparti
diversi: Oncologia, Chirurgia, Nefrologia. Questi sono i dati
relativi al 1997. Per quanto riguarda il 1998 i dati non sono
ancora pervenuti, perché devono pervenire entro fine maggio 1998 e
saranno confrontabili.
Per quanto concerne la domanda n. 2, se questo fenomeno di
mobilità è accompagnato da un calo dei ricoveri, assolutamente non
è così, perché sempre riferito al 1997 abbiamo avuto 1482 ricoveri
con 7952 giornate di degenza, di cui 20 di day hospital e 124 di
ricoveri brevi. Per il periodo finora analizzato, che va da gennaio
a settembre 1998, abbiamo 1160 ricoveri con 5927 giornate di
degenza, 11 day hospital e 128 ricoveri brevi. Se si fa una
proiezione rispetto al 31 dicembre 1998 siamo addirittura in
aumento rispetto ai dati del 1997, ma questo è un fenomeno generale
di ricoveri che aumentano in tutti i reparti.
Per quanto riguarda la terza domanda, a me non risulta che ci
sia nessun calo nel rapporto di fiducia dei pazienti valdostani
nella struttura dell'ospedale, anzi stiamo analizzando attentamente
con l'USL le motivazioni per le quali aumentano i ricoveri,
aumentano in parte e soprattutto limitatamente ai residenti in
Valle d'Aosta, ma ci sono in alcuni settori anche aumenti legati a
pazienti provenienti da strutture extraregionali.
Altro non posso affermare, se non riconfermare che per quanto
riguarda il reparto di Urologia per ciò che concerne strettamente
la mobilità esterna non ci risultano dati che vanno in questo
senso; ovviamente non siamo in possesso di dati che riguardano
tutta l'attività privatistica, ma questo né per l'Urologia né per
altri settori.
Président La parole à la Conseillère Squarzino Secondina.
Squarzino (PVA-cU) Anch'io, credo che dovremo aspettare a fine
maggio per avere i dati comparati o forse addirittura la fine del
1999; capisco che i dati statistici richiedono dei tempi di
elaborazione che non sono legati all'interesse di conoscere la
situazione di un periodo particolare. Comunque la ringrazio per i
dati che mi ha fornito, ritornerò sull'argomento quando ci saranno
i dati complessivi. Le faccio solo notare una cosa.
Lei mi ha detto che, nel 1997, ci sono 43 pazienti interessati
alla mobilità esterna per quanto riguarda l'Urologia; le faccio
presente che da novembre 1998 in un ospedale a Viareggio sono già
stati ricoverato e operati ben 38 pazienti e 11 sono in attesa di
intervento. Mentre in tutto il 1997 abbiamo 43 pazienti in un anno,
interessati alla mobilità esterna, cioè circa 4 al mese, in questo
periodo, cioè dal novembre 1998, abbiamo almeno una decina di
pazienti al mese che per gli stessi motivi emigrano in strutture
esterne.
Mi riferisco ad un'unica struttura che è in Viareggio;
sicuramente ci sono altri pazienti che emigrano in strutture del
Piemonte e della Lombardia.
Credo che questo dato vada tenuto presente, probabilmente non è
ancora evidenziato dai dati statistici, ma sicuramente è un dato
reale che deve farci riflettere. Se poi colleghiamo da quale
momento inizia questo incremento della mobilità esterna e qual è la
città verso cui questi pazienti emigrano, credo che venga
automatico giungere a una conclusione. È da novembre 1998 che il
dr. Pierini non è più nel reparto di Urologia e il dr. Pierini ha
vinto un concorso nell'ospedale di Viareggio, dove lavora come
primario. A mio avviso, questi due elementi sono sufficienti per
farci capire che sicuramente c'è un fenomeno nuovo che ha
interessato il reparto di Urologia, per cui varrebbe la pena di
analizzarlo più a fondo. In questo senso chiedevo cosa si vuole
fare per ripristinare la fiducia dei pazienti valdostani.
Mi riserverò di analizzare i dati complessivi della mobilità,
perché è nel suo insieme che questo fenomeno va affrontato, però
m'interessava oggi almeno sottolineare questo aspetto preciso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK