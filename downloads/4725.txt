Consiglio Regionale della Valle d'Aosta - Oggetto del Consiglio n. 423 del 13 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 423 del 13 luglio 1982 - Resoconto
OGGETTO N. 423/VII - DISEGNO DI LEGGE CONCERNENTE: "NORME PER
LA TUTELA DELLE ACQUE DALL'INQUINAMENTO".
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Con questo disegno di legge si viene
incontro al completamento della normativa prevista dalla legge 319
e dalla legge 650, che prevedono norme per la tutela delle acque
dall'inquinamento.
Nella discussione che ha preceduto il progetto di legge, si è
tenuto conto delle difficoltà esistenti nei vari Comuni della Valle
ad adeguarsi alla normativa prevista dalle tabelle allegate alla
legge Merli. Questo lavoro è stato fatto in collaborazione fra i
tecnici dell'Assessorato alla Sanità e Assessorato ai Lavori
Pubblici, con l'apporto di esperti nel campo sanitario, tenendo
conto in particolare delle notevoli difficoltà che si hanno nel
calcolo della portata dei torrenti delle nostre valli laterali. In
relazione a questo, è stata prevista la presente normativa che
esamina la possibilità di adeguamento degli insediamenti civili,
sia per le costruzioni già esistenti, sia per quelle nuove, che
quindi possono essere previste nei relativi piani regolatori dei
singoli Comuni che sono interessati. Le tabelle ed i vari articoli
tengono conto della necessità di avere una certa disponibilità
sulla base del numero di abitanti, dei residenti stabili, della
portata dei singoli affluenti, quindi dei singoli corsi d'acqua
delle valli laterali, ed in più delle fluttuazioni degli abitanti
prevedibili a seconda del risvolto turistico, più o meno
accentuato, del Comune in questione. Questi dati sono estremamente
importanti ai fini della previsione di particolari impianti di
depurazione.
Penso che non sia necessario sottolineare ancora una volta come,
per quanto riguarda l'inquinamento, dall'emanazione della legge
Merli siano passati diversi anni prima di poter arrivare a
provvedimenti concreti che prevedano degli impianti di depurazione
in grado di ridurre effettivamente l'inquinamento. E' quindi
necessario, a livello regionale, arrivare ad un adeguamento della
normativa, che è il riflesso di un'osservazione attenta e
scrupolosa delle difficoltà obiettive che si incontrano per poter
dare applicazione a determinate tabelle della legge Merli.
In effetti nelle tabelle allegate si vede che per ogni zona è
stata calcolata la possibilità di arrivare in termini concreti ad
una riduzione dell'inquinamento, tenendo conto dei fattori a cui
accennavo prima.
Non sto a leggere in dettaglio i singoli dati che vi sono
riportati, sottolineo però come con questo strumento si dia ai
Comuni la possibilità di superare le difficoltà attuali nel
rilascio di nuove concessioni edilizie, tenuto conto delle pendenze
(sovente piuttosto notevoli), verso la parte giudiziaria in
relazione al blocco delle concessioni edilizie, poiché in
previsione dell'aumento dell'inquinamento portato da nuovi
insediamenti, non essendoci al momento attuale nei grossi centri
degli impianti di depurazione tali da ridurre questo pericolo,
queste erano state bloccate a livello preventivo.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Innanzitutto voglio riprendere
l'affermazione che ha fatto l'Assessore sull'importanza per la
nostra Regione di una tutela delle acque dall'inquinamento. Credo
che un grosso impulso alla soluzione di questo problema l'abbia
data l'interpellanza del Consigliere Maquignaz, che ha avuto quel
giusto risalto nella stampa e che ha dato un contributo oggettivo a
rimuovere la Giunta rispetto ai ritardi che aveva in questo
settore.
Ora entrando nel merito del provvedimento, ho una domanda da
rivolgere all'Assessore, che è sostanzialmente legata ai tempi.
Questo progetto, se ho ben capito, disciplina lo scarico per le
fognature soprattutto nei Comuni in cui esistono ancora fenomeni di
scarichi che non sono convogliati nelle fognature comunali; come
dice la relazione, determina i modi ed i tempi per l'adeguamento.
Per quanto concerne i modi, credo sia una scelta corretta fare la
differenziazione sulla base di alcuni parametri che abbiamo visto
anche in Commissione. Per quanto riguarda invece i tempi, ritengo
che la legge sia un po' carente. Intanto perché si dice che tutti
gli scarichi degli insediamenti civili esistenti che non fossero
recapitati in pubblica fognatura devono essere convogliati in una
pubblica fognatura nei modi e nei tempi stabiliti dall'autorità
comunale. L'unico riferimento successivo esistente è che i titolari
di questi scarichi hanno l'obbligo di denunciare al Comune entro 90
giorni dall'entrata in vigore della presente legge, gli scarichi
che non sono stati ancora convogliati nelle pubbliche
fognature.
Sarebbe necessario che i Comuni tempestivamente fornissero una
documentazione sull'entità di questo fenomeno e poi predisponessero
anche dei programmi, in modo che sia ovviato a questo
inconveniente, perché è un problema che nei limiti del possibile
deve essere risolto in tempi brevi. Ed è questo il quesito che
volevo porre all'Assessore, che in Commissione è rimasto invece
abbastanza nel vago, anche perché poi si rischia che la deroga alla
necessità di adeguarsi alle disposizioni di legge - se non è
minimamente fissata - diventi a tempo indeterminato. C'è
addirittura un accenno all'art. 4, in cui si dice che tutti gli
scarichi dovranno essere compresi nei limiti di accettabilità
fissati dalle allegate tabelle, salvo le deroghe previste dalla
presente legge. L'unica deroga esistente è quella che rimanda al
Comune, non ho trovato altra possibilità di deroga all'interno del
disegno di legge.
Un'ultima questione, che è legata a questa tematica, riguarda i
finanziamenti per i Comuni e per gli impianti di depurazione:
vorrei sapere se i fondi si stanno spendendo, se con i fondi che
arrivano riusciamo a realizzare un programma di disinquinamento
accettabile, e se la Regione ha intenzione di integrare questi
fondi con risorse proprie.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (D.P.):
A parte le battute simpatiche del
Consigliere Tonino, vorrei esprimere il parere favorevole del
nostro Gruppo all'approvazione del disegno di legge n. 391 che
regolamenta la disciplina degli scarichi delle pubbliche fognature.
Inoltre colgo l'occasione per ribadire un fatto fondamentale, cioè
secondo noi il problema del risanamento delle acque in Valle non
potrà essere risolto in modo definitivo se non attraverso la
costruzione di quegli impianti di depurazione assolutamente
indispensabili in tutti i Comuni della Valle.
Brevemente possiamo anche vedere in quale maniera possiamo
arrivare a finanziare questi impianti, perché diversamente non
riusciremo mai a risolvere il problema del risanamento delle acque,
anche se emaniamo con buona volontà delle leggi che potrebbero in
parte risolverlo. Le strade sono essenzialmente due: la prima passa
attraverso i finanziamenti regionali e mi pare che la Giunta nella
sostanza abbia scartato questa ipotesi ritenendo invece di far
riferimento più che altro ai finanziamenti dello Stato.
Questo è un fatto positivo, però fino a questo punto mi risulta
che il Governo, attraverso la Cassa Depositi e Prestiti, abbia
finanziato queste opere con una prima tranche che poi è stata
ripartita dalla Giunta regionale ai singoli Comuni della Valle, in
modo particolare a quelli che avevano i progetti già approvati e
predisposti, cioè i Comuni di Valtournenche, Brusson ed Aosta.
L'Assessore mi può correggere se sbaglio. Vorrei allora sapere
dall'Assessore come intende risolvere in modo definitivo questo
problema, se attraverso finanziamenti regionali oppure facendo
ricorso a finanziamenti dello Stato. In tal caso, vorrei sapere se
lo Stato, dopo la prima tranche già ripartita fra i Comuni, ha
erogato nuovi finanziamenti, e se questo si è verificato, in quale
modo la Giunta si preoccupa attraverso i suoi organi competenti
presso il Governo di Roma, di addivenire a questi finanziamenti, ed
inoltre se può dirci come sono stati distribuiti nella Regione
Valle d'Aosta.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Prendo nota dell'elogio indiretto per
il funzionamento della Pretura, perché il fatto che ci siano le
sollecitazioni indirette tramite i Sindaci, e che quindi si
esaltino questi, può essere un punto di vista. Ne terremo in debito
conto, prendendo in considerazione qual è il punto di vista di una
certa forza politica.
A parte questo, i Comuni hanno chiaramente una possibilità
discrezionale nell'applicazione di questi regolamenti. Da parte
della Regione era necessario dare degli indirizzi tecnici oltre che
politici, in quanto qui il contenuto è di doppia natura, per poter
affrontare il problema delle possibili deroghe.
La Valle d'Aosta è stata la prima Regione a dotarsi di un piano
di risanamento delle acque, prima ancora che diventasse
obbligatorio in base alla 319; in seguito, per dare una
concretizzazione a quanto il piano prevedeva, era necessario che ci
fosse l'accordo fra i Comuni. In particolare, era necessario fare
un grosso lavoro di indagine per verificare quanto i singoli Comuni
avessero previsto per risolvere i propri problemi di inquinamento;
a questo proposito penso che uno degli esempi da tenere in
considerazione sia quello della previsione, che poi è stata fatta,
dell'abbinamento tra Valtournenche e Breuil per unificare le
condotte e attuare un procedimento unico di depurazione.
La stessa cosa viene fatta per gli altri Comuni rispetto a
progetti iniziali che prevedevano depuratori singoli, in quanto il
punto essenziale, al di là della previsione del Consorzio
intercomunale con Aosta come punto di riferimento, non è tanto la
costruzione del depuratore, quanto il suo funzionamento, perché di
depuratori costruiti ce ne sono già, ma hanno delle enormi
difficoltà nel funzionare, dovute in particolare al freddo. Ad una
certa altitudine determinati impianti di depurazione biologica non
funzionano. Quindi si è dato un indirizzo a livello regionale per
diversificare il tipo di impianto di depurazione, a cui
naturalmente il Comune si adegua per cercare di uniformarsi alle
tabelle della legge Merli.
Riteniamo quindi che sia necessario da parte dei Comuni - e
questo era quanto sollevava il Consigliere Tonino - prevedere un
adeguamento, quindi uno sfruttamento di quello che è il lavoro
svolto in collaborazione con gli Assessorati che richiamavo prima,
per la concessione del piano di risanamento delle acque che verrà
ripresentato in autunno al Consiglio, aggiornato rispetto al primo
che ad esempio, per certe frazioni, non prevedeva ancora
determinate canalizzazioni per arrivare alla depurazione. Pertanto
le deroghe temporali, a cui faceva cenno il Consigliere Tonino,
sono legate alle possibilità effettive di costruire impianti
fognari, poiché non posso vincolare la ristrutturazione di una
casa, che al momento può fruire della fossa settica, fintanto che
non ho stabilito come piano comunale di poter costruire quel tratto
fognario. Cioè non posso bloccare l'uno, mentre non faccio
l'altro.
E' necessario che ci sia una possibilità di deroga a livello
comunale che tenga conto di determinate realtà sapendo che c'è lo
strumento legislativo per non incorrere nelle sanzioni che la 319,
in carenza di questa normativa, prevede; inoltre con questo
strumento i Comuni potranno gestire in modo più comodo il discorso
dell'inquinamento.
Per quanto riguarda i fondi, argomento toccato da entrambi i
Consiglieri che sono intervenuti, quelli già assegnati erano stati
ripartiti secondo quanto diceva prima il Consigliere Maquignaz, e
la difficoltà nello spenderli è sorta in relazione all'accettazione
da parte della Cassa Depositi e Prestiti dei progetti che erano
stati presentati per l'approvazione, perché a seguito
dell'assegnazione dei fondi e della suddivisione a livello
regionale, doveva essere istruita a pratica che prevedeva da parte
della Cassa Depositi e Prestiti, in base a questa suddivisione,
l'assegnazione dei fondi. Vale per tutti l'esempio di
Valtournenche, dove sono state necessarie diverse sollecitazioni
perché da un ufficio all'altro non erano state trasferite le
pratiche, per cui si sollecitavano dei documenti e l'adesione al
piano regionale, quando invece il tutto era già fermo da mesi a
Roma. Ci sono stati dei disguidi per cui effettivamente i fondi
sono stati impegnati ma non ancora tutti utilizzati. Adesso sta
partendo il discorso di Valtournenche; vi è stato l'assegnamento al
consorzio di Aosta e Comuni limitrofi, la stessa cosa vale per
Brusson, quindi ci sarà l'utilizzo di questi fondi.
Il discorso del nuovo finanziamento, di cui parlava il
Consigliere Maquignaz, è in relazione agli 800 miliardi in base
alla prima assegnazione della legge Merli, che erano stati
accantonati per una successiva suddivisione. Su proposta del CIPE
era stata predisposta una ulteriore assegnazione, che per quanto
riguarda la Valle d'Aosta era di 2 Miliardi, che integravano quella
quota precedente. La suddivisione sarà portata con un nuovo piano
di risanamento delle acque, che verrà portato in Consiglio, e che
quindi integrerà quei fondi. Teniamo conto che l'urgenza è relativa
ai piani che sono stati presentati.
Concordo con quanto diceva il Consigliere Maquignaz, che il
punto fondamentale al di là della canalizzazione, è di avere degli
impianti di depurazione efficienti e che a questo livello si possa
arrivare a determinare una équipe di persone - in quanto la legge
Merli lo prevede - in grado di gestire il tutto, e di dare anche
dei consigli ai Comuni che poi avranno in carico questo tipo di
problema.
E' estremamente importante seguire nei dettagli le istruzioni
tecniche che vengono date a livello di progettazione, perché un
altro grosso difetto era che i singoli Comuni affidavano le
progettazioni a tecnici che fornivano soluzioni assolutamente fuori
dalla realtà, perché non tenevano conto di determinati fattori
propri della nostra Valle, come ad esempio le temperature
invernali, per cui in teoria il tipo di impianto predisposto
funzionava perfettamente, nella pratica poi invece, per quelle
condizioni sfavorevoli legate al clima, si dimostrava non idoneo.
Pensiamo con questo provvedimento di fare un ulteriore passo avanti
nell'indirizzo e nel coordinamento che deve essere fatto a livello
regionale per facilitare i compiti propri dei Comuni, come quello
della realizzazione di determinate infrastrutture interne, per
evitare la possibilità di avere degli insediamenti locali non
legati ad impianti fognari.
PRESIDENTE:
Passiamo all'esame dell'articolato.
Do lettura dell'art. l.
TITOLO I
DISPOSIZIONI GENERALI
Art. 1
(Finalità della legge)
La presente legge disciplina le modalità ed i limiti degli
scarichi nelle acque, al fine di tutelare dalle contaminazioni le
componenti naturali dell'ambiente considerate come beni di
interesse collettivo.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C_I.):
Per esprimere il voto favorevole del
nostro Gruppo.
Voglio precisare all'Assessore che non avevo fatto un elogio
all'intervento della Magistratura, bensì un elogio all'intervento
consiliare del Consigliere Maquignaz, il quale ha presentato
l'interpellanza che ha avuto lo spazio giusto.
Per quanto riguarda il disegno di legge resta però il problema
che a nostro avviso è opportuno che i Comuni predispongano subito
questi programmi comunali. Se possibile, nel momento in cui
approviamo il nostro piano, chiedo all'Assessore che fornisca anche
ai Consiglieri queste indicazioni che vengono dai Comuni, perché è
vero che in questo settore bisogna evitare il blocco dell'attività
edificatoria, però è anche vero che questa deve essere comunque
regolata sulla base di programmi di investimento per la
realizzazione delle fognature e degli impianti ai Comuni,
altrimenti rischiamo di cadere nella situazione di disordine che
c'era prima.
Una certa importanza noi diamo all'art. 9, là dove si prevede
che debba esserci una denuncia degli scarichi non in regola. E'
opportuno pubblicizzare nel giusto modo questo articolo, anche
perché fra l'altro l'omessa denuncia comporta delle sanzioni
amministrative che vanno da £ 20.000 a 2 milioni. Nel momento in
cui avremo questo quadro complessivo di riferimento, sarà il
momento di discutere se i fondi statali sono o meno sufficienti. La
nostra impressione è che probabilmente se vogliamo dare un colpo
risolutivo a questa questione, sia importante investire anche delle
risorse regionali.
PRESIDENTE:
Metto, in approvazione l'articolo 1.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 2.
TITOLO II
DISCIPLINA DEGLI SCARICHI
Art. 2
(Ambito di applicazione delle disposizioni)
Ai fini della protezione delle risorse idriche dagli
inquinamenti ed a tutela della salute dei cittadini, gli scarichi
di qualsiasi natura ed origine pubblici e privati, diretti ed
indiretti, in tutte le acque superficiali e sotterranee, sia
pubbliche che private, nonché in fognatura sul suolo e nel
sottosuolo, sono disciplinati dalle disposizioni del presente
titolo.
PRESIDENTE:
Metto in approvazione l'articolo 2 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 3.
Art. 3
(Insediamenti produttivi e civili, esistenti o nuovi)
Ai sensi e per gli effetti del presente titolo si
intende:
a)
per "insediamento o complesso produttivo" uno o più
edifici od installazioni collegati fra loro in un'area determinata
dalla quale abbiano origine uno o più scarichi terminali e nella
quale si svolgono prevalentemente, con carattere di permanenza o
stagionalità, attività di produzione di beni;
b)
per "insediamento civile" uno o più edifici o
installazioni collegati fra loro in un'area determinata dalla quale
abbiano origine uno o più scarichi terminali, ed adibiti ad
abitazione ed allo svolgimento di attività alberghiera, turistica,
sportiva, ricreativa, scolastica, sanitaria, a prestazioni di
servizio ovvero ad ogni altra attività, anche compresa tra quelle
di cui alla precedente lettera a), che dia origine esclusivamente a
scarichi terminali assimilabili a quelli provenienti da
insediamenti abitativi. Le norme contenute nel presente titolo non
trovano applicazione in ordine agli scarichi di insediamenti
destinati all'alpeggio.
PRESIDENTE:
Metto in approvazione l'articolo 3 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 4.
Art. 4
(Conformità degli scarichi ai limiti)
Tutti gli scarichi dovranno essere compresi nei limiti di
accettabilità fissati dalle tabelle allegate alla legge n. 319 del
10.5.1976 e successive modificazioni salvo le deroghe previste
dalla presente legge.
Il rispetto dei limiti di accettabilità non potrà comunque
essere conseguito mediante diluizione degli affluenti con acque
impiegate esclusivamente allo scopo.
PRESIDENTE:
Metto in approvazione l'articolo 4 testè
letto.
'ESITO) DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 5.
Art. 5
(Scarichi dei nuovi insediamenti produttivi)
Gli scarichi dei nuovi insediamenti produttivi sono soggetti
alle seguenti norme:
1)
nel caso di recapito in corsi d'acqua superficiali,
debbono essere conformi, sin dall'attivazione, ai limiti di
accettabilità di cui all'allegata tabella A;
2)
nel caso di recapito in pubbliche fognature debbono
essere conformi, sin dall'attivazione, alle prescrizioni
regolamentari stabilite dagli enti gestori dell'impianto di
depurazione o, in mancanza di questo, dell'impianto
fognario;
3)
non devono avere recapito sul suolo o nel
sottosuolo, ferma restando la facoltà di utilizzare i liquami e le
deiezioni degli allevamenti zootecnici per la concimazione organica
delle colture, mediante spargimento sul suolo, nel rispetto delle
norme stabilite dai regolamenti locali di igiene.
PRESIDENTE:
Metto in approvazione l'articolo 5 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 6.
Art. 6
(Scarichi dei nuovi insediamenti civili)
Gli scarichi dei nuovi insediamenti civili devono di norma
essere recapitati in pubblica fognatura secondo le disposizioni
stabilite dai regolamenti comunali. Qualora per ragioni tecniche,
da valutarsi in sede di rilascio dell'autorizzazione di cui
all'art. 9, non possono esservi allacciati, i predetti scarichi
sono soggetti alle seguenti norme:
1)
non devono avere recapito sul suolo o nel
sottosuolo, salvo che nel caso previsto dal punto 3) dell'art. 5 e
salvo quanto disposto al punto 3) del presente articolo;
2)
possono avere recapito in corsi d'acqua
superficiali purché i livelli di trattamento non siano inferiori a
quelli conseguibili attraverso i trattamenti previsti nelle
allegate tabelle D-E-F-G-H-;
3)
nell'ipotesi di insediamenti civili di cubatura
complessiva non superiore ai 2000 met. cubi, è ammesso il recapito
sul suolo o nel sottosuolo degli scarichi provenienti dai soli
servizi inerenti alla vita di famiglia o comunità, purché
previamente trattati con processi biologici tali da garantire
all'uscita il rispetto dei limiti di accettabilità di cui alla
allegata tabella A, e sempre che ciò non comporti danneggiamenti
delle falde acquifere o instabilità dei suoli.
PRESIDENTE:
Metto in approvazione l'articolo 6 testè
etto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 7.
Art. 7
(Scarichi degli insediamenti civili esistenti)
Gli scarichi degli insediamenti civili esistenti devono
essere recapitati, ove già non lo fossero, in pubblica fognatura
nei modi e nei tempi stabiliti dall'autorità comunale.
Qualora si accerti che ciò non sia possibile per ragioni
tecniche che comportino costi eccessivi, da valutarsi in sede di
rilascio dell'autorizzazione di cui all'art. 9, ed ove peraltro gli
scarichi predetti possono comportare danneggiamenti delle falde
acquifere o instabilità dei suoli, essi devono essere adeguati, nei
termini prescritti dal provvedimento di autorizzazione, alle
disposizioni contenute nei punti 2 e 3 del precedente art.
6.
PRESIDENTE:
Metto in approvazione l'articolo 7 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 8.
Art. 8
(Scarichi di fognature)
Le acque reflue provenienti dalle fognature dei Comuni,
comprensori o consorzi, devono essere recapitate in corso di acqua
superficiale previa depurazione in modo da rispettare i limiti di
accettabilità di cui alle allegate tabelle D-E-F-G-H- salvo casi
particolari di piccole frazioni in cui lo scarico in corso d'acqua
superficiale sia tecnicamente impossibile.
Gli impianti di depurazione attualmente esistenti dovranno
rientrare nei limiti delle tabelle di cui al comma
precedente.
PRESIDENTE:
Metto in approvazione l'articolo 8 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 9.
Art. 9
(Autorizzazione allo scarico)
Tutti i nuovi scarichi sono soggetti ad autorizzazione che
sarà rilasciata dal Comune competente, il quale dovrà raccogliere
dette autorizzazioni in apposito registro per i controlli di
competenza.
La domanda di autorizzazione dovrà contenere la puntuale
descrizione delle caratteristiche quali quantitative degli
affluenti dello scarico, l'esatta indicazione del recapito del
medesimo, delle quantità d'acqua da prelevare nell'arco di un anno
con le relative fonti di approvvigionamento nonché delle
caratteristiche dell'insediamento, oltre ad ogni altro elemento
rilevante ai fini del rilascio dell'autorizzazione.
Nel provvedimento di autorizzazione sono indicati i limiti di
accettabilità da osservare ed il ricettore dello scarico, e possono
venire prescritti gli accorgimenti tecnici eventualmente
necessari.
L'autorizzazione si ha per concessa qualora non intervenga
pronuncia entro 90 giorni dalla presentazione della domanda, fermo
restando il potere dell'autorità competente di annullarla ove lo
scarico non risultasse conforme alle disposizioni in materia, o di
confermare l'autorizzazione con espresso provvedimento dettando le
eventuali prescrizioni del caso.
I titolari degli scarichi civili esistenti, ancorché già
autorizzati, che non hanno recepito in pubblica fognatura ed i
titolari degli scarichi produttivi esistenti, ancorché già
autorizzati, devono presentare domanda di autorizzazione al Comune
competente entro 90 giorni dall'entrata in vigore della presente
legge, con le modalità di cui al secondo comma.
PRESIDENTE:
Metto in approvazione l'articolo 9 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 10.
Art. 10
(Sanzioni amministrative)
Chiunque contravviene:
1)
alle disposizioni di cui all'art. 5, soggiace alla
sanzione amministrativa del pagamento di una somma da lire 500.000
a lire 5.000.000.
2)
alle disposizioni di cui agli artt. 6 e 7, soggiace
alla sanzione amministrativa del pagamento di una somma da lire
300.000 a lire 3.000.000.
3)
all'obbligo di richiedere l'autorizzazione di cui
all'art. 9, ovvero presenta una richiesta incompleta, soggiace alla
sanzione amministrativa del pagamento di una somma da lire 20.000 a
lire 2.000.000.
4)
alle altre prescrizioni di cui alla presente legge,
soggiace alle sanzioni amministrative del pagamento di una somma da
lire 50.000 a lire 500.000.
L'ammontare delle sanzioni sopra previste è determinato in
relazione alla gravità della violazione, valutata con particolare
riguardo al pericolo o danno all'ambiente; essa è raddoppiata in
caso di recidiva.
PRESIDENTE:
Metto in approvazione l'articolo 10 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 11.
Art. 11
(Vigilanza)
La vigilanza sull'applicazione della presente legge è
affidata al personale sanitario e di vigilanza tecnica del servizio
n. 1 di Igiene Pubblica dell'U.S.L..
PRESIDENTE:
Metto in approvazione l'articolo 11 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 12.
Art. 12
(Aggiornamento delle tabelle)
La Giunta regionale potrà apportare modifiche alle tabelle
allegate alla presente legge in funzione del progresso tecnologico
di depurazione ovvero in relazione allo stato di inquinamento delle
acque superficiali e sotterranee.
PRESIDENTE:
Metto in approvazione l'articolo 12 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 13.
Art. 13
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Metto in approvazione l'articolo 13 testè
letto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella A.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella C.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella D.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella E.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella F.
ESITO DELLA VOTAZIONE
Presenti, votanti e favorevoli:
28
Il Consiglio approva all'unanimità
PRESIDENTE:
Metto in approvazione a tabella G.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la tabella H.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la legge nel suo
complesso per votazione segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK