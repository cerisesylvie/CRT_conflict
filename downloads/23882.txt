Consiglio Regionale della Valle d'Aosta - Oggetto del Consiglio n. 2886 del 11 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2886 del 11 luglio 2007 - Resoconto
OGGETTO N. 2886/XII - Disegno di legge: "Interventi regionali
a favore di imprese in difficoltà".
CAPO I
DISPOSIZIONI GENERALI
Articolo 1
(Finalità e oggetto)
1. Al fine di contribuire al rilancio e al consolidamento
delle attività produttive, la presente legge disciplina, nel
rispetto della normativa comunitaria vigente in materia di aiuti di
Stato, gli interventi straordinari volti a sostenere le imprese
operanti in Valle d'Aosta che versino in situazione di difficoltà
finanziaria.
2. Per quanto non espressamente previsto dalla presente
legge, si applicano le disposizioni di cui alla Comunicazione della
Commissione in data 1° ottobre 2004 (Orientamenti comunitari sugli
aiuti di Stato per il salvataggio e la ristrutturazione di imprese
in difficoltà). In particolare, è assicurato il rispetto della
disposizione di cui al punto 23 dei predetti Orientamenti.
Articolo 2
(Ambito di applicazione)
1. La presente legge si applica alle imprese appartenenti a
tutti i settori di attività, esclusi i settori del carbone,
dell'acciaio, dell'aviazione e dell'acquacoltura. Nel settore
agricolo, sono ammesse ad aiuto le sole imprese di trasformazione e
commercializzazione.
2. Sono ammesse ad aiuto le piccole e medie imprese, come
definite dalla normativa comunitaria vigente.
3. Gli aiuti alle grandi imprese disposti ai sensi della
presente legge sono subordinati alla previa notifica singola e alla
relativa autorizzazione da parte della Commissione europea.
Articolo 3
(Disposizioni generali)
1. Nel rispetto degli orientamenti comunitari sugli aiuti di
Stato per il salvataggio e la ristrutturazione di imprese in
difficoltà, ai fini della presente legge sono considerate in
difficoltà:
a) le società per azioni e a responsabilità limitata che
abbiano perso più della metà del capitale sociale, purché la
perdita di più di un quarto del capitale sia intervenuta nel corso
degli ultimi dodici mesi;
b) le società in cui almeno uno dei soci sia illimitatamente
responsabile per i debiti della società, che abbiano perso più
della metà dei fondi propri, come indicati nei conti della società,
purché la perdita di più di un quarto del capitale sia intervenuta
nel corso degli ultimi dodici mesi;
c) le società, in qualunque forma costituite, quando
ricorrano le condizioni previste dalla normativa statale vigente
per avviare nei loro confronti una procedura concorsuale per
insolvenza.
2. Qualora non ricorra alcuna delle condizioni di cui al
comma 1, un'impresa può comunque essere considerata in difficoltà
ed essere ammessa ad aiuto se presenta i caratteristici sintomi di
un'impresa in difficoltà, quali il livello crescente delle perdite,
la diminuzione del fatturato, la diminuzione del flusso di cassa e
l'aumento dell'indebitamento. In tali casi, gli aiuti sono
notificati singolarmente.
3. In ogni caso, le imprese in difficoltà possono beneficiare
degli aiuti di cui alla presente legge esclusivamente previa
verifica dell'incapacità di riprendersi con mezzi propri o con
finanziamenti ottenuti dai proprietari, dagli azionisti o da altre
fonti sul mercato.
4. Non sono ammesse agli aiuti di cui alla presente legge le
imprese che abbiano avviato l'attività da meno di tre anni alla
data di presentazione della domanda di aiuto.
5. Un'impresa facente parte di un gruppo non può beneficiare
degli aiuti di cui alla presente legge, salvo che sia dimostrabile
che le difficoltà sono proprie della società in questione, che non
risultano da operazioni arbitrarie sui bilanci del gruppo e troppo
gravi per essere risolte dal gruppo stesso.
CAPO II
INTERVENTI A SOSTEGNO DELLE IMPRESE IN DIFFICOLTA'
Articolo 4
(Aiuti per il salvataggio)
1. Gli aiuti per il salvataggio hanno la finalità di
sostenere temporaneamente le imprese che versino in una grave
situazione finanziaria.
2. Gli aiuti per il salvataggio devono essere motivati da
gravi difficoltà sociali e non devono comportare effetti di
ricaduta negativa in altri Stati membri.
3. L'aiuto è finalizzato alla predisposizione di un piano di
ristrutturazione oppure di un piano di liquidazione.
4. Gli aiuti consistono in prestiti o garanzie sui prestiti e
sono limitati all'importo necessario per mantenere l'impresa in
attività per il periodo per il quale l'aiuto è stato autorizzato,
durante il quale si procede alla valutazione di cui all'articolo
10, comma 3.
5. I prestiti devono essere rimborsati e le garanzie devono
cessare entro un termine non superiore a sei mesi
dall'erogazione.
6. Il tasso di interesse applicato è pari al tasso di
riferimento adottato dalla Commissione europea per
l'Italia.
7. Le garanzie sono prestate dalla Regione per il tramite
della Finanziaria regionale Valle d'Aosta - Società per azioni
(FINAOSTA S.p.A.).
8. L'importo dell'aiuto è calcolato applicando la formula di
cui all'allegato alla Comunicazione della Commissione in data 1°
ottobre 2004.
Articolo 5
(Aiuti per la ristrutturazione)
1. Gli aiuti per la ristrutturazione hanno la finalità di
consentire alle imprese in difficoltà di ripristinare la
redditività, di coprire la totalità dei propri costi e di competere
sul mercato.
2. L'aiuto è subordinato alla realizzazione di un piano di
ristrutturazione credibile, coerente e di ampia portata, volto a
ripristinare la redditività a lungo termine dell'impresa.
3. L'importo e l'intensità dell'aiuto sono limitati ai costi
minimi, indispensabili per la ristrutturazione; non sono ammessi ad
aiuto i nuovi investimenti finalizzati ad un incremento della
capacità produttiva dell'impresa.
4. Gli aiuti consistono in:
a) finanziamenti a tasso agevolato della durata massima di
tre anni, incluso l'eventuale periodo di preammortamento;
b) partecipazioni temporanee di minoranza in capitale di
rischio della durata massima di tre anni, a fronte di un aumento di
capitale sociale da parte dell'impresa beneficiaria.
5. I finanziamenti a tasso agevolato possono essere erogati
anche a titolo di anticipazione, previa presentazione di apposita
fideiussione bancaria o di polizza assicurativa di importo almeno
pari alla somma da erogare.
6. Nel caso di aiuti per la ristrutturazione a favore di
medie imprese, deve essere prevista, all'atto della concessione,
l'adozione di opportune misure compensative, al fine di prevenire
indebite distorsioni della concorrenza indotte dall'aiuto.
Articolo 6
(Entità dell'aiuto)
1. L'importo massimo degli aiuti complessivamente concessi
per il salvataggio o la ristrutturazione di una stessa impresa non
può superare i 10 milioni di euro, anche in caso di cumulo con
aiuti ottenuti da altre fonti o da altri regimi. Gli aiuti di
importo maggiore sono subordinati a notifica singola.
2. Un'impresa può beneficiare di aiuti per il salvataggio o
la ristrutturazione una sola volta nell'arco di dieci anni.
Articolo 7
(Iniziative finanziabili)
1. Possono essere ammesse agli aiuti di cui all'articolo 5 le
iniziative dirette:
a) alla dotazione, realizzazione, ampliamento ed
ammodernamento di beni, materiali e immateriali, strumentali
all'attività di impresa;
b) all'acquisizione di consulenze;
c) all'effettuazione di operazioni di ristrutturazione
finanziaria e di aumento del capitale sociale, nell'ambito delle
iniziative di cui alle lettere a) e b).
Articolo 8
(Obblighi del beneficiario)
1. L'apporto finanziario dell'impresa beneficiaria di un
aiuto per la ristrutturazione non può essere inferiore al 25 per
cento del valore complessivo dell'iniziativa oggetto
dell'intervento, nel caso di piccola impresa, e al 40 per cento,
nel caso di media impresa.
2. L'impresa beneficiaria deve attuare pienamente il piano di
ristrutturazione, approvato dalla Giunta regionale.
3. L'impresa beneficiaria si impegna a non utilizzare l'aiuto
per la ristrutturazione per finanziare nuovi investimenti non
indispensabili al ripristino della redditività e idonei ad
incrementare la capacità produttiva.
Articolo 9
(Alienazione, mutamento di destinazione e sostituzione dei
beni)
1. L'impresa beneficiaria degli aiuti di cui alla presente
legge è obbligata a mantenere la destinazione dichiarata e a non
alienare o cedere i beni oggetto di intervento, separatamente
dall'azienda, per un periodo di tre anni, decorrente dalla data di
acquisto o di ultimazione dei beni.
2. Qualora l'impresa beneficiaria dell'aiuto, prima della
scadenza del periodo di cui al comma 1, intenda alienare o cedere i
beni oggetto di intervento o mutarne la destinazione d'uso, deve
proporre apposita istanza alla struttura regionale
competente.
3. L'autorizzazione al mutamento di destinazione d'uso o
all'alienazione anticipata dei beni oggetto di intervento è
concessa con deliberazione della Giunta regionale. Entro sessanta
giorni dalla comunicazione dell'autorizzazione, l'impresa
beneficiaria deve restituire l'ammontare dei finanziamenti e
dell'equivalente sovvenzione dell'intervento, maggiorata degli
interessi calcolati sulla base della media ponderata del tasso
ufficiale di riferimento, relativa al periodo in cui si è
beneficiato dell'aiuto.
4. L'autorizzazione può prevedere anche una restituzione
parziale dell'intervento, purché proporzionale al periodo di
utilizzo del bene.
5. La restituzione non è dovuta nel caso di sostituzione dei
beni oggetto di intervento con altri beni della stessa natura,
purché la sostituzione sia preventivamente autorizzata dal
dirigente della struttura regionale competente.
6. La cessione, l'alienazione o il mutamento di destinazione
dei beni oggetto di intervento, trascorso il periodo di cui al
comma 1, comporta in ogni caso l'obbligo di estinguere eventuali
mutui in corso di ammortamento.
7. L'impresa beneficiaria può estinguere anticipatamente i
finanziamenti, subordinatamente alla restituzione degli stessi
nella misura indicata al comma 3. La Giunta regionale può, con
propria deliberazione, concedere la rateizzazione delle somme da
restituire, purché non sia superato il periodo di durata del
finanziamento concesso e, in ogni caso, un periodo di dodici
mesi.
Articolo 10
(Modalità di presentazione della domanda)
1. La domanda di aiuto, corredata, nel caso di
ristrutturazione, dell'apposito piano, è presentata a FINAOSTA
S.p.a., che provvede a trasmetterne copia alla struttura regionale
competente; a tal fine, la Regione stipula apposita convenzione con
la quale sono disciplinati i rapporti derivanti dallo svolgimento
dell'attività istruttoria.
2. Nella convenzione di cui al comma 1, sono altresì
disciplinati i rapporti tra Regione e FINAOSTA S.p.a. per la
concessione dei prestiti e delle garanzie sui prestiti di cui
all'articolo 4 e dei finanziamenti a tasso agevolato e delle
partecipazioni temporanee di minoranza in capitale di rischio di
cui all'articolo 5, comma 4.
3. FINAOSTA S.p.a. effettua l'istruttoria delle domande
presentate, provvedendo altresì alla valutazione del piano di
ristrutturazione, e ne comunica l'esito alla struttura
competente.
Articolo 11
(Revoca)
1. Gli aiuti sono revocati qualora l'impresa
beneficiaria:
a) attui l'iniziativa in modo sostanzialmente difforme
rispetto al piano di ristrutturazione approvato in sede di
concessione dell'aiuto;
b) non adempia agli obblighi di cui all'articolo 9, comma
1.
2. La revoca dell'aiuto è, altresì, disposta qualora dai
controlli effettuati emerga la non veridicità delle dichiarazioni e
delle informazioni rese dai beneficiari al fine della concessione
dell'aiuto medesimo.
3. La revoca dell'aiuto comporta l'obbligo di restituire a
FINAOSTA S.p.a. l'intero importo dell'intervento, maggiorato degli
interessi calcolati sulla base della media ponderata del tasso
ufficiale di riferimento, relativa al periodo in cui si è
beneficiato dell'aiuto, entro sessanta giorni dalla comunicazione
del relativo provvedimento.
4. La revoca dell'aiuto può essere disposta anche in misura
parziale, purché proporzionale all'inadempimento
riscontrato.
Articolo 12
(Concessione, diniego e revoca)
1. La concessione, il diniego e la revoca degli aiuti nei
casi previsti dall'articolo 11 sono disposti con deliberazione
della Giunta regionale, fatta salva l'accettazione da parte di
FINAOSTA S.p.a., sulla base delle garanzie offerte.
2. Salvo quanto disposto dall'articolo 5, comma 5,
l'erogazione dei finanziamenti a tasso agevolato di cui
all'articolo 5, comma 4, è subordinata alla verifica della
completezza e della regolarità della documentazione di spesa
relativa alle iniziative che formano oggetto della domanda di
aiuto.
Articolo 13
(Rinvio)
1. La disciplina di ogni altro adempimento o aspetto relativo
alla concessione, al diniego e alla revoca degli aiuti di cui alla
presente legge è demandata alla Giunta regionale che vi provvede
con apposita deliberazione da adottarsi entro centoventi giorni
dalla data di entrata in vigore della presente legge.
2. La deliberazione di cui al comma 1 è pubblicata nel
Bollettino ufficiale della Regione.
Articolo 14
(Ispezioni e controlli)
1. La struttura regionale competente, anche avvalendosi di
FINAOSTA S.p.a., può disporre in qualsiasi momento ispezioni, anche
a campione, sui programmi e sulle iniziative oggetto di aiuto, allo
scopo di verificarne lo stato di attuazione, il rispetto degli
obblighi previsti dalla presente legge e dal provvedimento di
concessione, nonché la veridicità delle dichiarazioni e delle
informazioni rese dalle imprese beneficiarie ai fini della
concessione dell'aiuto.
2. Per consentire lo svolgimento delle attività di controllo
di cui al comma 1, i soggetti all'uopo incaricati hanno libero
accesso alla sede e agli impianti delle imprese interessate e ad
ogni documentazione necessaria.
CAPO III
DISPOSIZIONI FINANZIARIE
Articolo 15
(Fondo di rotazione)
1. La Giunta regionale è autorizzata a costituire un fondo di
rotazione per la concessione dei prestiti di cui all'articolo 4 e
dei finanziamenti a tasso agevolato e delle partecipazioni
temporanee di minoranza in capitale di rischio di cui all'articolo
5.
2. La Giunta regionale può ripartire, in quote percentuali e
per ciascun esercizio finanziario, le risorse necessarie per la
concessione degli aiuti di cui al comma 1.
3. Al conto consuntivo della Regione è allegato, per ciascun
esercizio finanziario, il rendiconto sulla situazione del fondo di
cui al comma 1, aggiornato al 31 dicembre di ogni anno.
Articolo 16
(Gestione del fondo di rotazione)
1. Il fondo di cui all'articolo 15 è alimentato per gli anni
2007 e per quelli successivi dalle seguenti risorse:
a) stanziamento iniziale previsto dalla presente legge ed
appositi stanziamenti annuali del bilancio regionale;
b) rimborso, in conto capitale e in conto interessi, anche
anticipato, delle rate dei prestiti di cui all'articolo 4 e dei
finanziamenti a tasso agevolato di cui all'articolo 5, comma 4,
lettera a);
c) versamento del corrispettivo dell'alienazione delle
partecipazioni temporanee di minoranza in capitale di rischio di
cui all'articolo 5, comma 4, lettera b);
d) interessi maturati sulle giacenze dei fondi;
e) recupero delle somme restituite dalle imprese beneficiarie
nei casi previsti dall'articolo 11, comma 3.
2. Nella convenzione di cui all'articolo 10, comma 1, sono
disciplinate le modalità di costituzione e di gestione del fondo di
rotazione, anche con riferimento alle modalità di rendicontazione
dell'attività svolta, i cui oneri sono posti a carico del fondo
medesimo.
Articolo 17
(Fondo rischi)
1. Per far fronte alle esigenze di copertura di eventuali
insolvenze relative ai prestiti assistiti da garanzie concesse ai
sensi dell'articolo 4, è costituito, presso FINAOSTA S.p.a., un
apposito fondo rischi, le cui modalità di funzionamento sono
disciplinate nella convenzione di cui all'articolo 10, comma
1.
Articolo 18
(Disposizioni finanziarie)
1. L'onere complessivo derivante dall'applicazione della
presente legge è determinato in annui euro 500.000 a decorrere
dall'anno 2007.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio
2007/2009:
a) nell'obiettivo programmatico 2.1.6.01. (Consulenze e
incarichi), per le finalità di cui agli articoli 10, commi 1 e 2, e
13, comma 1;
b) nell'obiettivo programmatico 2.2.2.09. (Interventi
promozionali per l'industria), per le finalità di cui agli articoli
4, 5 e 17.
3. Al finanziamento dell'onere di cui al comma 1 si provvede
mediante l'utilizzo per pari importo degli stanziamenti iscritti
nell'obiettivo programmatico 3.1. (Fondi globali), al capitolo
69020 (Fondo globale per il finanziamento di spese di
investimento), a valere sull'accantonamento previsto dall'allegato
n. 1 al bilancio di previsione della Regione per l'anno 2007 e di
quello pluriennale 2007/2009 al punto B.1.1. (Interventi regionali
a favore di imprese in difficoltà).
4. Alla rideterminazione dell'onere annuo a carico della
Regione si provvede con legge finanziaria, ai sensi dell'articolo
19 della legge regionale 27 dicembre 1989, n. 90 (Norme in materia
di bilancio e di contabilità generale della Regione Autonoma Valle
d'Aosta).
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- Vi verrà distribuito un emendamento, che mi
pare abbia l'assenso di tutti i gruppi circa la possibilità di
essere presentato, da parte dell'Assessore La Torre.
La parola al relatore, Consigliere Lavoyer.
Lavoyer (FA)
- La presente relazione è fatta anche a nome
del collega Rini.
Il disegno di legge regionale n. 131: "Interventi regionali a
favore di imprese in difficoltà" intende rispondere all'esigenza di
dotarsi di una disciplina specifica a supporto delle aziende che
attraversano una difficile congiuntura economico-finanziaria, allo
scopo di contribuire al consolidamento del tessuto produttivo
locale.
Allo stato attuale, in Valle d'Aosta sono presenti diverse
realtà aziendali in crisi, nei confronti delle quali la Regione
sinora, mancando un regime di aiuto organico e ad "hoc", è potuta
intervenire solamente con iniziative estemporanee e a breve
termine. Principio ispiratore della disciplina proposta è il
sostegno finanziario di imprese economicamente valide, ossia con
prospettive di effettivo rilancio, evitando di effettuare
interventi a favore di realtà imprenditoriali ormai decotte e prive
di possibilità di ripresa, nei confronti delle quali qualsiasi
soluzione finanziaria non porterebbe che al prolungamento di
un'agonia ormai irreversibile. Il presupposto per l'attuazione
degli interventi previsti dal presente disegno di legge, disposti
nel rispetto degli orientamenti comunitari sugli aiuti di Stato per
il salvataggio e la ristrutturazione di imprese in difficoltà, è
l'analisi attenta di un piano di ristrutturazione aziendale, che ne
accerti l'effettiva validità e la conseguente possibilità per
l'impresa interessata, una volta attuata l'iniziativa, di tornare a
competere efficacemente sul mercato.
Nell'ottica di favorire il rilancio ed il consolidamento delle
attività produttive che si trovino in situazione di difficoltà
finanziaria, il presente disegno di legge regionale disciplina gli
aiuti per il salvataggio e quelli per la ristrutturazione
aziendale. Nel primo caso l'intervento finanziario, che può
consistere in un prestito o in una garanzia, entrambi della durata
massima di 6 mesi, tende ad arginare i problemi finanziari
contingenti, onde permettere l'elaborazione di un piano
imprenditoriale concernente le prospettive future dell'impresa
interessata. L'aiuto alla ristrutturazione è invece subordinato
alla presentazione di un apposito piano che accerti le reali
possibilità di ripristino della redditività e la capacità di
competere sul mercato: in questo caso le agevolazioni, il cui
importo deve essere limitato alle iniziative strettamente
necessarie per l'attuazione del piano, consistono in finanziamenti
a tasso agevolato oppure in partecipazioni temporanee in capitale
di rischio. In ogni caso, ai fini della concessione dell'aiuto, è
indispensabile un apporto finanziario minimo da parte del
beneficiario che conferisca carattere di maggiore solidità al piano
di ristrutturazione e, contemporaneamente, dimostri in modo
concreto la determinazione dell'imprenditore interessato nel
procedere all'esecuzione dell'iniziativa programmata.
Peraltro, come annunciato dal Presidente, si è ritenuto
opportuno presentare un apposito emendamento al testo del disegno
di legge, che nella versione attuale prevederebbe l'applicazione di
penali in caso di estinzione anticipata dei mutui: in base a tale
emendamento si dispone la nullità della clausola impositiva di
penalità in caso di estinzione anticipata dei mutui e per tutte le
tipologie di investimenti finanziabili, sia mobili sia immobili, e
a tutti i soggetti beneficiari del disegno di legge in argomento,
sia società di persone sia società di capitali. Tale emendamento è
motivato dall'entrata in vigore del decreto legge 31 gennaio 2007,
n. 7: "Misure urgenti per la tutela dei consumatori, la promozione
della concorrenza, lo sviluppo di attività economiche, la nascita
di nuove imprese", cosiddetto "decreto Bersani", convertito, con
modificazioni, dalla legge 2 aprile 2007, n. 40, che sancisce la
nullità della clausola impositiva di penalità in caso di estinzione
anticipata di mutui per l'acquisto o la ristrutturazione di unità
immobiliari adibite ad abitazione ovvero per lo svolgimento di
attività economica o professionale da persone fisiche.
Si dà atto che dalle ore 17,37 presiede il Vicepresidente
Lanièce.
Presidente
- Dichiaro aperta la discussione generale.
Ricordo che il testo è stato approvato a maggioranza dalla IV
Commissione con un nuovo testo e a maggioranza dalla II Commissione
con un emendamento che è legato al nuovo testo su cui discuteremo,
e nel nuovo testo sono state inserite le osservazioni della
Commissione europea.
La parola al Consigliere Praduroux.
Praduroux (UV)
- Il disegno di legge regionale n. 131
porta alcune riflessioni su un tema di grande rilevanza come quello
dell'industria e dei settori produttivi ad essa collegati, che
rivestono un ruolo fondamentale nell'ambito dell'economia
regionale. Per questo motivo la Regione segue con attenzione
l'andamento dei settori produttivi predisponendo strumenti adeguati
per il loro sostegno. In particolare, negli ultimi anni si è
assistito ad un'inversione di tendenza rispetto al passato con
l'adozione di strumenti legislativi adeguati a fotografare la
situazione economico-produttiva e capaci di fornire strumenti più
adatti alla realtà industriale locale. Interventi regionali al
passo con i tempi e in linea con la disciplina comunitaria, per
semplificare le procedure, rendere più incisivi gli interventi che
sono a disposizione degli imprenditori con l'obiettivo di aumentare
la competitività, l'innovazione, la ricerca, la formazione del
personale, la qualità dei prodotti. Vanno ricordate le condizioni
sovente non favorevoli con cui sono chiamati a confrontarsi gli
operatori economici valdostani, che vedono limitarsi le
potenzialità del comparto imprenditoriale locale con il rischio di
emarginazione rispetto ai circuiti del mercato internazionale. Le
dimensioni stesse e i numeri sono talvolta un ulteriore limite
all'espansione delle capacità espresse a livello locale. Uno studio
sull'economia valdostana ha messo in evidenza il fattore positivo
del tipo di sostegno fornito dall'ente pubblico, ma anche la
necessità di maggiore conoscenza sui servizi e sugli strumenti a
disposizione delle aziende. Il provvedimento legislativo che stiamo
esaminando si inserisce nella direzione intrapresa
dall'Amministrazione regionale secondo un percorso logico e
coerente, che è stato avviato negli ultimi anni, ampliando le
potenzialità di successo sui mercati internazionali e aggiungendo
ulteriori interventi incisivi per offrire alle aziende valdostane
più competitività e sviluppo. È un disegno di legge che aggiunge un
ulteriore tassello per far fronte a situazioni di crisi e a momenti
di difficoltà che le aziende possono trovarsi a dover affrontare
soprattutto in frangenti di congiuntura economica sfavorevole. Si
tratta di una disciplina normativa specifica, che interviene con
criteri ispirati alla logica virtuosa che ha finora caratterizzato
i provvedimenti varati per il sostegno del sistema produttivo
locale e che si rivolge ad imprese economicamente valide, evitando
la dispersione di risorse finanziarie verso le realtà
imprenditoriali ormai alla deriva e senza più futuro.
Presidente
- La parola al Vicepresidente Tibaldi.
Tibaldi (CdL)
- Sin dall'esame in Commissione abbiamo
manifestato diverse perplessità su questo disegno di legge, che ha
un titolo importante o che appare importante: "Interventi regionali
a favore di imprese in difficoltà", però vorremmo sapere a favore
di quali imprese.
La prima domanda che abbiamo posto all'Assessore e alla quale
non ci è stata data una risposta concreta è a favore di quali
imprese, perché, se questa legge fosse stata mai applicata e fosse
stata vigente a favore di imprese tipo la "Tecdis" o la "Tecnomec",
la prima sarebbe fallita almeno da 5 anni e la "Tecnomec" non
avrebbe avuto le risposte che ha potuto avere in termini
finanziari, con l'intervento che venne fatto con un'operazione di
Giunta.
Assessore La Torre, allora vorremmo capire come si può pensare
di salvare delle imprese quando finanziariamente sono dichiarate
morte, quando gli istituti di credito hanno chiuso ogni linea di
credito a favore di esse, quando, come si dice nell'articolo 4,
versano in una grave situazione finanziaria, tanto che, per restare
nell'ambito dei principi comunitari, gli aiuti per il salvataggio
devono essere, se sono prestiti, rimborsati in un termine non
superiore a 6 mesi dall'erogazione, ma se già le banche non danno i
soldi, mi chiedo con quali garanzie si possono investire delle
risorse che si sa nel 99% dei casi non andranno a buon fine, se
invece si tratta di ristrutturazione, i finanziamenti hanno una
durata massima di 3 anni oppure si parla di partecipazioni di
durata triennale. Capite che questa temporalità ridotta non può
permettere una ripresa o un salvataggio, ossia si lancia a un
naufrago una ciambella, ma che è una ciambella bucata. La nostra
impressione è che questa legge abbia il sapore di una beffa che
serve a lei o alla Giunta per costituire un alibi, per dire: "noi
abbiamo affrontato il problema delle imprese in difficoltà", ma è
un problema che affrontate solo con questo pezzo di carta e che
sulla carta rimarrà, perché la sfidiamo fin da oggi a vedere quali
imprese in Valle d'Aosta, perché si tratta di imprese private,
potranno ricorrere ai benefici di questo disegno di legge. Le
imprese che sono partecipate dal pubblico in Valle d'Aosta possono
beneficiare della "stampella" pubblica, di conseguenza vivere di
ricapitalizzazioni, di aumenti di capitale, di interventi
straordinari, come accade al casinò, perché, se fosse meramente
privato, avrebbe già chiuso i battenti da un pezzo... ma con queste
disposizioni, Assessore, poteva risparmiarsi la fatica lei e i suoi
uffici in particolare di riprendere una normativa europea, che
appare inapplicabile nella nostra Regione! Ho notato che in
Commissione non è riuscito a convincermi del contrario, non so se
riuscirà a farlo in aula, ma non siamo noi a darle una garanzia di
un alibi che serve forse più per motivazioni elettorali, visto che
stiamo arrivando a scadenza della legislatura, che non
concretamente ad aiutare imprese, che siano di piccola o media
entità, che versano in difficoltà. Lasciamo a lei le considerazioni
del caso, ma non abbiamo acquisito elementi di concretezza
nell'articolato così proposto.
Presidente
- Se nessun altro chiede la parola, dichiaro
chiusa la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Voglio dire che la legge sulle imprese in
difficoltà non va vista fine a sé stessa, ma va inquadrata in
quello che deve essere letto come un progetto di rilancio e
sviluppo di questa Regione. È chiaro che un progetto del genere
deve partire da dei pilastri molto forti: uno di tali punti di
forza che prendiamo in considerazione è proprio quello
dell'economia attuale, delle imprese che operano in questa Regione.
Partendo da tale strategia di sviluppo territoriale, dobbiamo tener
conto del rafforzamento di queste imprese, quindi andare a
valorizzare le imprese che già operano in Valle d'Aosta lì dove
sono forti e capaci, oltre che sostenerle - e ve ne sono parecchie
di imprese che sono nel settore dell'eccellenza, nel senso che
stanno ampliando i loro stabilimenti, traguardando nuovi mercati, o
conquistando nuovi settori del commercio -, ma nello stesso tempo
dobbiamo sostenere le imprese che potrebbero trovarsi in momenti di
particolare difficoltà o crisi.
Se cominciamo a ragionare su questo piano e inquadriamo il
disegno di legge all'interno di una serie di iniziative
evidentemente collegate: mi riferisco al Piano triennale
dell'industria, che deve essere presentato e sviluppato, cosa che
mi sono impegnato a fare nelle Commissioni e su cui stiamo
lavorando insieme all'Università della Valle d'Aosta; mi riferisco
a nuove iniziative per attrarre in Valle d'Aosta investimenti per
permettere a questi investimenti, insieme alle imprese valdostane,
di fare delle "joint venture", di intraprendere delle nuove
iniziative e costituire nuove società attraverso una collaborazione
con le università e le scuole, per formare delle professionalità
che servono a far crescere un'impresa, attraverso delle leggi che
rendano più attrattiva la nostra Regione (come la legge sulla
ricerca e lo sviluppo che è all'esame delle Commissioni e che va ad
investire nelle opportunità di sviluppo delle aziende)...
Tutte queste cose messe insieme, attraverso un'opera di
"marketing" - ricordo una deliberazione dell'altro giorno dove
andiamo a creare dei presupposti infrastrutturali e territoriali di
attrazione, per cui anche qui possiamo avere contatti più estesi
sul territorio italiano -, inquadrano questa legge che ha un
significato: quello di andare ad aiutare le imprese valdostane che
partono da un presupposto, e qui rispondo a un'osservazione fatta
dal Vicepresidente Tibaldi, che è una precondizione. Una
precondizione oltretutto condizionata dalla CE, secondo cui le
imprese che vengono trattate devono avere una capacità di agire e
di vivere. Partiamo quindi dal presupposto, per precondizione, che
andiamo ad intervenire su quelle aziende che hanno delle
opportunità e che hanno ancora una validità sul mercato, quindi
diventa un sostegno finanziario di rilancio rispetto a situazioni
di particolare crisi che possono attraversare e questa è una
precondizione che viene messa dai Trattati europei, sulla quale non
si può discutere.
Partendo da tali obiettivi abbiamo fatto alcuni ragionamenti,
che sono i ragionamenti di come vogliamo investire i soldi di
questa collettività, perché dobbiamo fare un attimo di riflessione
su cosa vuol dire investire i soldi in una collettività, perché i
soldi devono essere investiti, ma la collettività, per i soldi che
dà, deve avere garantiti dei ritorni e i ritorni quali sono? I
ritorni sono quelli che devono essere dati dalle imprese che
vengono beneficiate da questi investimenti e sono dei ritorni molto
concreti: più occupazione, più reddito, miglioramento all'interno
delle aziende anche della qualità della vita e del lavoro e,
infine, un incremento del PIL regionale e un beneficio complessivo
sulla collettività. Sono questi i presupposti che stanno alla base
di tale legge, che non può fare dei miracoli, ma che ha dei
contenuti concreti intanto per quel che riguarda il salvataggio e
faccio riferimento al famoso periodo dei 6 mesi che citava il
Vicepresidente Tibaldi, per "salvataggio" si intende la fase acuta
della malattia, nei 6 mesi è evidente che l'azienda deve essere
messa in condizione di passare alla seconda fase, che è quella
della ristrutturazione. I 6 mesi devono servire solo per uscire
dalla fase acuta, avere il tempo di creare quei progetti che
dimostrino che l'azienda ha la possibilità di essere rilanciata e
si parte con la fase della ristrutturazione, dove vengono previste
possibilità di prestiti fino a 10 milioni di euro.
"Tecdis" non ci sarebbe rientrata secondo me perché quello è un
caso a parte, ma il caso "Tecnomec" vi sarebbe rientrato, perché
una crisi finanziaria come quella della "SET", facciamo un esempio
più attuale... la "SET", che presenta una capacità di stare sul
mercato e di operare, ma al tempo stesso un'impossibilità di farlo
perché ha una crisi finanziaria... in questo caso ci potrebbe
essere una soluzione, che certamente a 3 anni può sembrare a breve,
ma lei sa che la presentazione della legge alla CE... era scritto
10 anni, da parte nostra la proposta era 10 anni, ma siamo
condizionati dalla normativa europea che ha imposto i 3 anni. Anche
nei 3 anni però ci potrebbe essere la possibilità di un'azienda di
"riprendere quel fiato" di poter ripartire e tornare ad essere
attiva sul mercato con tutte quelle garanzie. La collettività
allora investe del denaro, ma ne ha un ritorno concreto che è dato
dal PIL, dall'occupazione e dal reddito pro capite di tutti i
lavoratori.
Dice bene il Consigliere Praduroux quando fa riferimento ai
costi della montagna: produrre in Valle d'Aosta sicuramente costa
di più che produrre in un'altra Regione italiana come il Piemonte.
I costi della montagna esistono, perché qui costa riscaldare, costa
la mobilità, costa il territorio, perché i metri quadri sono più
preziosi rispetto alle pianure ed è ora di sfatare questa
situazione dove noi dovremmo avere una posizione privilegiata... ma
assolutamente no! Qui stiamo solo riequilibrando, con il nostro
Statuto speciale e con il riparto dei 9/10, i costi che siamo
costretti a sopportare, che sono costi reali.
Mai come in questo momento abbiamo il dovere di sostenere le
imprese valdostane e per farlo dobbiamo avere il coraggio di
prendere delle posizioni, che non possono essere posizioni
rappresentate solo da questa legge, la quale è un tassello. Se tale
legge fosse presentata fine a sé stessa, direi che è utile perché
garantisce trasparenza e un punto di riferimento preciso per gli
imprenditori che dovessero avere dei problemi, è utile perché dà un
principio di equità per tutti, di modo che non si può più dire che
sia la Giunta o questo Consiglio che assume di volta in volta delle
soluzioni diverse per i soggetti diversi, no... questo sarebbe
ancora poco, ma se invece tale legge viene introdotta in un piano
più ambizioso di rilancio del ciclo di sviluppo economico di questa
Regione, allora sì che capiamo che stiamo cercando di mettere una
marcia nuova alla marcia della nostra attività imprenditoriale e di
quello che vuole essere lo sviluppo economico. La legge allora in
sé dice tutto e dice niente, ma invito i colleghi che sono
intervenuti a cercare di avere una visione più ampia e mi impegno a
portare a breve il Piano di sviluppo industriale, che io vedo per
questa Regione e che già è in atto, perché le leggi stanno
arrivando. Io penso che forse già a settembre, con l'aiuto
dell'Università, di "Finaosta", delle leggi nuove approvate,
dell'"Ambrosetti", che studierà un piano di "marketing" efficace
per attrarre nuovi capitali, saremo in grado di proporre il Piano
di sviluppo regionale.
Per entrare nel vivo della legge, bisogna fare riferimento alle
condizioni legate a un rispetto delle norme comunitarie, allora la
precondizione è che le aziende abbiano una possibilità di essere
rilanciate, perché, in mancanza di possibilità di essere operative,
non si possono investire su di esse i denari della collettività,
che devono essere riservati a quelle aziende che hanno ancora delle
opportunità. In ogni caso credo sia indispensabile sottolineare che
non solo l'azienda deve avere ancora un'opportunità, ma che vi deve
essere palese all'interno dell'azienda la figura dell'imprenditore,
chiara e presente, e l'imprenditore che si assume le sue
responsabilità e soprattutto che si impegna con un'azione
finanziaria nell'azienda. Non più solo la Regione che interviene e
salva e poi deve affrontare delle situazioni in cui non c'è più
l'imprenditore, no, qui la presenza dell'imprenditore è
fondamentale, perché la Regione permette di traghettare l'azienda
verso momenti migliori, ma solo in presenza di un imprenditore che
testimoni la sua volontà di fare impresa, mettendoci anche del
denaro.
Un'altra cosa importante è legata alla verifica dei piani di
ristrutturazione ed industriali; questi diventano prioritari, la
credibilità dei piani deve essere verificata e diventa una
condizione fondamentale. Le tipologie di intervento sono quelle che
abbiamo già presentato, sono molto semplici: salvataggio nel breve
quando l'azienda è in una situazione di estrema difficoltà e questo
prevede prestiti o garanzie. Tale salvataggio non può che riferirsi
a un periodo brevissimo, di 6 mesi, ma in questo periodo si vuole
permettere all'azienda di costruire un piano imprenditoriale che
vada a concernere una ristrutturazione dell'impresa. Lì scatta la
seconda fase, quella della ristrutturazione, dove sono previste
delle agevolazioni che si spingono ad importi di 10 milioni di
euro. Sono previste partecipazioni a capitale di rischio, perché si
esercita un'azione di controllo e di consulenza e anche questo
credo sia molto positivo.
Oggi dobbiamo guardare con un certo ottimismo al futuro perché
si sta creando una sinergia che ormai viene percepita: i nostri
imprenditori cominciano a capire che le nostre dimensioni, molto
piccole, che il nostro territorio, un mercato troppo ristretto oggi
non consentono di ragionare se non in termini di rete, una rete
corta se volete; oggi gli imprenditori cominciano a capire che nei
vari settori devono consorziarsi, agire in modo organizzato e in
termini di prospettiva, guardando a mercati esterni,
all'internazionalizzazione, a proporsi su dei mercati e ad avere
delle idee. Qui il ruolo della Regione cambia, perché diventa un
ruolo di sostegno, può essere un ruolo di guida che indica un
percorso, ma non deve essere un ruolo che si antepone agli
imprenditori.
Quando ho esordito dicendo
"meno Regione e più impresa"
,
ho continuato su questa linea; certo che se qualcuno ha la
presunzione che in 3 mesi o in 6 mesi si cambino le politiche...
non è così, altrimenti si inseguirebbero delle utopie. Uno dei
problemi della politica è che le persone non hanno più i tempi di
realizzare le loro politiche, perché tutti vogliono che in un anno
cambi tutto, invece persone serie che lavorano seriamente a volte
impiegano 3-4 anni per invertire delle rotte, se poi le persone non
possono essere misurate sui risultati che sono in grado di
produrre, diventa difficile andare a fare dei dibattiti che abbiano
un senso. Oggi con coerenza sto portando avanti i miei
ragionamenti, sto inanellando una serie di azioni, ho intrapreso il
ragionamento del "marketing", la difesa dei lavoratori - stiamo
uscendo con una legge per la dignità dei lavoratori, per i
lavoratori precari arriverà -, stiamo trattando nel Patto per lo
sviluppo insieme ai sindacati tutto quello che attiene alle famose
proposte dei sindacati sul salario di cittadinanza, stiamo
trattando le imprese in difficoltà, stiamo trattando la legge per
la ricerca sullo sviluppo che è fondamentale, perché oggi le
aziende chiedono soldi per la ricerca e dobbiamo scommettere con
loro per permettere loro di ampliarsi. Abbiamo firmato ieri il
Piano "Cogne 2010" con impegni precisi, la stampa non lo ha citato,
ma ha citato che la "Verrès" chiude, cosa non vera; il Piano "Cogne
2010" garantisce posti di lavoro per il futuro, un miglioramento
delle condizioni di vita degli operai, perché in quel piano è
scritto che le condizioni di vita degli operai nello stabilimento
devono migliorare e la "Cogne" si è impegnata a farlo. Sono tante
le cose...
(interruzione della Consigliera Squarzino Secondina, fuori
microfono)
... l'ho già dato al Consigliere Bortot, così non succede se lei
non lo sa.
Solo dotandoci di tutti questi strumenti operativi, e tale legge
è uno di tali strumenti operativi, potremmo ottimizzare non solo il
finanziamento pubblico, ma garantire alle imprese uno sviluppo e a
tale Regione qualche visione di ottimismo concreto di programmi che
si possono realizzare e possono continuare a dare il benessere che
ha tale Regione e che si merita.
Presidente
- Si passa all'esame dell'articolato nel testo
approvato dalla IV Commissione, come emendato dalla II Commissione,
è stato presentato un emendamento dall'Assessore La Torre.
La parola alla Consigliera Squarzino Secondina, per
dichiarazione di voto.
Squarzino (Arc-VA)
- Una breve dichiarazione di voto
prima dell'inizio delle votazioni. Comincio con una battuta: siamo
contenti che l'Assessore sia ottimista, male non fa, al massimo non
serve a niente! Vorremmo poter condividere questo suo ottimismo
quando presenterà tale Piano di sviluppo regionale e siamo convinti
che la Valle ha bisogno di chiarezza, di un disegno complessivo di
sviluppo nel settore industriale. Sappiamo che abbiamo bisogno di
usare risorse per l'innovazione e la ricerca per intervenire sulle
infrastrutture, perché, se c'è un limite grosso per le nostre
industrie, è costituito dalle carenze infrastrutturali, quindi o si
interviene in modo forte in questo senso, oppure ogni azione di
"marketing" lascia il tempo che trova, fa solo guadagnare coloro
che la fanno. Se faccio solo i "tasselli" che accompagnano il
"vuoto", non va bene; come pure credo che bisogna intervenire per
sostenere processi di consolidamento delle imprese, ossia deve
essere superata questa frammentarietà della nostra struttura
imprenditoriale.
Noi speriamo per questa Valle di poter essere ottimisti, quando
lei presenterà questo Piano di sviluppo regionale; le confesso che
un po' di dubbi li abbiamo, perché ci sembra difficile, e saremmo
contenti se si riuscisse ad individuare una serie di azioni che
insieme intervengono sul sistema imprenditoriale di questa Regione.
Oggi non agiamo su questo Piano di sviluppo regionale, ma agiamo su
una misura molto più limitata che dovrebbe - in attesa che tale
Piano di sviluppo regionale venga approvato, si incominci a
realizzare e a portare benefici - cominciare ad intervenire in
certe situazioni di difficoltà. Dal punto di vista teorico, siamo
contrari a questo modo di ragionare, non ci sembra giusto iniziare
con piccole cose a fare dei "rattoppi" in attesa di "disegnare"
chissà cosa e chissà quando... Godot, o chi per esso... vi è però
un fatto che abbiamo verificato... ci basta Godot, il Consigliere
Bortot ce lo abbiamo, anche se in questo momento non è presente
fisicamente, ma c'è sempre su tutti i temi, è Godot che bisogna
aspettare...
Dicevo, abbiamo verificato più volte in questi ultimi mesi
imprese in crisi; può darsi, se vi fosse qualcuno che prendesse in
mano la "SET", ad esempio, potrebbe essere aiutato in tale fase
affinché si superi un momento di difficoltà e si riesca ad andare
avanti. Credo che, se questo strumento può essere utile, non
possiamo privare tali imprese di questa possibilità. Ripeto: pur
non condividendo il fatto che... la strategia non ci piace molto,
capiamo che qui vi sono degli interventi urgenti da fare, allora
facciamo un atto di fiducia rispetto a questo strumento, perché, se
servisse a salvare anche una sola situazione, non sarebbe stato
inutile. Questo nostro appoggio però ci renderà ancora più forti
quando chiederemo la verifica su come è stata utilizzata e se è
servita. Credo che lo stesso Assessore sia interessato a fare delle
verifiche, anche se non è scritto in legge, nell'arco di un anno o
anche prima, in modo che, se qualcosa può essere modificato, si
possa ancora intervenire.
Si dà atto che dalle ore 18,09 riassume la Presidenza il
Presidente Perron.
Presidente
- La parola al Consigliere Sandri.
Sandri (GV-DS-PSE)
- Vi è uno spostamento a Destra del
gruppo... vi è un riavvicinamento delle varie parti del "Partito
democratico", un dato positivo...
Su questo progetto di legge il nostro gruppo darà un voto
positivo, anche se vi è qualche perplessità su tutto l'insieme
degli interventi sull'industria. Voglio dirlo in modo articolato,
perché può essere un aiuto a un ragionamento che si può fare
insieme, per trovare delle soluzioni. In merito diretto del
provvedimento di legge, l'unico dato che ci dà perplessità è
l'ammontare degli interventi: 10 milioni di euro; un limite che
rispetto a quanto abbiamo detto sulla "Verrès S.p.a."... già lì
sarebbe insufficiente. Non è una grande azienda: ha 200 e qualche
dipendente, forse questo limite dei 10 potrebbe essere da rivedere,
nel senso che con l'inflazione fra 2-3 anni sarà insufficiente, ma
probabilmente "tenersi più le mani libere" sarebbe da fare. Così
come lo stanziamento totale di disponibilità che è 20 milioni di
euro, basterà?
Bisogna essere chiari sul fatto che tutta una serie di punti di
riferimento che avevamo stanno cambiando. Vedo qui all'inizio è
stato portato questo emendamento che ribadisce tutto il problema
della Commissione comunitaria... prenderei invece atto che il
"vento" a livello europeo sta cambiando, in quanto contro il "dio"
concorrenza si stanno alzando forti ed autorevoli voci, perché ci
si è resi conto perfino nel campo del Centro-Destra che il mercato
non risolve tutti i problemi. È notizia di ieri che è stato
approvato il rinvio al 2011 e forse più oltre della
liberalizzazione dei servizi postali, perché ci si è resi conto che
andare in quella direzione ha provocato in tutta Europa i problemi
che abbiamo noi, quali la chiusura degli uffici postali.
Per quanto riguarda gli aiuti di Stato alle piccole e medie
imprese, abbiamo lo stesso problema e non lo dice uno di Sinistra
come il sottoscritto, lo dice uno di Destra come Sarkozy; allora se
anche nel Centro-Destra cominciano ad esserci dei dubbi, credo che
ci dobbiamo fare molte meno preoccupazioni sui rapporti con
l'Europa, nel senso che possiamo difendere interventi significativi
per aiutare l'economia senza averne paura, perché è quello che
fanno in giro per l'Europa quasi tutte le Regioni. Ormai è il
sistema territoriale che aiuta le imprese, l'impresa da sola, se
non riesce a "far sistema" a livello territoriale, non va da
nessuna parte, quindi il pubblico deve mobilitarsi. Altre
perplessità invece sono di carattere più generale. Qui vediamo una
grande mobilitazione per quanto riguarda gli interventi finanziari;
oggi nel successo di un'attività produttiva i soldi sono un fattore
anche importante, ma ve ne sono tanti altri; per esempio, manca il
coordinamento in Valle d'Aosta fra attività produttive e
Università, produciamo laureati in Scienze politiche quando alla
"Cogne" hanno bisogno di ingegneri; abbiamo bisogno di congegnatori
meccanici e produciamo psicologi, bisogna che la Valle d'Aosta
"faccia sistema". Se investiamo tutti questi soldi in tutta una
serie di attività, bisogna che anche l'Università... fra l'altro,
casualmente il Presidente della Regione è anche Presidente
dell'Università, non dovrebbe essere impossibile riuscire a
coordinarsi di più.
Su queste altre cose rapidamente le osservazioni che abbiamo
richiamato più volte. Vi è il problema della finanza, vi è il
problema delle competenze, ma poi vi è il problema delle
infrastrutture, lì bisogna che ci si muova più rapidamente. La
ferrovia, il "WIFI", la larga banda, la logistica, vi sono
strutture che mancano in Valle d'Aosta, su cui siamo in arretrato,
bisogna concentrare tutte le nostre energie affinché queste
infrastrutture funzionino per il cittadino e per l'impresa,
altrimenti saremo tagliati fuori dal mondo, perché la nostra
autonomia rischia di trasformarsi nella nostra solitudine. Dobbiamo
invece essere capaci di fare rete con tutto il sistema delle
infrastrutture a livello internazionale e mondiale, anzi essere -
come piace all'Assessore alla sanità - nell'eccellenza del fare
rete fra le varie componenti del successo in campo economico.
Queste sono osservazioni che lasciamo alla riflessione
dell'Assessore e auspichiamo che tale disegno di legge sia
approvato con ampio consenso dal Consiglio, comprensivo di tale
piccolo regalo al Governo di Centro-Sinistra che ci ha fatto
l'Assessore La Torre, che ha voluto arricchire il progetto di legge
recependo il "decreto Bersani". Si critica tanto questo Governo,
dopodiché si corre per metterne in atto la politica, lo ringraziamo
e apprezziamo il gesto.
Presidente
- La parola al Consigliere Frassy.
Frassy (CdL)
- Come dichiarazione di voto complessiva sul
provvedimento legislativo. Anzitutto vorremmo "raffreddare" il suo
entusiasmo, Assessore, su tale disegno di legge perché non possiamo
nasconderci che questo più che un passo avanti è l'evidenza di un
fallimento della politica industriale di questa Regione, perché in
una Regione che avesse una politica industriale florida
provvedimenti di tale tipo non avrebbero ragione di essere. Non
possiamo perciò non considerare che questa è una misura per gestire
un'emergenza e non per far fare dei passi avanti all'industria.
Sarebbe stato di maggior auspicio per lo sviluppo dell'economia,
soprattutto nel comparto industriale, poter discutere prima quel
provvedimento che lei fin dal suo insediamento ha avuto modo di
annunciare, ovvero quello sulla ricerca, sviluppo e altre
condizioni che potrebbero attirare in questa Regione nuove realtà
produttive. Qui ci troviamo a "mettere una pezza" e il problema è
di capire se questa "pezza" alla fine avrà i risultati auspicati o
se sia un'operazione che consente di essere a posto con la
responsabilità che lei occupa nel momento in cui si avvicina la
resa dei conti elettorali, di conseguenza nessuno possa imputarle
di non aver gettato la ciambella di salvataggio. Parlando di
salvataggio, forse avrebbe dovuto comunicare quello che a "mezze
righe" lei in Commissione ha comunicato, ma che la Commissione
europea ha scritto nella nota con cui dava "semaforo verde" al
disegno di legge, ossia, evidenziando che la dotazione finanziaria
è alquanto limitata, diceva:
"la Commissione ha invitato
l'Italia a confermare se questo intervento non sia volto a
finanziare il salvataggio o la ristrutturazione di una o più
imprese già individuate in anticipo"
. L'Italia ha confermato di
conseguenza, forse sarebbe stato più corretto, dal punto di vista
del panorama che è stato presentato, andare ad individuare le
situazioni per le quali questo tipo di norma è stato scritto, anche
se ribadisco che i dubbi ci sono. Lei ha detto: "a settembre forse
riusciamo a dare concreta attuazione al provvedimento", ma lo
stanziamento di bilancio sono 500mila euro per il 2007 e non so con
questa somma che tipo di intervento possa pensare di mettere in
atto.
Esprimiamo dei dubbi sul combinato disposto dell'articolo 4,
dell'articolo 5 e dell'articolo 6. Innanzitutto gli aiuti per il
salvataggio rimborsati a 6 mesi: ma chi ha mai visto un piano di
salvataggio che riesca a risanare una situazione aziendale
disperata in 6 mesi! Vuol dire che in 6 mesi devono essere
restituiti i finanziamenti conseguiti e devono essere entrate nuove
risorse finanziarie, quando sappiamo che i pagamenti vanno oltre i
6 mesi, per cui è difficile immaginarsi con quale meccanismo, che
non sia il riciclaggio, possano entrare risorse finanziarie nuove.
Perché dico "il combinato disposto dell'articolo 4 e dell'articolo
5"? Perché non so se le sia sfuggito che l'articolo 6, seppure
preveda al comma 1 la possibilità di cumulo, in realtà tale
possibilità l'esclude per l'articolo 4 e 5. Al comma 2 si dice:
"un'impresa può beneficiare di aiuti per il salvataggio o la
ristrutturazione una sola volta nell'arco di 10 anni"
e noi
riteniamo che dopo l'aiuto per il salvataggio non vi sia spazio per
l'aiuto inerente la ristrutturazione, perciò abbiamo forti dubbi
che l'aiuto al salvataggio abbia dal punto di vista pratico un suo
seguito. Per non parlare dell'articolo 8, lodevole, del principio
che non si può dare tutto gratis, ma voglio sapere qual è l'impresa
in questa situazione che riesce a compartecipare per il 25% se
piccola impresa o 40% se media impresa rispetto all'aiuto pubblico
in una situazione del genere e con tali tempistiche.
Cosa dire sul ruolo di "Finaosta"? Ormai ce la ritroviamo
dappertutto ed era ovvio che ce la saremmo ritrovata anche in
questo contesto. Tenga presente uno scenario che non è frutto di
fantasia. La gran parte dei disastri industriali in Valle d'Aosta
nasce per erronee valutazioni fatte da "Finaosta", perciò ci
troviamo nella situazione paradossale per cui andiamo a far fare
nuovi piani - questo dice la legge - ad aziende che probabilmente
avevano fatto vagliare da "Finaosta" i vecchi piani che le hanno
portate alla "canna del gas" e "Finaosta" ancora una volta dovrà
dire che va tutto bene. Su tale meccanismo nutriamo forti
perplessità. Lo sforzo era forse quello di individuare dei
meccanismi diversi, perché o "Finaosta" è diventata un alibi, o non
funziona; allora se è un alibi, sappiamo dove andare a trovare i
responsabili dei disastri di questa scriteriata politica
industriale, nel secondo caso siete comunque responsabili per
cambiare i meccanismi.
Con tutte queste perplessità non ci sentiamo di condividere un
percorso legislativo, che dietro un titolo che è scomparso pure dal
tabellone della discussione, perché nemmeno più i sistemi
informatici ci credono... adesso è uscito il numero... non crediamo
che, al di là del titolo della legge, vi siano i contenuti e i
percorsi per "dare gambe" alla finalità della legge. Non siamo
contrari in principio al salvataggio delle imprese, siamo però
contrari in principio al finanziamento di quelle imprese che
"Finaosta" ha già finanziato sul presupposto di piani fasulli. Non
vorremmo che il suo Assessorato sconfinasse nelle competenze
dell'Assessore Fosson: la sanità deve curare i malati, ma
l'industria non può curare i malati terminali.
Presidente
- La parola al Consigliere Rini.
Rini (FA)
- Oggi stiamo per approvare una legge che potrà
dare la possibilità ad importanti realtà produttive della nostra
Regione di rimanere sul mercato e di conseguenza produrre
indirettamente, oltre che per le loro casse, risorse per il nostro
bilancio, mantenendo e dando occupazione. Legge importante in un
momento particolarmente difficile, che tocca in modo sfavorevole
quasi tutti i settori economici presenti in Italia, in Europa, di
conseguenza anche in Valle d'Aosta. È una buona legge, ma non è la
legge che abbiamo presentato; purtroppo abbiamo dovuto fare ancora
una volta i conti con la CE e constatare che non sempre le nostre
volontà coincidono con quelle di Bruxelles. Avremmo voluto essere
più incisivi e, se la Commissione europea avesse approvato il testo
originario, per i prossimi decenni avremmo forse potuto scongiurare
la quasi totalità di chiusure e fallimenti... purtroppo, anche se
obtorto collo dobbiamo prevedere finanziamenti agevolati con
obbligo di restituzione in 3 anni, anziché 10 come originariamente
previsto.
In Valle sono presenti migliaia di imprese, che sono alla base
dello sviluppo economico; quelle di notevoli dimensioni si possono
"contare sulle dita di una mano", ma la parte preponderante, sia
come numero, sia come occupati, è rappresentata da quelle di media,
piccole e piccolissime dimensioni. Molti sono a dimensione
familiare e quasi tutte di proprietà e gestite da cittadini
valdostani. Da oggi abbiamo cambiato rotta. Fino a poco tempo fa -
e non voglio incolpare nessuno - in Valle succedeva troppo sovente
che con il denaro pubblico si andasse ad aiutare le cosiddette
"imprese mordi e fuggi", con troppa faciloneria, sovente sotto la
pressione dei dipendenti, che rischiavano di perdere il posto di
lavoro, erano quasi sempre ditte da fuori Valle. Per le piccole e
piccolissime imprese locali c'era meno attenzione, forse anche
perché i dipendenti di queste ultime sono meno organizzati
sindacalmente e non riescono a mettersi in evidenza, o forse perché
i titolari delle piccole aziende sono presi normalmente nel lavoro
quotidiano e, non avendo strutture amministrative adeguate, non
riescono a chiedere aiuto e in generale non chiedono aiuto per
dignità, finché a volte sono obbligate a chiudere nel disinteresse
generale. È giunto il momento di voltare pagina. Le medie e
soprattutto le piccole e piccolissime attività, secondo il nostro
modesto parere, sono la struttura portante della nostra economia.
Con questa legge potremmo andare incontro a tali importanti realtà
che, se in momentanea crisi, con un po' di "ossigeno" potranno
tornare a competere e stare sul mercato. Certo, gli aiuti saranno
ponderati e andranno a beneficio dei soggetti economicamente validi
con seri progetti di effettiva volontà di rilancio e che, oltre a
un serio piano di ristrutturazione, possano dare un apporto
finanziario che, come imposto dalla CE, dovrà essere per le piccole
imprese almeno del 25% del valore degli aiuti concessi e del 40% in
caso di imprese medie. Per le imprese in difficoltà l'apporto
finanziario non è agevole, ma è auspicabile che si muovano prima
che sia troppo tardi. In poche parole si vuole aiutare chi merita
di essere aiutato e che dia delle garanzie di continuità; si vuole
evitare, come è successo, di aiutare aziende decotte e prive di
possibilità di ripresa. Sarebbe un danno per tutti, si butterebbe
del denaro pubblico e non si farebbe altro che prolungare un'agonia
irreversibile di realtà prive di possibilità di ripresa.
Crediamo nella bontà di questa legge, la riteniamo
indispensabile ed urgente ed auspichiamo che il contenuto di tale
provvedimento venga pubblicizzato al massimo, in modo che eventuali
interessati possano accedere agli aiuti previsti in tempo utile nel
loro interesse e soprattutto nell'interesse dell'intera
collettività. Il gruppo "Fédération" voterà favorevolmente questo
disegno di legge.
Presidente
- Passiamo all'esame del disegno di legge nel
nuovo testo predisposto dalla IV Commissione.
Pongo in votazione l'articolo 1:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 2:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 3:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 4:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 6:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 7:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 8:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- All'articolo 9 vi è l'emendamento
dell'Assessore La Torre, che recita:
Emendamento
L'articolo 9, comma 7, è così sostituito:
"Articolo 9
(Alienazione, mutamento di destinazione e sostituzione dei
beni)
OMISSIS
7. L'impresa beneficiaria può estinguere anticipatamente i
finanziamenti, subordinatamente alla restituzione del debito
residuo. La Giunta regionale può, con propria deliberazione,
concedere la rateizzazione delle somme da restituire, purché non
venga superata la durata del finanziamento concesso e, in ogni
caso, un periodo di dodici mesi.".
Lo pongo in votazione:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 9 nel testo
così emendato:
Articolo 9
(Alienazione, mutamento di destinazione e sostituzione dei
beni)
1. L'impresa beneficiaria degli aiuti di cui alla presente
legge è obbligata a mantenere la destinazione dichiarata e a non
alienare o cedere i beni oggetto di intervento, separatamente
dall'azienda, per un periodo di tre anni, decorrente dalla data di
acquisto o di ultimazione dei beni.
2. Qualora l'impresa beneficiaria dell'aiuto, prima della
scadenza del periodo di cui al comma 1, intenda alienare o cedere i
beni oggetto di intervento o mutarne la destinazione d'uso, deve
proporre apposita istanza alla struttura regionale
competente.
3. L'autorizzazione al mutamento di destinazione d'uso o
all'alienazione anticipata dei beni oggetto di intervento è
concessa con deliberazione della Giunta regionale. Entro sessanta
giorni dalla comunicazione dell'autorizzazione, l'impresa
beneficiaria deve restituire l'ammontare dei finanziamenti e
dell'equivalente sovvenzione dell'intervento, maggiorata degli
interessi calcolati sulla base della media ponderata del tasso
ufficiale di riferimento, relativa al periodo in cui si è
beneficiato dell'aiuto.
4. L'autorizzazione può prevedere anche una restituzione
parziale dell'intervento, purché proporzionale al periodo di
utilizzo del bene.
5. La restituzione non è dovuta nel caso di sostituzione dei
beni oggetto di intervento con altri beni della stessa natura,
purché la sostituzione sia preventivamente autorizzata dal
dirigente della struttura regionale competente.
6. La cessione, l'alienazione o il mutamento di destinazione
dei beni oggetto di intervento, trascorso il periodo di cui al
comma 1, comporta in ogni caso l'obbligo di estinguere eventuali
mutui in corso di ammortamento.
7. L'impresa beneficiaria può estinguere anticipatamente i
finanziamenti, subordinatamente alla restituzione del debito
residuo. La Giunta regionale può, con propria deliberazione,
concedere la rateizzazione delle somme da restituire, purché non
sia superata la durata del finanziamento concesso e, in ogni caso,
un periodo di dodici mesi.
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 10:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 11:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 12:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 13:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 14:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 15:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 16:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 17:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 18:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Vi è l'emendamento n. 1 della II
Commissione, di cui do lettura:
Emendamento
Dopo l'articolo 18 è aggiunto il seguente:
"Articolo 19
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.".
Lo pongo in votazione:
Consiglieri presenti: 33
Votanti e favorevoli: 28
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti: 32
Votanti e favorevoli: 27
Astenuti: 5 (Ferraris, Fiou, Frassy, Lattanzi, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK