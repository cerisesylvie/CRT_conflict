Consiglio Regionale della Valle d'Aosta - Oggetto del Consiglio n. 3358 del 6 maggio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3358 del 6 maggio 1992 - Resoconto
OGGETTO N. 3358/IX Lavori di manutenzione straordinaria della
telecabinovia Aosta-Pila.
(Interrogazione)
Cout (Presidente)
Do lettura dell'interrogazione in
oggetto.
Interrogazione Accertato che la telecabinovia Aosta-Pila ha
avuto ulteriori fasi di sosta forzata per opere di manutenzione
straordinaria;
il sottoscritto Consigliere regionale
interroga
L'Assessore competente per sapere:
1) a quanto assommano i costi di manutenzione straordinaria
dalla data della messa in esercizio della cabinovia e per quanti
giorni gli impianti sono stati inattivi;
2) se la Giunta regionale ha provveduto ad approvare il
certificato di regolare esecuzione delle opere e gli atti di
collaudo dei macchinari e delle attrezzature;
3) copia delle relazioni tecniche sottoscritte da chi ha
elaborato il progetto e presieduto alla direzione dei lavori,
nonché alla direzione dell'impianto.
Presidente
La parola all'Assessore dei lavori
pubblici, Martin.
Martin (ADP)
Gli interventi di manutenzione
straordinaria effettuati dalla data di messa in funzione dalla
telecabina, che, ricordo, è il febbraio 1988, sono stati i
seguenti: il primo intervento riguarda le modifiche alle morse e
l'ammodernamento degli apparati elettromeccanici per 357 milioni
circa; un secondo intervento riguarda la sostituzione di pulegge e
modifica agli apparati meccanici di linea per circa 177 milioni;
infine c'è stato un impegno di 1.451 milioni che sono suddivisi in
due interventi: per 948 milioni interventi per migliorare la
funzionalità del servizio riguardante gli edifici della stazione di
Pila, di Les Fleurs e di Aosta, e per 502 milioni per altri
ammodernamenti di apparati elettromeccanici della linea. Il totale
degli interventi, assomma quindi a circa 2 miliardi.
Vi è da ricordare che l'impianto di telecabina Aosta-Pila ha
effettuato in questi cinque anni di servizio 15.000 ore di lavoro,
ammontare che è pari a tre volte il lavoro medio che un normale
impianto funiviario effettua nello stesso periodo. Questo per dire
che è un impianto molto molto sollecitato.
La telecabina è un impianto, a quanto dicono i progettisti ed i
tecnici, eccezionale nel suo genere per la lunghezza e la potenza;
è tuttora il più potente d'Europa in questo settore. E' un impianto
di notevole complessità, con un elevato numero di apparati
meccanici distribuiti sulle quattro stazioni ed è chiaro che le
condizioni di esercizio continuato a cui è soggetto - ricordo che
sono circa undici mesi all'anno per una media di circa otto ore al
giorno - hanno naturalmente causato un carico di lavoro molto
gravoso su tutti i componenti meccanici ed elettrici a cui è
riconducibile l'origine di alcune avarie e la causa dell'elevata
usura delle apparecchiature.
I giorni di inattività sono stati in totale 209 e hanno avuto il
seguente calendario:
- dal 20 aprile al 6 giugno del 1990, quindi per giorni 49, per
la riparazione di due pulegge presso la stazione di Pila;
- il 19 febbraio 1991, per un giorno solo, per la saldatura di
una puleggia della stazione di Aosta;
- dall'8 aprile al 10 luglio 1991, per giorni 94, per la
sostituzione di pulegge alla stazione di Aosta;
- dal 26 ottobre al 2 dicembre 1991, per giorni 38, per
sostituzione di pulegge di rinvio di Aosta e pulegge di rinvio di
Pila;
- dal 28 gennaio al 24 gennaio 1992, quindi per giorni 3
complessivi, per un guasto di un riduttore alla stazione di Plan
Pra;
- dal 23 marzo al 15 aprile 1992, per giorni 24, per l'avaria al
cuscinetto della puleggia di rinvio di Pila.
La Giunta regionale ha naturalmente approvato il certificato di
regolare esecuzione delle opere e gli atti di collaudo dei
macchinari e delle attrezzature e ci sono naturalmente questi
atti.
Pregherei invece il Consigliere interrogante, Bich, che chiede
copia delle relazioni tecniche sottoscritte da chi ha elaborato il
progetto, di usare la cortesia, visto che si tratta di parecchio
materiale, se vuole guardare questi elaborati, che sono certamente
a disposizione, e di recarsi presso l'ufficio, ai lavori pubblici,
il quale è già stato messo al corrente ed è a disposizione del
Consigliere, oltre che per far vedere gli elaborati tecnici e
quant'altro dovesse essere necessario, anche per fornire tutte le
delucidazioni che il Consigliere volesse avere. Il tecnico
referente per questo progetto è il geom. Grosso.
Presidente
La parola al Consigliere Bich.
Bich (GM)
Sono soddisfatto per la completezza della
risposta, la puntualità delle argomentazioni e quant'altro mai -
questo verso l'Assessore - ma assolutamente insoddisfatto della
risposta tecnica che dà l'impianto.
L'impianto sarà sottoposto a sollecitazioni massime, è un
impianto che non è nuovo; prima con delle tecnologie meno avanzate
avevamo un impianto che lavorava appieno, qui abbiamo addirittura
un 20 per cento delle giornate di esercizio dovute a manutenzioni
straordinarie.
Abbiamo un fattore di rischio che è abbastanza elevato, dal
momento che si sono già cambiate - come ha sottolineato l'Assessore
- le pulegge di rinvio dell'impianto stesso. Questo vuol dire che
se le pulegge avessero ceduto allo sforzo, avessero ceduto alle
sollecitazioni dell'impianto, avremmo potuto avere anche dei danni
gravi, non solo ai materiali, ma anche alle persone.
Quindi, di fatto, questo impianto si è manifestato a rischio,
non solo, ma è un impianto che sembrava il fiore all'occhiello dei
sistemi di risalita della nostra regione, invece ha creato non poco
disdoro, dal momento che si sono verificate casistiche che ne hanno
veramente messo in dubbio l'affidabilità. Fermate per ore, persone
costrette a sobbarcarsi disagi notevolissimi, gente che ironizzava
dicendo: "Perché non mettete le scalette di corda per poter
discendere dall'impianto?". Una serie di cose che sono state molto
spiacevoli.
Allora perché io ho posto all'attenzione il punto 3, non solo
copia delle relazioni, ma se la Giunta ha provveduto ad approvare
il certificato di regolare esecuzione. E' vero che la società che
ha costruito questa telecabinovia è fallita, quindi non si può
agire per risarcimento dei danni, ma di fatto un danno
l'Amministrazione l'ha avuto e anche molto oneroso.
Non è il caso di imbastire un'indagine più approfondita per
conoscere quanto meno le responsabilità? Non è possibile che, a
valle dei certificati di regolare esecuzione, quando intere schiere
di tecnici hanno sottoscritto l'ottimizzazione di questo tipo di
progetto e l'esecuzione dei lavori, poi alla fine si verifichino
queste cose. Anche perché 2 miliardi, per adesso, su cinque anni di
esercizio rappresentano un'entità elevatissima; c'è stato un
insieme di operazioni di manutenzione straordinaria di cui non si
conosce la fine.
Adesso è la puleggia di rinvio a valle, poi sarà quella di Plan
Pra, poi sarà quella di Pila, saranno altre parti dell'impianto: mi
sembra che dovrebbe essere fatto un po' il punto della situazione.
Credo che non sia sufficiente stanziare dei quattrini, ma
bisognerebbe cercare un po' di più le responsabilità.
Quindi in questo senso mi sembra sia dovuta una maggiore
attenzione da parte dell'Amministrazione per individuare le
responsabilità ed eventualmente iniziare dei procedimenti del tipo
della responsabilità contabile.
Si è esperita questa procedura nei confronti degli
amministratori per molto meno, non si capisce perché i tecnici
devono essere salvaguardati da queste condizioni. Non si capisce
neppure perché gli enti collegati, che in qualche modo gestiscono,
devono avere i rimborsi a piè di lista per le manutenzioni
straordinarie, che non sono per niente dovuti.
La parola "manutenzione" non vuol dire niente; si sta di fatto
provvedendo alla ristrutturazione totale, globale, dell'impianto di
risalita, quindi secondo me l'Amministrazione regionale deve
tutelarsi, deve prendere una posizione di maggiore rigidità,
miglior controllo.
Viceversa, questo impianto non sapremo dove ci può portare per
altri interventi straordinari per tenere in piedi, tra l'altro, una
struttura che comunque resta tuttora a rischio. Né si conosce,
perché l'interrogazione peraltro non ne ha fatto riferimento, qual
è poi il costo di esercizio di questo impianto; è un costo
elevatissimo e non so se vale la pena che sia effettuato in queste
condizioni.
Quindi dichiaro, sotto questo aspetto, la mia insoddisfazione
per gli indirizzi che si sono voluti dare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK