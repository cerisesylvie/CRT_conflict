Consiglio Regionale della Valle d'Aosta - Oggetto del Consiglio n. 3083 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3083 del 21 dicembre 2023 - Resoconto
OGGETTO N. 3083/XVI - Interpellanza: "Riqualificazione a
valere sul fondo FOSMIT della strada intervalliva che collega i
Comuni di Brusson e Gressoney-Saint-Jean attraverso il Col
Ranzola".
Bertin (Presidente) -
Punto numero 33. Illustra la
consigliera Minelli, ne ha facoltà.
Minelli (PCP) -
Grazie Presidente. Con la delibera 1438
del 27 novembre scorso, relativa all'approvazione dei criteri per
l'individuazione degli interventi a valere sul fondo per lo
sviluppo delle montagne italiane, il Governo ha deciso, per gli
interventi relativi alla linea B, prevista da questo fondo, di
individuare, per un importo pari a 2.929.000 euro l'intervento
volto alla riqualificazione della strada intervalliva comunale che
collega il Comune di Brusson al Comune di Gressoney tramite il Col
Ranzola.
A leggere questa formulazione c'è stato da parte nostra, e non
solo, un moto di sorpresa, in quanto tra Gressoney-Saint-Jean e
Brusson non esiste alcuna strada comunale, quindi non si capisce
che cosa si debba riqualificare; oltre a ciò, in delibera si
esplicita che il FOSMIT finanzia interventi per: la tutela e
promozione delle risorse ambientali dei territori montani; per la
valorizzazione delle migliori iniziative in materia di tutela delle
qualità ambientali e delle potenzialità dell'
habitat
montano; attività di informazione e comunicazione sui temi della
montagna; interventi di carattere socio-economico a favore delle
popolazioni residenti nelle aree montane; progetti finalizzati alla
salvaguardia dell'ambiente e allo sviluppo delle attività
agropastorali; nonché iniziative rivolte a ridurre lo
spopolamento.
Nella scheda 2, allegata alla delibera, contraddicendo la
definizione iniziale di riqualificazione della strada e entrando
nel dettaglio, si afferma che i Comuni di Gressoney-Saint-Jean e
Brusson intendono realizzare una pista poderale attraverso il Col
Ranzola, con finalità di carattere agricolo, turistico e di
protezione civile, che colleghi la zona di arrivo della seggiovia
Weissmatten nel Comune di Gressoney-Saint-Jean con la strada
poderale esistente che giunge sino all'alpeggio Fenêtre nel Comune
di Brusson.
L'intervento prevede pertanto attività di scavi e riporti sui
versanti interessati che, in alcuni settori, a causa dell'elevata
acclività, necessiteranno di opere di sostegno che saranno definite
in fase di progettazione; l'esecuzione dell'infrastruttura, data la
natura lineare, verrà suddivisa in stralci funzionali in maniera
tale da servire inizialmente gli alpeggi esistenti e
successivamente rendere interamente completo il tracciato.
Un'opera sicuramente consistente, costosa, i cui finanziamenti
del FOSMIT copriranno solo una parte della spesa e, vista l'elevata
acclività che viene dichiarata in delibera, decisamente impattante;
chi conosce quella zona sa che le opere di sostegno a cui si fa
riferimento non saranno certamente dei muretti a secco.
Nella citata scheda si legge poi: "la creazione di una pista
poderale di comunicazione intervalliva ha una rilevanza strategica
sotto i diversi profili paesaggistico e turistico-economico, nonché
di incentivazione per la crescita sostenibile e lo sviluppo
economico e sociale dei territori (faccio notare che stiamo
parlando non di un qualche Comune disagiato e privo di
infrastrutture turistiche, ma di Gressoney e di Brusson), ivi
compresi interventi di mobilità sostenibile (a 2.170 metri di
altitudine!) oltre ad uno sviluppo di carattere storico-culturale
legato anche ad implicazioni archeologiche del Col Ranzola,
all'edificio di culto ivi presente, che porterebbe allo sviluppo
del turismo escursionistico, in particolare tramite bici a pedalata
assistita, attualmente in grande crescita".
Ora, io mi chiedo se davvero, quando si scrivono queste frasi,
si è totalmente consapevoli del loro significato: la stragrande
maggioranza di chi pratica turismo escursionistico non va certo in
cerca di strade, ma di sentieri, di mulattiere ben tenute e
rifugge, ogni volta che può, da piste su cui transitano anche dei
mezzi a motore.
Il sentiero che da Gressoney, o meglio da Biel, al termine della
strada per il Castel Savoia, sale verso il Col Ranzola, è
classificato come difficoltà E, quindi è accessibile a qualsiasi
escursionista medio, ha un dislivello positivo totale di 723 metri
da percorrere in poco più di due ore, è una bella e comoda
escursione; da Brusson, più precisamente da Estoul, in un'ora e
mezza scarsa di cammino si è al colle.
La scheda allegata alla delibera continua affermando che
"l'intervento presenta, pertanto, possibilità di ritorno positivo
sull'indotto dei territori collegati, nell'ottica di un turismo
ecosostenibile e a favore dell'ambiente".
Mi chiedo se davvero chi scrive è convinto che una strada di
questo tipo, che poi chissà se con i finanziamenti ingenti che
richiederà resterà una strada poderale o verrà trasformata in una
strada vera e propria, è da realizzare in un'ottica ecosostenibile
e soprattutto che sia a favore dell'ambiente; io chiedo che almeno
ci sia il pudore di non dirlo che una strada come quella è a favore
dell'ambiente, ma quando mai?
Continuando la delibera si legge: "non secondaria infine la
rilevanza che l'intervento può avere ai fini di protezione civile
consentendo ai mezzi di soccorso la possibilità di accesso e
svalico in quota in caso di interruzione della viabilità
ordinaria". E su questo credo che pesino delle incognite grosse
come una casa: in occasione di piogge torrenziali, frane, valanghe,
perché io penso che ci si riferisca a questi eventi quando si parla
di possibili interruzioni della viabilità ordinaria, è tutto da
dimostrare che sia possibile e soprattutto sicuro salire fino al
Col Ranzola su una pista poderale, quindi non asfaltata, magari con
un'ambulanza e magari anche d'inverno.
Infine, c'è la conclusione della scheda, "questa proposta va
nella direzione di una "apertura" non soltanto "stradale", ma
culturale e di resilienza alle difficoltà e ai cambiamenti in cui
versa la montagna, intesa come ecosistema ambientale umano"; sto
sempre parlando di quelle due vallate, una vera e propria
forzatura, se si considera che stiamo parlando di realtà come
Gressoney e Brusson, che non hanno certo bisogno della strada della
Ranzola per essere resilienti e far fronte ai cambiamenti della
montagna.
Nella delibera citata si fa poi riferimento al costo complessivo
previsto per questa riqualificazione della strada intervalliva
comunale Brusson-Gressoney-Saint-Jean: 4.719.000 euro, di cui il
primo stralcio finanziato col FOSMIT 2023, pari a 2.929.295,52
euro, che prevede le progettazioni e la realizzazione delle opere
legate alla pista poderale necessarie al collegamento degli alpeggi
esistenti; per il secondo stralcio, 1.789.704,48 di spesa stimata
per completare il tracciato, non si capisce bene chi pagherà,
considerato che al momento non è prevista copertura con risorse
regionali (c'è scritto così).
Quindi cosa si pensa di fare? "Al momento" vuol dire che poi si
metteranno, ma pagano i Comuni? non è dato sapere.
I dubbi e gli interrogativi sulla scelta della costruzione di
questa strada come intervento da richiedere a quel fondo, al
FOSMIT, e sulla formulazione della proposta sono parecchi, per
questo interpelliamo il Governo per conoscere la ragione per cui
nella delibera citata si prevede la riqualificazione della strada
intervalliva che collega i due Comuni, atteso che allo stato
attuale non esiste alcun collegamento da riqualificare; quali
criteri o valutazioni hanno portato a individuare quest'opera come
un intervento per la valorizzazione delle migliori iniziative in
materia di tutela delle qualità ambientali e gli altri criteri;
quali altri possibili interventi da finanziare attraverso il FOSMIT
sono stati presi in considerazione; quale confronto è stato fatto e
di conseguenza ritenuti meno meritevoli di questo; e, infine, quali
atti formali sono stati compiuti dalle Giunte o dai Consigli
comunali di Brusson e di Gressoney-Saint-Jean alla data del 27
novembre.
Presidente
- Per la risposta, assessore Caveri.
Caveri (AV-VdA Unie) -
Cara consigliera Minelli, i suoi
sono sempre dei comizi, non sono il botta e risposta che dovrebbe
sottendere un'interpellanza; lei ha già delle certezze granitiche,
espresse anche a mezzo stampa attraverso i soliti Comitati, per cui
io le rispondo volentieri, però so già che non riuscirò a suscitare
nessun interesse rispetto alle cose che io le dirò, perché siete
già partiti, lance in resta, in una logica di totale opposizione.
D'altra parte, siete ormai il partito del no.
Io le consiglio di leggere il recente libro di Joseph-Gabriel
Rivolin, che spiega come la natura in Valle d'Aosta sia una natura
addomesticata, e quindi anche le strade poderali ne fanno parte,
mentre voi siete un po' per questa naturalità non esistente delle
Alpi, d'altra parte siete passati da una posizione rivoluzionaria a
una posizione ambientalista per cercare degli spazi politici.
Le rispondo volentieri, partendo da un presupposto, cioè non è
che noi ci siamo inventati la strada del Col Ranzola, questa è una
vecchissima storia - peraltro sarebbe una pista e non una strada -
che risale a molti anni fa; io sono stato per più di dieci anni
Presidente dei locali impianti di risalita di Palasina ed è un tema
che è all'attenzione delle Amministrazioni delle due vallate da
molto tempo, persino nel piano territoriale paesistico della Valle
d'Aosta si parla della necessità di collegare le vallate non
esclusivamente dal fondo valle e oggi che sono esplosi dei fenomeni
nuovi, come le bici elettriche, questa è sicuramente una
grandissima opportunità turistica.
Dicevo che non è un'invenzione che è nata dall'impazzimento
della Giunta, ma da lettere e incontri che abbiamo avuto con le due
Amministrazioni comunali che hanno cercato, anche in un incontro in
Giunta, di spiegare, come hanno fatto anche con le lettere, le
ragioni che lei tra l'altro ha riassunto in maniera esemplare:
quindi l'aspetto turistico, l'aspetto agricolo, l'aspetto della
protezione civile; in una lettera i due Sindaci Danilo Grivon e
Mattia Alliod ricordano, ad esempio, l'evento franoso che lei
conosce bene, avvenuto a Gaby il 6 maggio del 2022, quando i Comuni
di Gressoney-Saint-Jean e Gressoney-La Trinité sono rimasti
isolati.
Come si dice nel contenuto della scheda di intervento, la misura
approvata mira al mantenimento dei territori di montagna e di
alpeggio, rendendoli maggiormente accessibili e innescando anche un
processo di riqualificazione nelle aree circostanti, anche
attraverso la realizzazione di una pista poderale attraverso il Col
Ranzola, con finalità di carattere agricolo e, come lei ha
ricordato, di collegamento fra la zona del Weissmatten e il Comune
di Brusson, dove peraltro esiste già un tratto di strada poderale
che porta fino all'alpeggio Fenêtre.
Infatti, attualmente, se dal lato del Comune di Brusson esiste
già una strada poderale, invece la strada poderale dalla parte
della Valle del Lys si ferma all'arrivo di Weissmatten; con la
realizzazione di questo intervento si intende quindi favorire le
condizioni per la ripresa delle attività agricole e economiche,
anche al fine di preservare (quindi siamo coerenti) il territorio e
contrastare lo spopolamento.
Perché, visto che sulle Alpi c'è la natura addomesticata, se non
c'è qualcuno che presidia, la natura non diventa bellamente
selvaggia, ma diventa qualcosa di disastroso, con tutte le
conseguenze che ben conosciamo.
L'intervento mira dunque garantire un collegamento fra due
accessi viari già esistenti, nella direzione o apertura non
soltanto stradale, come diceva lei, ma culturale, anche se lei
trova questo argomento ridicolo; la pista poderale proposta
consentirebbe il controllo delle eventuali operazioni
selvicolturali o fitosanitarie di un'ampia fascia boscata che funge
sostanzialmente da bosco di protezione, molto importante per la
prevenzione dei dissesti idrogeologici e in particolare dei
fenomeni valanghivi.
Inoltre, la funzione della poderale è sicuramente quella di
poter accedere nel settore sommitale dell'area boscata, sia per
interventi di vario genere, anche con fini di protezione civile; si
precisa che l'esecuzione dell'infrastruttura data alla natura
lineare verrà suddivisa in stralci funzionali, in maniera tale da
servire inizialmente gli alpeggi esistenti e successivamente
completare l'intero tracciato.
C'è un equivoco: l'opera in argomento non rientra fra quelle
volte alla valorizzazione delle migliori iniziative di materia di
tutela e delle qualità ambientali, ma, come indicato dalla DGR
(deliberazione della Giunta regionale) 1438 del 2023, fra gli
interventi di viabilità e fra le misure di incentivazione per la
crescita sostenibile e lo sviluppo economico e sociale dei
territori montani, ivi compresi interventi di mobilità
sostenibile.
Come rappresentato alla lettera sub A2 delle premesse della
deliberazione in argomento, quanto richiamato dalla consigliera
Minelli nel quesito dell'interpellanza, fa invece riferimento a una
delle finalità del FOSMIT, individuate dalla già citata legge
234/2021, e in particolare l'articolo 1, comma 593, che stabilisce,
tra l'altro, che il FOSMIT finanzia interventi per la tutela e la
promozione delle risorse ambientali dei territori montani,
interventi per la valorizzazione delle migliori iniziative in
materia di tutela delle qualità ambientali, e delle potenzialità
dell'
habitat
montano, attività di informazione,
comunicazione socio-economica a favore delle popolazioni residenti
nelle aree montane, progetti finalizzati alla salvaguardia
dell'ambiente e allo sviluppo delle attività agropastorali, nonché
iniziative volte a ridurre lo spopolamento.
Con decreto del Ministro per gli Affari regionali e l'Autonomia,
d'intesa con la Conferenza unificata, vengono poi definite
annualmente le priorità nell'ambito delle quali devono inquadrarsi
gli interventi individuati dalle Regioni; quindi, c'è una totale
coerenza rispetto a quanto previsto dal decreto del Ministro.
Come già rappresentato in premessa, l'articolo 10 della legge
regionale 15 maggio 2023, n. 5, dispone che la quota del Fondo per
lo sviluppo delle montagne italiane, spettante alla nostra Regione,
sia ripartita, mediante deliberazione della Giunta regionale, nel
rispetto delle finalità indicate dal comma 593 della citata legge,
dunque è competenza del Governo individuare gli interventi da
finanziare sul FOSMIT, purché coerenti con le finalità del FOSMIT,
rispettosi dei criteri delle priorità di prevenzione del rischio
del dissesto idrogeologico e della sua cantierabilità.
Non trattandosi di un bando, ma di una scelta discrezionale
dell'organo di Governo, non è stata effettuata una graduatoria, ma,
al contrario, sono stati individuati interventi, ritenuti rilevanti
per lo sviluppo di un determinato territorio, anche in ottica di
complementarietà con altre azioni attuate o in corso di
realizzazione con altri fondi di finanziamento; da questo punto di
vista, nella zona sono state fatte delle cose importanti, come
l'efficientamento di diversi immobili col PNRR, interventi di
efficientamento energetico anche nel Comune di Brusson, tutta una
serie di interventi di contrasto del dissesto idrogeologico,
contributi a favore di Gressoney e del suo comprensorio sciistico.
Cioè, noi non ci siamo dimenticati di altri interventi, immaginando
questa pista.
La scheda di intervento per la riqualificazione della strada
intervalliva comunale che collega Brusson, o che collegherà il
Comune di Brusson e il Comune di Gressoney, è stata trasmessa alle
autorità statali da parte degli uffici regionali competenti, e si è
in attesa di adozione del criterio di finanziamento da parte del
Dipartimento (cosa che potrebbe avvenire molto rapidamente).
C'è già, assegnato dal Comune di Gressoney, in accordo con il
Comune di Brusson, uno studio di fattibilità dell'intervento per la
realizzazione dell'opera, che è stato acquisito agli atti delle
Amministrazioni comunali; qualora, a conclusione d'istruttoria,
l'intervento verrà, come crediamo, reso ammissibile, i Comuni
interessati procederanno con l'adozione degli atti di rispettiva
competenza.
Concludo con una brevissima osservazione che riguarda gli
atteggiamenti nei confronti di opere di questo genere: io credo
che, oggi come oggi, immaginare una pista di questo genere sia
totalmente coerente con qualunque logica di sviluppo delle vallate
e l'idea di avere un'arteria, pur ristretta dal punto di vista del
suo funzionamento, perché si tratterebbe di una pista che possa, in
casi eccezionali, rompere l'isolamento dei Comuni di testata di
valle, credo che sia un'esigenza significativa e quindi ogni
critica è accettata, ma bisogna sempre essere logici nelle
determinazioni.
Presidente
- Consigliera Minelli, ha facoltà di
replica.
Minelli (PCP) -
Grazie Presidente, grazie Assessore per
la risposta. Comincio subito col dirle, Assessore, di non
preoccuparsi dei miei comizi, forse è il caso che lei si preoccupi
dei suoi e delle sue esternazioni che mi pare che qualche volta le
abbiano causato anche qualche problema; ma questa è un'altra
questione.
Sulla questione del partito del no: no, non è così, lei lo sa
benissimo; soprattutto per una questione come quella legata
all'interpellanza in questione, noi siamo per il sì ad una tutela
dell'ambiente, ma non di un ambiente che viene lasciato lì come se
fosse una bomboniera, un ambiente da valorizzare, ma abbiamo delle
idee diverse su quello che è la valorizzazione ambientale,
culturale e via di seguito.
Non ho capito, e quindi veramente la lascio in sospeso, la sua
osservazione per cui ci si è cuciti addosso un vestito di
ambientalisti quando prima era da rivoluzionari: io ho il mio di
vestito e sono perfettamente cosciente di quello che è stato il mio
percorso, non ho problemi a richiamare una coerenza su quello che è
stato il mio percorso fin qui.
La questione della natura addomesticata: è una questione
importante quella della natura addomesticata, bisogna capire a che
livelli si vuole addomesticare la natura, perché sappiamo tutti che
l'uomo in natura ci deve vivere e deve, in qualche modo, poter
soddisfare alcune esigenze che sono di tipo primario o secondario,
di tipo economico eccetera, ma, come dicevo bisogna, sempre vedere
a che livello si pensa di arrivare alla addomesticazione.
Sulla questione di ciò che è successo il 3 ottobre a Gaby: io
conosco benissimo quella situazione, vivo lì, so come erano le
condizioni in quel momento e le assicuro che in quel momento non si
sarebbe utilizzato il Col della Ranzola per i mezzi di soccorso con
la situazione che c'era; si possono fare dei trasbordi, sono cose
che sono state fatte, ci sono altre soluzioni sicuramente meno
costose e meno impattanti. Lei dice che da parte nostra c'è una
ridicolizzazione del valore culturale di quest'opera: no, non credo
che sia ridicolo parlare di valorizzazione culturale, ma nei
termini in cui è stato posto questo intervento, ritengo che sia
invece più insensato che ridicolo.
Poi lei mi dice che i tempi sono cambiati, c'è un aumento
esponenziale dell'utilizzo delle bici elettriche e quindi si va
nella direzione di potenziare il futuro in quel senso anche sulle
strade poderali; noi abbiamo centinaia di chilometri di strade
poderali in Valle d'Aosta e abbiamo ancora un problema enorme
irrisolto, che è quello delle regole, delle responsabilità su cui
da un sacco di tempo si è allo studio ma non si è arrivati ad una
soluzione, che evidentemente è estremamente problematica. Forse
prima bisognerebbe preoccuparsi di risolvere quei problemi.
Poi lei ha chiarito che la scelta della Giunta è aderente ai
criteri stabiliti dal Ministero, ma è una scelta discrezionale,
quindi mi ha spiegato che non c'è una graduatoria ma è stata fatta
una scelta; ecco, allora sarebbe abbastanza interessante sapere
quali sono state le altre richieste pervenute da parte dei Comuni e
magari a farsi un'idea di che cosa potevano fare...
(interventi di alcuni Consiglieri, fuori microfono)
...
ecco, nessuna, allora bisognava mettere i soldi e si
sono messi lì.
Noi crediamo davvero che prima di pensare al collegamento
intervallivo del Col della Ranzola si potevano prendere in
considerazione molti altri interventi, anche non con richiesta
pervenuta, ma l'Amministrazione è a conoscenza di quelle che sono
le necessità dei Comuni; se questo costoso e discutibilissimo
intervento, per conto nostro, che qualche commentatore ha già
definito sui
media
"l'incredibile strada poderale
intervalliva della Ranzola", se questo collegamento sarà realizzato
e si arriverà al via vai di motore - poi lei oggi ha parlato di
pista, sulla delibera si parla di riqualificazione di strada, i
dubbi ci vengono -, ma se si arriverà a quello, sicuramente le
parole di Tolstoj che transitò lassù il 20 giugno del 1857 e che
sono riportate nei suoi diari giovanili e anche su una targa di
bronzo che è sul colle, risulteranno quanto mai nostalgiche e
racconteranno di un luogo irriconoscibile: "Partiti alle sei da
Gressoney, saliti fino ad una cappella, aria pura e rarefatta,
suoni chiari sui monti, un ragazzo canta, discesa, aromi, odore di
segale e melissa, canto di cuculo sui monti, pace, Brusson".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK