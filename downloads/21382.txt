Consiglio Regionale della Valle d'Aosta - Oggetto del Consiglio n. 1220 del 23 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1220 del 23 marzo 2005 - Resoconto
OGGETTO N. 1220/XII - Linee di indirizzo politico in merito
all'integrazione dei sistemi dell'istruzione e della formazione.
(Interrogazione)
Interrogazione
Richiamate le precedenti iniziative consiliari circa la
composizione del Nucleo Tecnico per l'integrazione dei sistemi
dell'istruzione e della formazione, nominato in seguito al
Protocollo d'intesa tra Agenzia regionale del lavoro e
Sovrintendenza agli studi della Valle d'Aosta per l'attuazione del
diritto dovere di istruzione e formazione;
Appreso che tale Nucleo Tecnico opera sulla base di indirizzi
politici che vengono formulati dagli Assessori competenti in
accordo con le rappresentanze delle forze sociali;
la sottoscritta Consigliera regionale
Interroga
l'Assessore competente per sapere:
1) quali linee di indirizzo politico sono state definite
dagli Assessori competenti in merito all'integrazione dei sistemi
dell'istruzione e della formazione;
2) se il Nucleo Tecnico ha iniziato a lavorare sulla base di
tali indicazioni e quali sono le eventuali relative proposte
elaborate.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Sono state poste due domande:
"quali
linee di indirizzo politico sono state definite dagli Assessori
competenti in merito all'integrazione dei sistemi dell'istruzione e
della formazione"
e
"se il Nucleo Tecnico ha iniziato a
lavorare sulla base di tali indicazioni e quali sono le eventuali
relative proposte elaborate"
.
Per quanto riguarda la prima domanda, la Regione, tenendo conto
delle caratteristiche peculiari del contesto locale e del fenomeno
rilevato di dispersione scolastica e formativa, ritiene
fondamentale l'integrazione fra i sistemi dell'istruzione, della
formazione e del lavoro, al fine di garantire ai giovani
interessati dal diritto/dovere di istruzione e formazione
l'esercizio attivo del diritto all'apprendimento. La Regione
intende quindi promuovere la definizione di un'offerta di opzioni
di istruzione e formazione ampia e diversificata atta a rispondere
agli specifici bisogni individuali dei giovani e a garantirne la
permanenza nel sistema educativo almeno fino all'acquisizione di
una qualificazione professionale. Si intende valorizzare ed
integrare le competenze distintive dei sistemi di istruzione e
formazione nel rispetto dei valori culturali e delle modalità
operative proprie di ciascuno, promuovendo in prima istanza il
permanere nel sistema dell'istruzione o facilitando il rientro a
coloro che ne sono fuoriusciti, cioè l'indicazione importante è
quella di fare in modo che la formazione avvenga all'interno del
sistema dell'istruzione il più possibile. La formazione
professionale avviene semmai successivamente, soprattutto per il
recupero dei casi che non hanno potuto trovare risposta all'interno
del sistema dell'istruzione, ma l'orientamento politico di fondo è
questo. All'interno di tale orientamento di carattere generale la
Regione, ai fini di cui sopra, opererà per garantire: la pluralità
delle opzioni educative e formative; la continuità temporale dei
percorsi e quindi la ripetibilità nel tempo delle esperienze, anche
sperimentali, realizzate con successo in Valle d'Aosta; la
"reversibilità delle scelte", ovvero la possibilità di riorientarsi
verso diversi contesti, non escluso il mondo del lavoro; la
mobilità tra percorsi attraverso il riconoscimento dei crediti
formativi.
Per quanto riguarda il Nucleo Tecnico, la collega Squarzino sa
che è stato istituito con deliberazione del 20 febbraio ed è in
fase di avvio dell'attività. Come è ampiamente risaputo, la bozza
di decreto, per quanto riguarda la riforma del secondo ciclo della
scuola superiore, delinea un panorama particolarmente complesso,
per il quale sia il canale dell'istruzione, cioè quello dei licei,
sia quello dell'istruzione e formazione professionale, cioè quello
della riforma che rappresenta appunto l'integrazione tra istruzione
e formazione, sono ancora in fase di definizione. Va ricordato come
sia aperto un problema molto consistente che riguarda la
salvaguardia dell'istruzione tecnica e professionale, anche se la
bozza di schema di marzo 2005 - "bozza Moratti" - sembra ancora
garantire il percorso triennale (qualifica) e quinquennale
(diploma) per gli istituti professionali e, quindi, anche per gli
istituti tecnici.
Rispetto alle proposte che sono nate a livello nazionale, tutte
le regioni sono impegnate sul piano tecnico nel tentativo di
ottenere delle modifiche dell'articolato. Vi è una forte
contestazione da parte delle regioni rispetto all'elaborazione che
è stata fatta a livello nazionale. Va detto che all'interno di
questo confronto con il Governo un forte contributo è stato dato
dalle strutture delle amministrazioni regionali sia
dell'istruzione, sia della formazione, con osservazioni tecniche
che sono state accolte e condivise da tutte le altre regioni. Ci
dobbiamo muovere su due piani: uno quello dell'avviamento del
nucleo tecnico ed è prevista una prima riunione del nucleo il 1°
aprile; l'altro quello di un impegno di riforma di carattere
generale del sistema dell'istruzione e formazione professionale
rispetto al quale la collega Charles ha indicato nel Consiglio
scorso quali sono le linee di carattere generale.
Ci muoviamo su due piani: in primo luogo, fare in modo di
essere, per l'istruzione e formazione professionale, nelle
condizioni di realizzare per il prossimo anno scolastico
l'integrazione su questo livello in fase sperimentale; secondo
piano, ovviamente rimane - e questo è l'impegno che la Giunta si è
assunta - la necessità di una definizione di carattere più generale
dell'intero sistema nell'ambito della riforma complessiva
dell'istruzione e formazione professionale.
Président - La parole à la Conseillère Squarzino Secondina.
Squarzino (Arc-VA) - A volte nelle premesse non si richiama
tutti i vari passaggi, perché si dà per scontato che le cose dette
siano state acquisite, ma vede, Assessore, lei ha dato una risposta
molto generale nella quale non trovano risposta una serie di
interrogativi che lei sa bene sono presenti in tutta quanta questa
operazione. Lei ha elencato una serie di obiettivi generali, ma non
vi è nessun documento scritto in cui tali obiettivi sono chiari e
con cui tali obiettivi vengono comunicati al Nucleo Tecnico. Quando
nella precedente iniziativa consiliare avevo sollevato una serie di
dubbi su tale nuovo nucleo che si è costituito, lei aveva chiarito
che questo era un nucleo che operava sulla base di linee politiche
date dalla Giunta. Io le chiedevo quali erano queste linee
politiche e sarei contenta di avere il documento scritto su cui
appaiono queste linee politiche, documento che lei penso
comunicherà ai componenti del nuovo nucleo, dato che gli stessi
componenti nominati glielo hanno chiesto in modo esplicito. Lei sa
bene che i componenti sindacali del nucleo hanno chiesto
esplicitamente al Governo di conoscere le linee di indirizzo
politico dell'Esecutivo in materia di integrazione fra sistema
dell'istruzione e della formazione secondo quanto già convenuto fra
le parti, nello specifico sul ruolo fondamentale di regia da parte
del sistema dell'istruzione. Rispetto a questo tema che è stato
l'elemento motivante della formazione del nuovo nucleo tecnico,
perché lei mi ha detto che il nucleo tecnico è stato nominato a
febbraio di quest'anno, certo: il nuovo nucleo tecnico! Ma lei sa
bene che il nucleo tecnico è stato nominato nel 2003 in seguito
all'accordo fra Agenzia del lavoro, cioè l'Assessorato che si
occupa della formazione, e l'Assessorato dell'istruzione. Questo
era - parlo al passato, perché non so più qual è il progetto adesso
- il progetto con cui i due Assessorati volevano portare avanti
tale sistema di integrazione. Le prime esperienze che sono
scaturite da questo accordo sono state esperienze contestate dalla
scuola, tanto che vi era stato un collegio docenti dell'IPR in cui
lo stesso Presidente Perrin aveva affermato che rispetto ai due
settori la predominanza nella regia di programmazione ed attuazione
era della scuola. Visto che finora questo non è avvenuto e visto
che per garantire questa presenza della scuola è stato integrato il
nucleo tecnico con rappresentanti sindacali, non ci chiediamo
adesso come tale nucleo tecnico agisce, sulla base di quali
indicazioni. Quello che lei ha detto, Assessore, sono solo delle
frasi generiche che erano già presenti negli accordi che hanno dato
vita al Protocollo e che hanno portato a una difficoltà da parte
della scuola di essere riconosciuta in tale sistema di integrazione
fra istruzione e formazione; quindi mi sembra che su questo piano
non vi sia stata nessuna chiarezza. Sono molto preoccupata perché
questo Nucleo Tecnico è chiamato a svolgere un ruolo, senza
conoscere le linee politiche da attuare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK