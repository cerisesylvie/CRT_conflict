Consiglio Regionale della Valle d'Aosta - Oggetto del Consiglio n. 3167 del 14 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 3167 del 14 aprile 2003 - Resoconto
OGGETTO N. 3167/XI Obiettivi della "Sintesi sommaria del
progetto della direttrice ferroviaria del Gran San Bernardo".
(Interpellanza)
Interpellanza Appreso che in data 21/03/2003 è stata consegnata
al Presidente della Regione, agli Assessori regionali ed al
Presidente del Consiglio una "sintesi sommaria del progetto della
Direttrice ferroviaria del Gran San Bernardo";
Preso atto che tale breve elaborato appare, oltreché sintetico,
assai generico;
Osservato che, almeno per i sottoscritti interpellanti, non
appaiono chiari gli obiettivi che l'Amministrazione regionale si
pone con il progetto e l'eventualissima realizzazione della
cosiddetta "Aosta/Martigny";
Ritenuto quindi opportuno porre alcune domande per ottenere
chiarimenti circa gli intendimenti del Governo regionale;
i sottoscritti Consiglieri regionali
Interpellano
il Presidente della Regione e l'Assessore competente per sapere
quali sono gli intendimenti della Regione attraverso la risposta ai
seguenti quesiti:
1) se scopo della Direttrice ferroviaria del Gran San Bernardo
sia quello di trasportare persone, merci o, come probabile,
entrambe; in quest'ultimo caso, in che numero persone ed in che
misura merci;
2) se, trasportando prevalentemente merci, la linea ferroviaria
sarebbe alternativa al traffico dei T.I.R. attraverso i trafori
autostradali del Monte Bianco o del Gran San Bernardo, oppure se il
traffico ferroviario si aggiungerebbe a quello su gomma;
3) se la progettata "Aosta/Martigny" sostituirebbe l'attuale
obsoleta tratta ferroviaria o se questa verrebbe mantenuta per il
traffico locale, che non avrebbe quindi accesso sulla nuova
Direttrice del Gran San Bernardo;
4) chi pagherà l'opera e quando passerà il primo treno.
F.to: Curtaz - Squarzino Secondina
Presidente
La parola al Consigliere Curtaz.
Curtaz (Arc-VA)
Rispetto a questo tema non avevamo
bisogno dell'intervento del Sottosegretario Martinat per fare
un'interpellanza sull'Aosta-Martigny, perché ce ne occupiamo già da
qualche anno e non è la prima volta che parliamo di questa opera.
Abbiamo predisposto un'interpellanza dal testo elementare:
chiediamo in maniera chiara, diretta e semplice, perché si dovrebbe
fare l'Aosta-Martigny, perché le confesso, Assessore, che non l'ho
ancora capito bene.
Siamo tutti d'accordo che c'è un'esigenza seria di trasferire
traffico dalla gomma alla rotaia, però non ho ancora capito se
un'opera di questo genere - nei confronti della quale ho un
atteggiamento laico, non so dirne né bene, né male, perché non ho
ancora capito a cosa serve -, se un eventuale raccordo ferroviario
con la Svizzera sarà un'alternativa al traffico pesante in questa
Regione o se sarà un'aggiunta al traffico pesante in questa
Regione. Credo che sia questo il punto di partenza sul quale fare
un ragionamento, altrimenti si ha il sospetto - come spesso noi
maliziosi abbiamo evidenziato - che questa opera, di cui si
aleggia, un po' si favoleggia, un po' si parla, interessi solo la
nostra Regione e il Cantone del Vallese. Chiediamo pertanto se il
Governo regionale ha fatto delle riflessioni più specifiche, che
venga risposto in maniera il più possibile dettagliata alle
questioni contenute nell'interpellanza.
Presidente
La parola all'Assessore al turismo, sport,
commercio e trasporti, Cerise.
Cerise (UV)
Non credo che riuscirò a spostare le sue
convinzioni da quelle di un laico a quelle di un fervente credente
e, se il quesito è elementare, probabilmente ancora più elementare
è la risposta. Questa direttrice non "potrebbe", ma "può" in
maniera determinante contribuire a riequilibrare il traffico
attraverso le Alpi, attraverso l'opzione ferrovia e che consiste
essenzialmente in interventi di riequilibrio modale fra strada e
rotaia nel trasporto sui valichi alpini, che oggi sappiamo essere
fortemente squilibrati verso la strada. Credo che l'incremento di
traffico sia intorno al 7 percento, soprattutto per quanto riguarda
il trasporto delle merci; quando questo 7 percento si riferisce a
centinaia di milioni di tonnellate, evidentemente le cifre assumono
dei valori quanto meno preoccupanti.
C'è però anche da dire che si tratta di una proposta che vuole
andare nella direzione di combattere effetti disastrosi, come
possono essere quelli dovuti all'isolamento possibile, ad eventi
qualche volta incidentali, ma anche a determinate necessità, eventi
che possono generare la chiusura di strutture di comunicazione come
quella del Traforo del Monte Bianco o del Gran San Bernardo, eventi
alluvionali oppure di altro tipo, insomma tutto ciò che può
interrompere quel dialogo nei trasporti che c'è fra la Valle
d'Aosta e l'Europa, e naturalmente assicurare alla Valle d'Aosta
una sua partecipazione, una sua presenza con la rete di trasporti
con l'alta velocità, che si sta piano piano costruendo in
Europa.
È una direttrice destinata a trasportare sia persone che merci;
è difficile in questa sede ipotizzare numeri precisi, tenendo conto
che queste sono in funzione di diverse variabili: si va dalle
politiche tariffarie alle normative del trasporto combinato che
verranno attuate nei prossimi anni in ambito europeo, oppure nella
stessa Svizzera, i tempi di realizzazione dell'opera, le evoluzioni
che subiranno le infrastrutture trasportistiche, quelle attuali e
quelle che sono in progetto per quanto riguarda le Alpi, e dai
delta incrementali dei trasporti nei futuri anni. Sono variabili
che potranno non solo nel loro esame, ma nel loro realizzarsi
definire meglio quelli che sono i volumi di trasporto che
potrebbero essere affidati a questa direttrice. Certo, se andiamo a
vedere quali sono in questo momento gli indicatori, possiamo
comunque affermare che una direttrice come questa avrà una valenza
indubbiamente maggiore per il trasporto delle merci rispetto al
trasporto delle persone.
In risposta alla seconda domanda - domanda peraltro ribadita
nell'illustrazione con toni anche forti -, mi viene difficile
immaginare che in questa Regione - perché credo di avere il diritto
di parlare anche come Assessore al turismo - si possa immaginare
uno sviluppo turistico ipotizzando incrementi di traffico su gomma,
oltre a quelli che abbiamo auspicato essere ridotti, anche con
decisioni prese da questo Consiglio regionale. Credo che la
collocazione di questa infrastruttura debba vedere la stessa farsi
carico non solo di parte dell'attuale traffico - almeno quanto
ipotizzato - dei Trafori autostradali del Monte Bianco e del Gran
San Bernando, andando così ad alleggerire le gravosità ambientali e
peraltro anche di altro tipo per quanto riguarda questa
infrastruttura, ma anche di un miglioramento più di carattere
generale del sistema trasportistico infrastrutturale alpino. Per
quanto riguarda la questione se il traffico si aggiungerebbe a
quello su gomma, mi pare che già quello che ho detto debba far
capire come questo sia escluso. Se rimaniamo immobili, se non
proviamo ad immaginare e ad attivarci affinché direttrici come
queste si realizzino, secondo me la conseguenza sarà quella di
avere degli incrementi incontrollabili del traffico su gomma, che
dovremo a questo punto subire. Se vogliamo scongiurare questa
ipotesi, ma in maniera credibile e senza dover subire delle
decisioni prese da altri, quindi dobbiamo proporre noi qualcosa in
questa direzione, qualcosa di impegnativo, ma anche di risolutivo,
come questa ipotesi di direttrice.
Per quanto riguarda i rapporti fra questa direttrice e la tratta
storica, credo che non solo siano per certi versi compatibili, ma
dovranno dialogare fra di loro, sono complementari e una delle
conseguenze di questa linea ferroviaria dovrebbe essere quella di
accelerare tutti i processi di modernizzazione in diversi punti
della tratta storica. Una particolare attenzione al trasporto
locale è da sempre un'esigenza primaria del Governo regionale,
forse non come voi vi siete auspicati, ma certamente è uno degli
obiettivi che questo Governo ed anche altri si sono dati come una
scelta strategica. In questa ottica le due tratte saranno non solo
connesse, non solo dialoganti fra di loro, ma credo che porteranno
a far sì che ci sarà una maggiore utenza della stessa ferrovia in
ambito locale.
Infine, il finanziamento dell'opera: lo studio potrebbe seguire
l'impostazione recentemente data in più occasioni per i
finanziamenti di analoghe infrastrutture (vedi Tunnel sotto La
Manica). Il finanziamento potrebbe pertanto essere caratterizzato
da un forte coinvolgimento dei privati, le cui risorse consistenti
e determinanti per la realizzazione del progetto potranno essere
integrate dagli interventi pubblici ai vari livelli: Unione
europea, Stato, Regione. In altre parole, si sta parlando della
possibile applicazione dell'opzione nota come partenariato
pubblico/privato.
Per quanto riguarda la data del passaggio del primo treno, è
prematuro prevederla, in quanto ad oggi si è di fronte ad un
progetto che, per quanto concreto e realizzabile, ha davanti a sé
ancora molta strada da fare, prima di poter essere appaltabile.
Voglio fare solo una piccola battuta: da quando si è cominciato a
parlare della linea ferroviaria Ivrea-Aosta a quando è arrivato il
primo treno sono passati 36 anni; allora, se facciamo i debiti
confronti, parlare in termini di venti anni non mi pare eccessivo.
In ogni caso, per concludere con una battuta, mi piacerebbe
invitare fin d'ora l'interpellante e il suo gruppo
all'inaugurazione dell'arrivo del primo convoglio!
Si dà atto che dalle ore 11,30 riassume la presidenza il
Presidente Perron.
Président
La parole au Conseiller Curtaz.
Curtaz (Arc-VA)
Sono insoddisfatto, non avendo potuto
l'Assessore indicarmi con precisione la data di passaggio del primo
treno…
Prendo atto della risposta dell'Assessore, francamente non mi
aspettavo che mi dicesse cose diverse da quello che mi ha detto.
C'è un dibattito aperto su questa questione, ogni tanto il nostro
ruolo anche istituzionale è quello di stimolare, a volte provocare
attraverso iniziative di questo tipo. È un dibattito aperto,
secondo me, però dobbiamo mettere in questo progetto fideistico del
Governo regionale, qualche puntino di scetticismo e dobbiamo
seguire con attenzione l'evoluzione della vicenda Val di Susa. Dico
questo, non solo perché lì abbiamo un progetto ferroviario che per
una questione geografica è prioritario al nostro - e in teoria
anche più avanti, ma solo in teoria fintanto che non è finanziato
-, ma perché l'esempio della Val di Susa potrebbe essere la
dimostrazione che l'alta velocità ferroviaria non risolve il
problema dei TIR - che è poi l'obiettivo che l'Assessore ha
evidenziato, e che condivido, dicendo che la linea ferroviaria è il
presupposto per spostare i camion dalla gomma alla rotaia e che se
non c'è niente, non si fa - i quali TIR continuano a passare e da
una parte e dall'altra. Oggi in Val di Susa sappiamo che quella
linea è in grado di fare entro certi ambiti un po' di ferroutage,
ma non viene fatto, e al Traforo del Fréjus hanno dei dati
spaventosi rispetto al passaggio autostradale.
Bisogna fare allora un ragionamento con un po' di scetticismo,
perché il rischio - e lo pongo solo come elemento di riflessione -
è di riempire la nostra Valle di corridoi, quattro corridoi.
Avremmo, in una Valle stretta come la nostra, quattro vie: due
ferrovie - perché solo quelli male informati pensano che
l'Aosta-Martigny sostituirà la linea vecchia: no, l'Aosta-Martigny
si aggiunge alla linea vecchia, anche perché, se va bene, ci sarà
una fermata ad Aosta e la successiva forse sarà ad Ivrea -,
l'autostrada e la strada statale, oltre alle strade secondarie,
eccetera. Mi sembra che sia un po' carico questo fondovalle,
soprattutto perché - ed è un altro aspetto di cui tener conto -
queste linee dell'alta velocità vengono fatte con dei sistemi
ingegneristici particolari, nel senso che tirano dritto, non
guardano a cosa c'è davanti, vengono fatte un po' con questi
criteri; da qui tutti i problemi per esempio nella Val di Susa.
Problemi che poi non sono tanto degli ambientalisti locali, come
spesso mi ricordava l'ex Presidente Viérin che diceva: "I "Verdi"
non sono mai d'accordo su niente in Val di
Susa…", ma di "Verdi" in Val di Susa
non ce n'è neanche uno! Sono proprio le popolazioni locali che
guardano con preoccupazione il fatto che queste linee attraversino
prati, case e quello che c'è. Bisogna quindi che si ragioni su
questo progetto, che è un progetto futuribile, per il quale
dovremmo aspettare decine di anni, però tenendo conto anche di
tutte queste problematiche e senza presentarlo come la panacea di
tutti i mali del trasporto, perché sappiamo che, probabilmente, non
sarà così.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK