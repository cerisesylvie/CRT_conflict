Consiglio Regionale della Valle d'Aosta - Oggetto del Consiglio n. 3691 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3691 del 23 settembre 1992 - Resoconto
OGGETTO N. 3691/IX Ritiro dell'accordo con il Comune di Aosta
per la realizzazione di infrastrutture sportive.
(Interrogazione)
Interrogazione Nel marzo di quest'anno la Giunta regionale,
dopo lunghe trattative, aveva raggiunto un'intesa con il Comune di
Aosta sulla definitiva collocazione di alcune primarie
infrastrutture sportive delle quali da tempo il Capoluogo
necessita.
Tale accordo di programma fu poi ritirato dalla nuova Giunta
regionale, mentre era all'esame delle Commissioni consiliari
competenti, per un nuovo e legittimo confronto con la mutata Giunta
del Comune di Aosta.
Successivamente, in una intervista, i neo Assessori al Turismo,
alla Regione ed al Comune di Aosta, ignorando probabilmente il
senso della programmazione nell'azione amministrativa, hanno avuto
modo di definire "faraonico" il progetto concordato e "venditori di
fumo" i suoi vecchi estensori, promettendo nel contempo risposte
più concrete.
Essendo ormai trascorsi tre mesi dalla formazione delle nuove
Giunte e non scorgendo alcuno degli "atti concreti" che a parole
vengono continuamente preannunciati, mentre anzi viene paventata la
chiusura del maneggio sito in Regione Tzambarlet;
Il sottoscritto Consigliere regionale
interroga
l'Assessore al Turismo, Sport e Beni Culturali per
conoscere:
a) se ha avuto il tempo, in questi tre mesi, di confrontarsi, al
di fuori delle interviste, con il suo collega del Comune di Aosta
per scegliere le opere sportive da realizzare nel Capoluogo
cittadino;
b) quali sono gli atti, o almeno, le idee concrete che è in
grado di presentare per rispondere alle aspettative del mondo
sportivo aostano.
F.to Pascale.
PresidenteHa chiesto la parola l'Assessore al Turismo, Sport e
Beni Culturali Voyat.
Voyat (UV)
Il ritiro era già stato d'altra parte
annunciato in un Consiglio del mese di luglio, dove avevamo anche
giustificato che la nuova Giunta, la nuova maggioranza, voleva
confrontarsi con la nuova Giunta e la nuova maggioranza comunale su
quello che era il piano degli impianti sportivi per il Comune di
Aosta.
Ora, il collega Pascale sa meglio di me che nel 1991 era stato
dato un incarico all'Italsport di Roma, una consulenza di circa 420
milioni, perché ci facesse un programma su quella che è la
situazione attuale in Valle d'Aosta di impianti sportivi e quelle
che potrebbero essere le necessità future.
Dopo diversi solleciti questa società ha cominciato a consegnare
parte degli elaborati, il 20 luglio la prima parte, il 25 agosto la
seconda e l'ultima la stiamo aspettando.
Dopo che avremo questo studio, fatto fare dalla Giunta regionale
nel 1991 in accordo con il Comune di Aosta con cui ci siamo già
trovati ben due volte, faremo il punto della situazione non solo
con il Comune di Aosta, ma anche con i comuni limitrofi.
Quindi il programma sarebbe questo: esaminare il lavoro che
viene presentato dall'Italsport e, nello stesso tempo, fare una
riunione con tutti i Sindaci dei comuni limitrofi per vedere le
strutture già esistenti che possono essere usate anche dal Comune
di Aosta e quelle che necessariamente dovranno essere costruite,
qualora fosse possibile anche nei comuni limitrofi. Questo
evidentemente in un accordo di tutti i Sindaci, tenendo presente
che una delle prime necessità, già citata anche dal collega
Pascale, è quella del maneggio.
Il Comune di Nus ha preso contatti con il Comune di Aosta, o
viceversa, questo non lo so, perché ci sarebbe la possibilità di
trasferire il maneggio fuori dal Comune di Aosta, quindi con
maggiore riuscita per il maneggio e nello stesso tempo con minore
peso per il Comune di Aosta.
Sulla base di questo, quindi, ci saranno questi incontri e si
vedrà di rifare il piano completo di Aosta e comuni limitrofi.
Presidente
Ha chiesto la parola il Consigliere
Pascale.
Pascale (PSI)
Se l'Assessore Voyat avesse detto queste
cose nell'intervista che aveva fatto nel mese di agosto, io non
avrei presentato l'interrogazione.
Però l'Assessore non può dire che il precedente Assessore era un
venditore di fumo quando lui, giustamente, si sta confrontando con
il piano che deve essere fatto da quella società per poi andare
all'incontro con la Giunta comunale di Aosta.
Senza polemizzare, io apprezzo che questa Giunta prima di agire
rifletta, ritengo che rifletta anche a lungo.
Consiglierei all'Assessore Voyat di riflettere anche prima di
parlare.
Presidente
Per fatto personale chiede la parola
l'Assessore Voyat.
Voyat (UV)
Io posso assicurare al Consigliere Pascale
che non ho mai detto che è un venditore di fumo.
Tutto quello che so è che è stato riportato in alcuni articoli,
però posso assicurargli di non aver mai detto che è un venditore di
fumo, e gran parte delle dichiarazioni erano state prese da quelle
dichiarazioni che avevo fatto in Consiglio al mese di luglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK