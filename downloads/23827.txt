Consiglio Regionale della Valle d'Aosta - Oggetto del Consiglio n. 2834 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2834 del 21 giugno 2007 - Resoconto
OGGETTO N. 2834/XII - Realizzazione di una serie di
centraline idroelettriche nella Valdigne. (Interpellanza)
Interpellanza
Appreso che sarebbe in fase di studio e di progettazione la
realizzazione di una serie di centrali idroelettriche di piccola e
media portata nella Valdigne;
Considerato che la costruzione di queste opere, che
interessano addirittura le Zone di Protezione Speciale, i Siti di
Interesse Comunitario, le Zone Speciali di Conservazione e i siti
d'interesse naturale regionale, provocherà indubbiamente delle
interferenze negative sia sulla qualità delle acque e dell'ambiente
circostante che sulle portate stagionali;
Evidenziato inoltre che la realizzazione di centrali
idroelettriche pone seri problemi anche sulla futura gestione delle
aree classificate come ZPS, SIC, ZSC (Rete Natura 2000) e
SIR;
i sottoscritti Consiglieri regionali
Interpellano
l'Assessore competente per sapere:
1) il numero, l'ubicazione e le caratteristiche tecniche
delle centrali in progettazione nella Valdigne;
2) come si intende rispondere alla richiesta sempre più
pressante di costruire nuove centrali idroelettriche;
3) come si intendono risolvere le interferenze tra la
costruzione e la gestione di queste opere e l'attuazione dei piani
di gestione delle aree individuate nella Rete ecologica
regionale.
F.to: Venturella - Bortot
Presidente
- La parola al Consigliere Venturella.
Venturella (Arc-VA)
- Preoccupati per la proliferazione
di studi, realizzazioni di centraline di captazione delle acque di
diversi torrenti sia in Val Ferret e in Val Veny, ma anche in altre
zone della Valdigne: mi riferisco alla zona che da Pré-Saint-Didier
sale verso la valle del Ruitor, quindi verso La Thuile; preoccupati
perché abbiamo sentito che sono state depositate domande e
richieste di sfruttamento delle acque di questi torrenti, fra
l'altro tali domande in alcune zone interessano siti di interesse
comunitario, zone di protezione speciale, siti di interesse
regionale, quelli che nella sessione europea abbiamo normato con
una legge di tipo comunitario. Rivolgiamo pertanto le domande credo
all'Assessore Cerise, non vedo l'Assessore Isabellon... quante
domande sono state depositate presso gli uffici, l'ubicazione e le
caratteristiche tecniche, come si intende procedere, ossia qual è
l'intendimento del Governo regionale rispetto a questa che noi
giudichiamo una proliferazione eccessiva di richieste e, se
esistono, ancor meglio come si intendono risolvere le naturali
interferenze che si evidenziano quando in un sito protetto o anche
in prossimità del sito vengono captate, sfruttate e utilizzate le
acque per produrre energia idroelettrica. Ricordo che l'energia
idroelettrica debba essere considerata rinnovabile fino a un certo
punto, naturalmente la proliferazione di centrali di captazione nei
torrenti deve essere sì considerata una captazione da fonte
rinnovabile, ma al di sopra di una certa portata di utilizzazione
questa non può essere considerata fonte rinnovabile, perché si
toglie vita a tutto l'ecosistema sia fluviale che torrentizio.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Vorrei iniziare dal fondo per ricordare
che, se ci fossimo limitati a fare un Piano di tutela delle acque
secondo le indicazioni della CE e la normativa nazionale,
addirittura non avremmo neanche dovuto prendere in considerazione
tutta una serie di corsi d'acqua e in teoria in questi corsi
d'acqua si sarebbe potuto fare quello che non noi, ma qualcun altro
voleva, invece abbiamo disciplinato attentamente la materia e li
abbiamo messi in condizione di essere tutelati. Allo stato attuale
sono state presentate 16 richieste di derivazione di acqua per la
realizzazione di centraline idroelettriche nella Valdigne. Di
queste richieste 2 si riferiscono a varianti non sostanziali a
concessioni già assentite e 4 si riferiscono a domande in
concorrenza con altre richieste, come prevede la normativa.
Nel secondo quesito si chiede:
"come si intende rispondere
alla richiesta sempre più pressante di costruire nuove centrali
idroelettriche"
; per quanto riguarda l'ubicazione, ho
predisposto una tabellina, così poi gliela consegnerò facendole
fare fotocopie autentificate in maniera che non vi siano
contraffazioni... le autentifico io... Come si intende rispondere?
Per certi versi, la risposta è intrinseca a 2 atti decisi da questo
Consiglio: il primo, nel Piano energetico e ambientale della Valle
d'Aosta, approvato con la deliberazione del Consiglio n. 3146/2003,
è stato individuato lo sviluppo delle fonti rinnovabili, tra le
quali quelle idro e mini-idro, come uno degli interventi da
promuovere, senza individuare puntualmente gli impianti da
realizzare, ma facendo riferimento genericamente allo studio
preliminare per lo sviluppo e l'attivazione del Piano regionale
delle risorse idroelettriche della Regione Valle d'Aosta, nel quale
si erano individuati 107 impianti idroelettrici potenziali; il
secondo, con il Piano regionale di tutela delle acque sono state
fissate le condizioni per ritenere compatibile una derivazione con
l'ecosistema fluviale, permettendo così di definire operativamente
i limiti del generale auspicio alla produzione di energia
idroelettrica. Voglio dire... nell'aver dato questa personalità da
un punto di vista ambientale a tali corpi idrici si è detto che
questo stronca la possibilità di mettere delle centrali
idroelettriche dappertutto, perché, come diceva lei, ci sono delle
soglie che non possono essere superate. La risposta al secondo
quesito non può quindi che ritrovarsi nella puntuale applicazione
di quanto stabilito dalle pianificazioni di settore: se sussistono
le condizioni per ritenere la derivazione proposta compatibile con
gli obiettivi di tutela fissati dal Consiglio regionale nel Piano
regionale di tutela delle acque, allora si potrà procedere a
completare l'istruttoria tecnico-amministrativa regolata dalla
normativa nazionale, come disposto dallo Statuto, e rilasciare la
subconcessione di derivazione, in caso contrario la domanda verrà
rigettata.
Per quanto riguarda poi le richieste che ricadono in zone di
protezione speciale, in siti di interesse comunitario, in zone
speciali di conservazione e in siti d'interesse naturale regionale,
qui bisogna essere corretti. La sottrazione di acqua da un corso
d'acqua per fare una centralina non ha un'automatica ricaduta
sull'oggetto della tutela che ha dato luogo al sito, ci possono
essere delle ragioni che fra di loro non sono assolutamente
indipendenti. Al di là di questa valutazione, va tenuto conto che,
in sede di valutazione di compatibilità ambientale, come previsto
dalla legge n. 14/1999 e successive modificazioni ed integrazioni,
saranno condotte tutte le verifiche necessarie al fine di valutare
le interferenze e di adottare le misure di mitigazione necessarie
oppure di negare l'autorizzazione stessa. Non ultimo, lo abbiamo
approvato con legge cosiddetta "comunitaria", ci sono, laddove non
già previste come valutazioni di impatto ambientale, le valutazioni
di incidenza. Al fine di unificare e integrare le procedure di
valutazione per le aree naturali protette o comunque tutelate con
quanto previsto dal Piano regionale di tutela delle acque, i
tecnici della Regione con i rappresentanti dei parchi e delle aree
naturali protette stanno completando la messa a punto di una
metodologia di valutazione per le domande di derivazione di acqua
che ricadono in tali aree. Ricordo poi che, ai sensi del decreto
legislativo n. 152, gli enti gestori delle aree naturali protette e
dei siti appartenenti alla rete ecologica "Natura 2000" devono
esprimere un parere vincolante rispetto alla domanda di derivazione
che ricade all'interno delle aree stesse. Con tale procedura
unificata vengono resi noti a priori i criteri di valutazione e le
prescrizioni da adottarsi a tutti i corpi idrici ricadenti in tutto
o in parte all'interno di aree protette e siti appartenenti alla
rete ecologica "Natura 2000". Per i siti "Natura 2000" tali
prescrizioni assumono valenza di misure di conservazione per
contenere entro limiti accettabili gli impatti, evitando così la
presentazione di domande non coerenti con i criteri stessi e quindi
spreco di risorse sia da parte dei proponenti che della pubblica
amministrazione. Su molte di quelle domande che ricadono di
derivazione quindi rimane pendente una sorta di sospensiva che non
tocca a me risolvere in questa sede, ma è deputata agli uffici che
sono competenti e che stanno predisponendo e le norme unitarie di
gestione... e dovranno esprimere delle valutazioni; se diranno:
"no", non si faranno.
Presidente
- La parola al Consigliere Venturella.
Venturella (Arc-VA)
- Devo riconoscere all'Assessore che
la risposta è stata articolata, è stata abbastanza puntuale, perché
non è un voto, Assessore Fosson, è una battuta... se lei non riesce
a cogliere la battuta che fra l'altro il suo collega Cerise ha
colto benissimo, non è un nostro problema... quindi abbastanza
puntuale... perché noi abbiamo questa preoccupazione: se su alcune
valli della Valdigne... ma soprattutto, se lei mi consente, sono
circa 3-4 corsi d'acqua su cui sono concentrate le 12 domande,
perché se 4 sono in contrasto, ossia riguardano la stessa presa...
faccio un esempio: 2 società diverse che fanno domanda di
sfruttamento nello stesso tratto di torrente, è chiaro che su
questi 3-4 corsi d'acqua a regime torrentizio sono concentrate ben
12 domande, credo che si possa parlare di assalto alla diligenza.
Abbiamo dato il via con la predisposizione di un documento di tipo
politico, qual è quello del 2003 e recentemente del Piano di tutela
delle acque, quindi chi fa "business" è attrezzato, si attrezza e,
quando vi è la possibilità, si fanno le domande di presa. Ripeto:
credo che l'Assessorato che lei guida però dovrebbe fare un po' di
più, nel senso che è vero che nel Piano energetico regionale 2003
vi era questa indicazione, la prospettiva... però, Assessore
Cerise, sul discorso dell'energia credo che l'Assessorato
dell'ambiente insieme all'Assessorato dell'energia dovrebbero
essere un po' all'avanguardia. Una volta stabilito che - almeno
presa come tesi che è in atto un cambiamento climatico, che vi
saranno forse nei prossimi anni problemi non dico di
approvvigionamento idrico, ma di portata in alcune aste torrentizie
e nell'asta fluviale unica che abbiamo, il ripercorrere "leitmotiv"
vecchi risalenti anche a 20 anni fa sullo sfruttamento
idroelettrico, senza pensare che le condizioni stanno cambiando, mi
sembra inadatto a rispondere alle nuove esigenze, nel senso che vi
sono - e forse il Piano energetico 2003 le individua - altre forme
di sfruttamento e di creazione di energia - mi passi il termine non
troppo corretto - che sono soprattutto nella "Plaine d'Aoste" le
pompe di calore, che sono sempre costanti ed è vero che utilizzano
per funzionare fonti non rinnovabili, perché funzionano con
l'energia elettrica, ma qualcuno ci diceva che esiste la
possibilità di integrare queste forme nuove di creazione di
energia. Mi pare quindi corretto richiamare l'attenzione sui tanti
parametri che dobbiamo considerare per dare l'autorizzazione a
captare, ma questi parametri indicati correttamente nel Piano di
tutela delle acque, con ciò che abbiamo intorno a noi e
considerando ciò che ci riserva il futuro non sono più adatti.
Forse il Piano di tutela delle acque, che è un buon strumento di
pianificazione, non guarda al futuro a nostro avviso, perché in
alcune zone credo che la risposta dovrebbe essere negativa, le
acque non si toccano. La sua risposta quindi ci soddisfa, perché
abbiamo avuto l'elenco delle zone, quali sono le interferenze, cosa
intendete fare, ma ci preoccupa il futuro: ecco perché saremo
sempre attenti a far sì che alcune opere di derivazione di acqua
non sfuggano a questo controllo, che gli esperti e lei stesso avete
messo in piedi con il Piano di tutela delle acque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK