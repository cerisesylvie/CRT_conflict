Consiglio Regionale della Valle d'Aosta - Oggetto del Consiglio n. 1071 del 7 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1071 del 7 novembre 2019 - Resoconto
OGGETTO N. 1071/XV - Approvazione di mozione: "Impegno
dell'Assessore competente a riferire alla Commissione consiliare
competente in merito agli obiettivi previsti nel Piano regionale di
governo delle liste d'attesa".
Rini (Presidente) -
Alla presenza di 28 consiglieri,
possiamo iniziare i lavori. Punto 8 all'ordine del giorno. Per
l'illustrazione, la parola alla collega Russo.
Russo (M5S) -
In questa mozione parliamo di un tema
complesso che riguarda l'intero sistema sanitario nazionale, ma
anche il nostro: come contenere e risolvere il problema delle liste
d'attesa. In particolare, dato che alla nostra regione sono stati
destinati 4,9 milioni di euro per la gestione delle liste d'attesa,
è necessario che l'intero Consiglio abbia contezza di cosa
prevedano il nostro piano regionale di governo delle liste d'attesa
e cosa il piano attuativo aziendale della USL, mettendone a fuoco i
principali obiettivi e le azioni previste, i tempi di attuazione,
gli attori coinvolti, gli strumenti di monitoraggio delle azioni
intraprese e gli indicatori di risultato.
La delibera della Giunta n. 503 del 19 aprile 2019 e il suo
lungo e articolato allegato ci descrive quali sono i tre principali
strumenti previsti per affrontare tale criticità: la definizione
del piano regionale di gestione delle liste d'attesa, appunto,
l'aumento del numero di componenti dell'osservatorio regionale
sulle liste d'attesa e la creazione di un piano attuativo
aziendale. Nonostante io abbia letto diverse volte questa delibera
di diciotto pagine sul piano del governo delle liste di attesa,
trovo che vi siano un elenco di azioni, anzi di intenti, slegati
l'uno dall'altro, da cui non ho colto quale sia la chiave di
lettura e di risoluzione del problema, da dove si intenda partire
come priorità e quale sia la visione della risoluzione. Un
recepimento in toto del piano nazionale della gestione delle liste
d'attesa, senza una specificità che caratterizzi il nostro sistema
sanitario regionale.
I problemi più importanti, sono la carenza del personale, il
taglio dei posti letto, il mancato acquisto di dispositivi medici
per attività chirurgica, la vetustà delle macchine diagnostiche,
che le tiene a lungo ferme per le frequenti riparazioni, il
concomitante aumento del fabbisogno delle cure e il problema degli
stipendi dei medici. Quali sono le azioni e le soluzioni concrete
che si vogliono attuare per fare un salto di qualità al nostro
sistema sanitario regionale? Rapidamente affronto nel merito solo
alcuni contenuti del piano, quelli che mi sembravano un po' più
critici e di cui effettivamente non ho capito alcuni aspetti.
Il piano assume come elemento favorente non secondario per la
riduzione dei tempi di attesa la riorganizzazione sul territorio
regionale degli attuali punti di erogazione delle prestazioni
ambulatoriali, ma nel piano a questo aspetto non si fa cenno. Il
piano è composto di 21 punti, tra i più importanti dei quali i
tempi di attesa. Vi è una definizione del tempo di attesa: per le
visite urgenti 72 ore, per quelle brevi 10 giorni, per quelle
differibili 60 giorni e per quelle programmabili 120 giorni.
L'azienda USL dovrà individuare le modalità organizzative
attraverso cui le strutture sanitarie private accreditate
garantiscono il rispetto dei tempi massimi, per almeno il 90
percento di tutte le prestazioni specialistiche, però non si
capisce qual è la modalità.
La definizione del fabbisogno è un altro aspetto del piano delle
liste. Tra i principali strumenti di governo dell'offerta si
riconosce la necessità, chiaramente, di condurre delle analisi sul
fabbisogno delle prestazioni specialistiche ambulatoriali di noi
valdostani. Questi dati ancora non li abbiamo, dobbiamo aspettare
un piano di gestione delle liste di attesa per avere questi dati.
Il ricorso alle strutture private accreditate convenzionate va
subordinato all'impossibilità di soddisfare la domanda con le
strutture del servizio sanitario pubblico. Anche questo è un
aspetto che, per me, non è rassicurante.
La trasparenza delle liste d'attesa, che deve essere garantita a
ogni cittadino per tutte le prestazioni, siano esse di
specialistica ambulatoriale o di ricovero. Al momento
dell'inserimento in lista di attesa devono essere comunicate al
cittadino informazioni puntuali sul suo ricovero, sulla classe di
priorità e sul relativo tempo di attesa. Anche questo è considerato
uno dei punti del piano delle liste d'attesa, ma pensavo che già lo
facessimo, anzi, a me torna che già si fa.
Percorsi di tutela: qui arriviamo a un altro punto importante.
L'azienda USL deve definire dei percorsi di accesso alternativi
alle prestazioni specialistiche, che prevedano che l'azienda USL
possa individuare e attivare una specifica procedura che permetta
al paziente residente, con il solo pagamento del ticket se dovuto,
di effettuare la prestazione presso un erogatore privato
accreditato. Questa ovviamente dovrà essere una soluzione tampone,
cioè dovrà essere una soluzione che noi adottiamo quando veramente
abbiamo provato a fare tutt'altro e non siamo riusciti ad arrivare
alla soluzione.
Libera professione intramuraria e blocchi. Per attività libero
professionale intramuraria, lo sappiamo ma lo ripeto perché è
interessante, si intende l'attività che la dirigenza del ruolo
sanitario medico o non medico, individualmente o in équipe,
esercita fuori dall'orario di lavoro, in favore e su libera scelta
dell'assistito pagante, a integrazione e supporto dell'attività
istituzionalmente dovuta in strutture interne all'azienda. In sede
di verifica del
budget
da parte dell'azienda USL dovrà
essere inoltre valutato l'andamento delle condizioni negoziate e il
progressivo conseguimento degli obiettivi di riduzione dei tempi di
attesa del 90 percento. Qua stiamo dando ai medici una grande
responsabilità e questo è un aspetto che, secondo me, sarà da
monitorare in modo veramente importante.
La libera professione a favore dell'azienda USL, quella che
chiamiamo LPA. L'azienda USL per ridurre le liste d'attesa può
concordare con i professionisti e le équipe di incrementare le
attività e le prestazioni, attraverso l'acquisto e l'erogazione
delle prestazioni aggiuntive in regime libero professionale,
riservando al cittadino solo l'eventuale partecipazione al costo.
Le attività saranno svolte all'interno delle strutture aziendali e
sempre al di fuori dell'orario di lavoro istituzionale. Anche qui
io vedo veramente degli aspetti critici: chi di noi vorrebbe essere
operato o ricevere una prima diagnosi dopo che il medico si è già
fatto tutto il suo turno di lavoro e poi ancora fa altre ore di
lavoro? Allora è chiaro che qua stiamo parlando di soluzioni
tampone che non devono essere la norma.
La capacità produttiva. La riorganizzazione dell'offerta delle
prestazioni deve inoltre prevedere l'utilizzo delle grandi
apparecchiature di diagnostica per immagini e robotica, per almeno
l'80 percento della loro capacità produttiva. Questo è un aspetto
che ovviamente ha un'intenzione decisamente positiva e chiaramente
dovremmo fare un grandissimo lavoro sulla questione dei medici
perché, se già non abbiamo medici, come facciamo a chiedere ai
pochi medici che fanno già orario aggiuntivo di farne ancora
altro?
Appropriatezza descrittiva ed erogativa. Questo credo che sia
uno degli aspetti che dovremmo, come Regione, andare a potenziare
ancora ulteriormente. Al fine di favorire la appropriatezza
prescrittiva erogativa si prevede la metodica RAO, dei
raggruppamenti di attesa omogenei, che mi pare che lei Assessore
abbia detto che sono già in corso. Quindi vuol dire che i medici
prescrittori (i medici di medicina generale, i pediatri di libera
scelta, specialisti e i medici erogatori) si incontrano per
valutare quali sono le modalità prescrittive migliori.
Poi arriviamo al CUP che forse è un altro degli aspetti
fondamentali su cui spero che la Regione faccia veramente un
grandissimo sforzo organizzativo. Noi sappiamo che in Valle d'Aosta
abbiamo più di mille agende ancora oggi aperte, quindi il CUP
invece nella sua riorganizzazione dovrà gestire con agende separate
i primi accessi e gli accessi successivi, essere progressivamente
aggiornato in tempo reale in modalità
on line
, grazie al
maggiore sviluppo e diffusione del fascicolo sanitario elettronico,
e annullare le prenotazioni effettuate agli sportelli e al
telefono, tutto attraverso il CUP. Fatte tutte queste premesse,
chiediamo all'Assessore di venire - io avevo scritto entro i
prossimi 30 giorni - a illustrare concretamente il piano delle
liste di attesa e chiedo al dottor Nebiolo e al dottor Pescarmona
se per caso possono venire in Commissione a illustrare nel
dettaglio il piano attuativo.
Presidente
-
Apriamo la discussione generale. Se
non ci sono richieste chiudiamo la discussione generale. In replica
la parola all'assessore Baccega.
Baccega (UV) -
Ringrazio la collega Russo per aver posto
all'attenzione del Consiglio questa mozione che parla di un
percorso che è stato avviato con la delibera n. 503 del 19 aprile
2019, che ha approvato nei tempi stabiliti, sessanta giorni, il
piano regionale di governo delle liste di attesa e che dava gli
indirizzi presso cui ci si doveva muovere. È un importante
documento di programmazione regionale per la gestione di un tema
complesso, come lei ha detto poco fa.
Io descriverei cosa è stato fatto fino ad ora e alla fine di
questa descrizione, accogliendo la sua richiesta di venire in
Commissione, le chiederei semplicemente di riportare queste
audizioni, mia e dell'azienda, al mese di gennaio, in quanto
abbiamo appena inoltrato al Ministero un piano che in qualche modo
dovrà essere valutato, visto e riscontrato, altrimenti andremmo a
dirci le stesse cose che magari sto dicendo adesso.
Il piano 2019-2021, come quello nazionale, affronta il problema
ponendo il cittadino e i suoi bisogni di salute al centro
dell'attenzione e si delinea sotto quattro assi portanti: il
governo della domanda di prestazioni, il governo dell'offerta
attraverso gli attuali punti di erogazione, il monitoraggio delle
liste di attesa, la comunicazione sia verso gli operatori sanitari
- per una maggiore appropriatezza prescrittiva questo è
fondamentale e lo ha sottolineato anche lei nella sua esposizione -
sia verso i cittadini che devono essere informati correttamente dei
loro diritti, affinché fruiscano in modo responsabile e consapevole
delle prestazioni loro prescritte. Il piano regionale 2019-2021
definisce le linee di indirizzo in tema di governo e di riduzione
dei tempi delle liste delle prestazioni ambulatoriali (le visite
specialistiche, gli esami diagnostiche) e dei ricoveri che
costituiscono obiettivi e fattori determinanti per le attività e le
azioni delineate nel programma attuativo aziendale che l'azienda
USL, conformemente a quanto previsto, ha predisposto e approvato
con determina dirigenziale n. 309 del 2019. Qui ovviamente c'è
stato un lungo confronto con l'assessorato: non è che l'azienda va
da una parte e l'assessorato si muove in un'altra direzione; poi
spiegherò che è stata costituita anche una cabina di regia.
Il programma attuativo aziendale delinea operativamente, con uno
specifico cronoprogramma, le linee di indirizzo e gli obiettivi di
governo delle liste di attesa. La programmazione, le azioni e le
attività sono ovviamente declinati nel cronoprogramma del programma
attuativo aziendale nell'arco temporale del triennio. Come previsto
dal piano regionale 2019-2021 la struttura competente
dell'Assessorato della sanità avrà il compito, giustamente, di
monitorare l'attuazione del programma attuativo aziendale e il
governo delle liste di attesa. A tal fine, lo avevo già detto in un
altro intervento, è stato istituito proprio nel 2019 l'osservatorio
regionale delle liste d'attesa, aggiungendo ai rappresentanti del
volontariato e dei consumatori, un rappresentante delle
organizzazioni sindacali, nello spirito di coinvolgere anche i
cittadini attraverso i propri rappresentanti e i portatori di
interesse, in un rapporto tra domanda e offerta responsabile e
informato. Proprio all'osservatorio regionale delle liste di attesa
sono state assegnate specifiche funzioni di monitoraggio, di
analisi e di valutazione.
Permane l'obbligo dell'azienda, rafforzato da quanto indicato
nel piano regionale, in termini di trasparenza totale delle liste
di attesa, dell'invio dei dati e dei flussi informativi, alcuni dei
quali costituiscono anche debito informativo verso il Ministero.
Questa è la vera e pesante carenza che in questo momento abbiamo:
il dialogo dei supporti informativi e dei flussi che poi non sono
corretti, non sono ben centrati per poter avere un unico centro che
raccolga i dati. Nel mese di luglio 2019 è stato definito lo schema
di decreto del Ministero della salute, di concerto con il Ministero
dell'economia e finanze, riguardante l'assegnazione alle Regioni di
finanziamenti relativi all'implementazione e all'ammodernamento di
infrastrutture tecnologiche legate ai sistemi di prenotazione
elettronica per l'accesso alle strutture sanitarie, giustamente lo
ha ribadito lei, in relazione al quale la Valle d'Aosta ha ricevuto
ben 4 milioni e 895 mila euro. È una nuova ripartizione in
percentuale di fondi tra le Regioni che, con tenacia, siamo
riusciti a conquistare e ottenere, passando di fatto da una
percentuale sempre assegnata dello 0,21 percento di questi fondi a
un 20,21 percento. La tesi era che tutte le Regioni devono essere
in sintonia, quindi una base per tutti ci doveva essere: saremmo
stati penalizzati noi, il Molise e le Regioni più piccole, avendo
un finanziamento ridicolo che non poteva prevedere nessun
intervento sostanziale e significativo in quel senso. Questo
finanziamento verrà attribuito a fronte della presentazione e
approvazione di un progetto e relativo cronoprogramma che risponda
alle finalità del decreto. Approvato all'intesa Stato-Regioni sullo
schema di decreto di riparto, l'Assessorato si è subito mosso per
avviare il percorso di predisposizione entro il termine del 30
ottobre, che dovrà essere valutato entro novembre 2019
dall'osservatorio nazionale delle liste attesa.
In sintesi i passaggi operativi sono i seguenti: in data 16
agosto è stata fatta una prima riunione preparatoria fra
l'Assessorato e l'azienda INVA, nella quale si sono stabilite le
modalità di lavoro per la redazione del progetto. Al 26 agosto sono
stati forniti gli indirizzi per l'applicazione dello schema di
decreto, a seguire si sono svolte il 28 agosto e il 16 settembre le
riunioni tecniche congiunte Assessorato, azienda USL, INVA. In data
23 settembre è stata formalizzata, con nota del coordinatore del
dipartimento sanità e salute, la costituzione di una cabina di
regia che si è riunita il 26 settembre e il 4 ottobre, il 30
ottobre è stato inviato il progetto, quindi in perfetta sintonia
con quella che è la richiesta del Ministero, che prevede il
raggiungimento di questi obiettivi: implementazione e
ammodernamento del sistema CUP interaziendale o regionale,
collegamento al sistema CUP interaziendale o regionale di tutti gli
erogatori, inserimento nel sistema CUP interaziendale o regionale
di tutte le agende pubbliche e private, attivazione di canali di
accesso digitalizzati al sistema CUP interaziendale o regionale.
Per gli aspetti qualificanti per quest'ultimo obiettivo è previsto
il coinvolgimento delle farmacie sul territorio regionale, per
permettere, attraverso il supporto dei farmacisti, la prenotazione
di visite ed esami e il pagamento dei ticket; questo è fondamentale
e l'accordo è stato trovato già con le farmacie.
Alla luce di tutte queste attività e dei cronoprogrammi del
piano regionale per l'iter per l'assegnazione del finanziamento
previsti dal decreto ministeriale, ritengo prematuro che ci si veda
entro trenta giorni e aspetterei appunto che il Ministero ci
risponda rispetto al piano che è stato presentato. Quindi
chiederemo di emendare, anziché entro 30 giorni, entro il mese di
gennaio 2020, affinché si possa arrivare in Commissione, avere
tutte le carte sul tavolo, poter dare tutte le determinazioni e
rispondere a tutti i quesiti che verranno poi posti dai colleghi.
Credo che questa che abbiamo intrapreso sia una strada virtuosa che
ci permetterà davvero di dare delle risposte più importanti e
significative e quadrare, dal punto di vista proprio dei percorsi,
in una logica di appropriatezza da una parte e soprattutto di
trasparenza dall'altra e di migliore qualità rispetto alle
richieste dei cittadini.
Presidente
-
Sempre in replica la parola alla
proponente Russo.
Russo (M5S) -
Sicuramente va benissimo che ci incontriamo
in Commissione entro la fine di gennaio e questo non fa
assolutamente la differenza. Io però, anche in base alla sua
risposta, vorrei fare un'ulteriore sottolineatura di quello che ho
già detto all'inizio. Dal piano di gestione delle liste d'attesa
che abbiamo, non capisco veramente, a parte le singole azioni,
quale sia il quadrato che c'è, cioè quali sono le cinque azioni che
vogliamo mettere in campo per ridurre nei prossimi tre anni le
liste d'attesa? E soprattutto, le liste di attesa di quanto
pensiamo di ridurle? È questo quello che veramente non riesco a
trovare. Vedo una serie di soluzioni, ma non vedo le tre globali,
quelle che vanno a riassumere e ci dicono: per risolvere il
problema facciamo queste tre cose. In realtà nella premessa del
piano sono scritte delle cose, nel dettaglio delle azioni ne trovo
altre ed è necessario appunto vederci in Commissione, perché almeno
in quella sede potremo avere un continuo scambio sulle
informazioni.
Un'altra questione che vorrei sottolineare. Noi abbiamo qui 4,9
milioni di euro che ci arriveranno in tre anni da Roma, quindi sono
soldi pubblici. Noi spesso nella delibera parliamo di ricorso al
privato accreditato per risolvere il problema delle liste di
attesa. Io ricorro al privato accreditato e trovo che nel nostro
privato accreditato ci siano professionisti veramente validi, ma
deve essere chiaro che la soluzione del privato accreditato deve
essere una soluzione tampone, non può essere la soluzione. I soldi
pubblici devono andare al servizio pubblico.
Presidente
-
Quindi il testo viene emendato
mettendo "entro fine gennaio" in tutti e due i periodi. Per
dichiarazione di voto, la parola alla collega Pulz.
Pulz (ADU VDA)
-
Noi vogliamo dichiarare di
appoggiare questa mozione, perché è effettivamente molto urgente
fare il punto sulla sanità e nello specifico sul problema delle
lunghe liste d'attesa. Il diritto alla salute non può essere
garantito solo a chi ha disponibilità economica, ma sappiamo bene
invece quanto sia già così e quante persone stiano rinunciando a
curarsi per i costi e anche per queste tempistiche da calenda
greca. Insieme bisogna quindi verificare a fondo questa questione
annosa delle liste d'attesa, su cui ci sembra che qualcuno speculi
alla faccia dei diritti per tutti, perché se il 36 percento delle
prestazioni hanno tempi di attesa critici, le stesse prestazioni a
pagamento - mi è successo più volte - in regime
intra moenia
o presso privati si ottengono addirittura il pomeriggio stesso o la
mattina dopo, con una spesa
pro capite
di tipo privato di
798 euro a cittadino. E visto che ci piace tanto la situazione di
Bolzano da cui copiamo tutto, anche la legge ammazza lupi, tranne
ciò che davvero servirebbe, il confronto dei dati sui tempi di
attesa per gli interventi è impietoso. Per esempio per le tonsille,
la tonsillectomia, noi aspettiamo 297 giorni, a Bolzano 51. Per
un'ernia inguinale noi 190 giorni, a Bolzano 35. Per un'ecografia
all'addome 105 giorni di attesa, contro i 60 come tempo standard;
parliamo di un'ecografia. Per una visita cardiologica 215 contro i
30 standard.
Chiaramente si devono coinvolgere di più - l'Assessore ha detto
che lo sono già, ma bisogna farlo ancora di più - nella ricerca di
soluzioni, sia le associazioni degli utenti sia le organizzazioni
sindacali, perché la sanità pubblica deve essere il fulcro, come
diceva già la collega Russo molto bene, degli investimenti
regionali sia sul personale - sappiamo bene quanto il problema sia
attualissimo - che sulla strumentazione. Poi ci permettiamo di dire
che ci sembra che debbano essere ampliati gli orari degli
ambulatori quando la gente ha più disponibilità di tempo, perché in
settimana per molti, anche per noi, diventa un vero problema poter
ricorrere a delle visite. Il nostro voto quindi è favorevole per
questa mozione emendata, perché è urgente trovare vie di uscita il
più possibile condivise ed efficaci per questa situazione che è
davvero difficile e non lo si può negare.
Presidente
-
Per dichiarazione di voto la parola
al collega Cognetta.
Cognetta (MOUV')
-
Anche noi per annunciare il
voto favorevole. Della risposta in replica che ha dato l'Assessore
mi ha colpito in particolare il fatto che le agende, per quanto
riguarda le liste di attesa, hanno problemi di collegamento, da
quello che ho capito, e non riescono a essere gestite come un'unica
agenda o comunque da un'unica interfaccia, il che apre il campo non
solo per questo motivo, ma per una serie di altri motivi, a una
questione molto importante, ovvero: come si pensa di risolvere
questi problemi anche tecnici che di fatto rallentano l'azione?
Vede Assessore, io credo che quello che sta accadendo nelle liste
d'attesa, per quanto riguarda la situazione di tempi di attesa
molto lunghi per gli esami e per le prestazioni, che è una cosa che
ormai è così da anni, non è una novità di oggi, che i tempi siano
lunghissimi e che ci siano patologie che aspettano magari anche più
di un anno ne abbiamo una casistica e ne abbiamo parlato tantissime
volte, qual è il piano di azione che metterà in atto? Perché vede,
al di là della votazione di questa mozione, quello che mi preoccupa
in maniera particolare e che ci preoccupa è che cosa si sta
facendo, perché sono anni che la questione è così, sono anni che i
programmi non si parlano, sono anni che chi dovrebbe gestire quella
parte non la sa gestire e continuiamo ad andare avanti in questo
modo.
Forse dovremmo cambiare approccio, glielo do come consiglio,
perché se noi continuiamo ad approcciarci a quel problema lì nella
stessa maniera non lo risolviamo. Allora lei comprenderà che forse
non c'è una volontà politica? Non lo so. Forse non c'è la capacità
tecnica? Mi sembra impossibile, perché in ASL molto più grandi
della nostra USL questo problema non c'è. Allora forse va fatto un
serio approfondimento su quali sono le questioni da prendere di
petto, su quali sono le cose che principalmente vanno sistemate e
poi ci sarebbe da fare un ragionamento su chi gestisce il tutto,
ovvero questo commissario resta questo? Metteremo quello che c'era
prima e che, a quanto pare, ha vinto il concorso e quindi forse è
giusto che riprenda il ruolo che aveva? Vogliamo finalmente in
qualche modo chiarire le questioni rispetto a chi si occupa
dell'informatica nelle USL? Sono tante le questioni che andrebbero
risolte, oltre quelle mediche che già conosciamo, perché noi
aggiungiamo a problemi effettivi e reali che ci sono, tipo la
mancanza di medici, altri problemi che abbiamo solo noi, tipo
quello dell'informatica. Allora penso che un ragionamento lei debba
farlo, perché sennò, capisce, finché votiamo mozioni di buone
intenzioni come questa, sì sì, va tutto bene, ma non ci laviamo la
coscienza così, perlomeno per quanto ci riguarda. Non basta votare
una mozione del genere per risolvere i problemi. Gli inviti a
venire in Commissione sono molto belli, ci facciamo tante belle
discussioni però io vorrei da lei che venisse con una relazione di
azioni pratiche e tempistiche da mettere in atto, un po' come ha
fatto per lo spostamento di Variney: è arrivato e ci ha fatto già
la lista, il pacchetto pronto con il fiocco, del quale parleremo
nel prossimo Consiglio.
Presidente
-
Per dichiarazione di voto la parola
alla collega Spelgatti.
Spelgatti (LEGA VDA)
-
In questa sede mi limito
semplicemente a non fare nessun commento e a dichiarare che noi
votiamo favorevolmente e che aspettiamo a braccia aperte in
Commissione Pescarmona e Nebiolo.
Presidente
-
Per dichiarazione di voto la parola
all'assessore Baccega.
Baccega (UV) -
La dichiarazione di voto mi permette anche
di dare alcune suggestioni rispetto ai commenti che sono stati
fatti a seguito della mia esposizione. Collega Cognetta: sì, il
problema esiste e lei lo conosce molto bene, anche perché da questo
punto di vista è tecnicamente molto preparato. Anche il discorso
della ICT è una grande occasione: per la prima volta riusciamo ad
avere delle risorse statali importanti, 4 milioni 800 mila euro,
che ci permetteranno di mettere in un CUP unico tutte quante le
questioni; questo è l'obiettivo.
Perché si è costituita una cabina di regia? Io ho scommesso su
quelle che sono le risorse intere: nella cabina di regia c'è il DIT
regionale, c'è INVA, ci sono i responsabili della ICT dell'azienda
USL, quindi ci sono tutte le energie che si possono interfacciare e
mettere a disposizione.
Il problema, colleghi, è sempre lo stesso! La carenza di medici
inevitabilmente è uno dei temi fondamentali che non ci permette di
avere delle opportunità di miglioramento. Qualche miglioramento è
stato fatto in alcuni settori, là dove nell'arco del 2019 sono
stati assunti alcuni medici, parlo della dermatologia, per esempio,
che ha avuto subito un richiamo di persone che sono state poi
visitate, e di altri settori, però la carenza di medici è ancora
una cosa che va affrontata e cerchiamo di affrontarla con una legge
di attrattività che abbiamo presentato e sulla quale ci
confronteremo in Consiglio. Però questa è la grande scommessa sulla
quale dobbiamo lavorare.
Presidente
-
La votazione è aperta, sul testo
modificato.
Esito della votazione:
Presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK