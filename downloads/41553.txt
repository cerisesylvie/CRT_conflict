Consiglio Regionale della Valle d'Aosta - Oggetto del Consiglio n. 656 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 656 del 22 maggio 2019 - Resoconto
OGGETTO N. 656/XV - Approvazione di mozione: "Impegno a
sollecitare i Sindaci dei Comuni valdostani affinché identifichino
gli ambiti di impiego dei soggetti beneficiari del reddito di
cittadinanza".
Farcoz (Président)
- Point 7 à l'ordre du jour, pour
l'illustration, la parole à la collègue Russo.
Russo (M5S)
- Come sappiamo, dal 6 marzo del 2019 i
cittadini italiani possono chiedere presso gli uffici postali e i
centri di assistenza fiscale il reddito di cittadinanza, che ha
l'obiettivo di contrastare la povertà e la disuguaglianza e,
contemporaneamente, di attivare politiche d'inserimento nel mondo
del lavoro. Il reddito di cittadinanza è un sostegno al reddito per
nuclei familiari, in situazioni di difficoltà economica e sociale,
che vivono sotto la soglia di povertà. Ricordo che secondo l'Istat
la soglia di povertà sotto la quale una persona non riesce ad avere
una vita dignitosa è 780 euro al mese.
I requisiti che i cittadini devono avere sono quattro: essere
cittadini italiani europei o lungo soggiornanti e risiedere in
Italia da almeno dieci anni, di cui gli ultimi due in via
continuativa. Isee inferiore a 9.360 euro annui, patrimonio
immobiliare fino a 30 mila euro annui e patrimonio finanziario fino
a 6 mila euro che arriva a 20 mila per le famiglie con persone
disabili. Coloro che avranno i requisiti per beneficiare della
misura devono firmare con il tramite dei centri dell'impiego un
patto di lavoro o un patto di inclusione sociale. Inoltre il comma
15 dell'articolo 4 del decreto sul reddito di cittadinanza - ed è
questo articolo l'oggetto della mia mozione - impone al
beneficiario di dare la propria disponibilità a partecipare a
progetti utili alla collettività in ambito culturale, sociale,
artistico, ambientale, formativo e di tutela dei beni comuni, da
svolgere presso il comune di residenza, mettendo a disposizione un
numero di ore non superiore alle otto settimanali.
Intanto vi do solo qualche dato sulla situazione delle richieste
nella nostra regione del reddito di cittadinanza al 30 aprile 2019:
i richiedenti totali sono 1.366: ad Aosta 622, a Saint-Vincent 71,
a Châtillon 73, Pont-Saint-Martin 45, a Verrès 40, a Sarre 73 e a
Saint-Pierre 31. Ad oggi sono 537 le card del reddito di
cittadinanza già caricate in Valle d'Aosta e da metà giugno i
beneficiari inizieranno a essere convocati per la firma dei primi
patti per il lavoro dei centri dell'impiego. Questi dati
rappresentano circa il 25% dei cittadini della Valle d'Aosta che
sulla carta potrebbero avere i requisiti Isee in regola per
chiedere la misura. Secondo i dati ISTAT la platea potenziale è
stimata a 5.400 persone nella nostra regione. In Italia la Valle
d'Aosta è quella con il minor numero di richieste. Torno
all'oggetto della mia mozione: oltre alla volontà di contrastare la
povertà e l'emarginazione sociale, scopi pienamente da condividere
che sono alla base del reddito di cittadinanza, ci sono nei 13
articoli del Decreto Legge anche disposizioni molto precise che
possono, se bene utilizzate, essere interventi davvero concreti e
socialmente utili a vantaggio delle comunità piccole e di quelle
più grandi della nostra regione. Di lavori di pubblica utilità
affidati a persone disoccupate indennizzate o da indennizzare se
n'è parlato da tanto tempo, in realtà già dalla Prima Guerra
Mondiale dove in realtà, dopo la Prima Guerra Mondiale e dopo la
Seconda c'erano stati dei provvedimenti tipo il reddito di
cittadinanza in periodi in cui i posti di lavoro disponibili erano
davvero pochi e la povertà era tanta.
Di lavori di pubblica utilità, poi chiamati lavori socialmente
utili, si è parlato molto più concretamente in tutte le parti
d'Italia degli anni '90. Sono state esperienze utili per i tanti
diretti interessati e anche per i Comuni, piccoli e medi, che per
motivi di bilancio non potevano assumere il personale di cui
avrebbero avuto bisogno e utilizzando a costo zero queste persone
hanno così potuto far fronte, con efficacia e risultati, a lavori
stradali, a lavori a favore delle amministrazioni, dei servizi
scolastici, della mensa, di aiuto/assistenza a persone disabili o
che necessitino aiuto. Questi lavori si sono rivelati utili alla
comunità nonostante i possibili episodi di cattiva gestione e di
sfruttamento della situazione che devono essere tenuti sotto
controllo e monitorati. L'utilizzo di coloro che hanno diritto al
reddito di cittadinanza in lavori di pubblica utilità, se ben
gestito, potrebbe essere davvero una importante conseguenza
dell'introduzione della misura stessa, utile alle persone senza
lavoro con scarsa professionalità e anche ai Comuni piccoli e medi,
per far fronte alle tante indifferibili esigenze di cui abbiamo
testimonianza tutti i giorni. Possiamo aggiungere la raccolta dei
rifiuti, il controllo degli alberi a rischio di caduta, le buche
delle strade e ancora tantissimi altri esempi. Ai Comuni viene
consegnato l'onere di predisporre le procedure amministrative utili
per l'istituzione e la gestione di tali progetti. Tutti coloro che
svolgeranno questi lavori dovranno essere assicurati
obbligatoriamente contro gli infortuni sul lavoro e le malattie
professionali INAIL e per la responsabilità civile.
Fatte queste premesse chiediamo l'impegno del Governo regionale
di invitare tutti i Sindaci dei Comuni della nostra Regione a
identificare rapidamente i possibili ambiti di impiego di tali
risorse umane dato che i primi beneficiari potranno essere presenti
già dal mese di giugno 2019.
Président
- Nous sommes en discussion générale. La parole
à l'assesseur Bertschy.
Bertschy (AV)
- Intervengo per proporre alla fine
dell'intervento un emendamento e chiedere alla collega Russo e al
Gruppo 5 Stelle la disponibilità ad accettarlo. Il tema che
introduce con la mozione è oggetto del lavoro che stiamo facendo,
in particolare con i centri dell'impiego, in collaborazione con
l'INPS ma non solo. Siamo entrati nella fase operativa di questa
riforma e ci sono tante attività e tante azioni da portare avanti,
soprattutto molta organizzazione da realizzare visto che, oltre ai
dati citati, ci sono le attività, per esempio, di assunzione da
parte dei Navigator, che non dipendono da noi ma che sono necessari
ora che si arriverà ai primi patti per il lavoro. Il lavoro che
dobbiamo fare è un lavoro che permetta da un lato di verificare
l'applicazione - e anche gli obiettivi - della riforma e,
parallelamente, di verificare come questa riforma vada a incidere
sulle persone che hanno fatto richiesta di reddito, dai dati che ha
citato sono i richiedenti.
L'INPS sta verificando se i richiedenti possano diventare dei
beneficiari e dai primi dati dei primi beneficiari abbiamo già una
prima platea di persone profilate per avere la possibilità di
ottenere un patto per il lavoro. Per dare un dato indicativo sulle
domande verificate, in questa fase siamo intorno ai 158 patti per
il lavoro da mettere in atto nei prossimi mesi. Il primo dato che
emerge è che le persone che avranno la possibilità di ricercare un
patto del lavoro attraverso i centri dell'impiego sono praticamente
le stesse già iscritte ai centri dell'impiego e quindi la platea è
molto simile a quella che comunque già utilizza i nostri servizi.
Abbiamo cominciato sui primi dati a fare alcune valutazioni, per
citare qualche dato: di 158 persone il 37% sono su Aosta e il dato
di anzianità rispetto all'iscrizione ai centri per l'impiego è più
o meno scomposto tra: "fino a 6 mesi" il 23%, "dai 7 ai 12 mesi" il
23%, "dai 13 ai 24" mesi il 45%, "oltre i 24 mesi" il 7%. Rispetto
al dato dell'età risulta che soprattutto le persone più adulte sono
iscritte ai centri dell'impiego e la percentuale più alta sta tra i
45 e i 49 anni che sono intorno al 17% dei 158 iscritti.
Rispetto alla nazionalità il 79% sono di nazionalità italiana,
il 10% di nazionalità marocchina, poi ci sono altre nazionalità per
altre percentuali. Quindi i primi dati, stiamo cercando - mano a
mano che si ottengono - di analizzarli e di verificarli anche
perché, al di là del tema della mozione, la riforma è una riforma
importante e a breve partiranno i concorsi per il potenziamento del
centro impiego, visto che la data entro la quale bisogna espletarli
è molto vicina.
Detto questo, abbiamo incontrato i sindaci perché un'azione
forte da mettere in campo è in collaborazione con loro, vista la
possibilità di dedicare una parte del tempo-lavoro per quelli che
otterranno il reddito di cittadinanza, quindi a tutta la platea,
non solo a quelli che otterranno il patto per il lavoro. Vista
questa possibilità, visto comunque il numero di ore da mettere in
campo, era giusto presentare la riforma al Consiglio di
amministrazione dei Sindaci e con loro abbiamo analizzato i primi
dati in attesa di avere i successivi, aggiornati al mese di maggio,
per capire come verrà implementato l'attuale numero di richiedenti
e quanti saranno i beneficiari. Il lavoro che vorremmo fare con i
Sindaci ha bisogno ed è in attesa del decreto attuativo che entro
sei mesi dall'applicazione della riforma dovrà essere fatto e che
dovrà regolare le parti che sono da regolare, perché gli aspetti
assicurativi e anche la base applicativa dell'utilizzo delle ore e
la disponibilità delle persone non sono aspetti banali. Si era già
in passato verificato per altre attività quanto sia importante dare
la possibilità alle persone di lavorare nei servizi pubblici ma
allo stesso tempo quanto poi tutto questo vada ben codificato per
non rischiare di creare delle difficoltà e anche dei problemi di
gestione. Si è ipotizzato un secondo incontro - evidentemente il
lavoro è in corso - con l'analisi di ulteriori dati che si terrà
sicuramente entro la prima settimana di giugno, nel frattempo la
dirigenza dei centri di impiego sta seguendo sul tavolo tecnico
nazionale l'evoluzione dell'organizzazione del lavoro e stiamo
sollecitando l'applicazione di questo decreto.
La disponibilità ad accogliere la mozione c'è nella misura in
cui si chiede un emendamento che possa da un lato nelle premesse
ricordare che siamo in attesa di questo decreto applicativo e
dall'altro d'indicare che si dà continuità al lavoro iniziato, per
fare in modo che l'organizzazione che mettiamo in campo sia
un'organizzazione che possa essere effettivamente concreta e
utilizzabile per tutti per evitare che si parta a macchia di
leopardo, magari anche facendo degli errori d'interpretazione delle
norme e rischiando poi di non avere la possibilità di realizzare al
meglio tutto quello che è previsto. In questo secondo incontro
declineremo meglio le proposte, sperando di avere qualche
informazione in più sul decreto ed inoltre verificheremo e bene -
loro stanno cominciando a lavorare, come viene richiesto -quali
possano essere eventuali i campi di applicazione che però poi si
devono sposare con le competenze delle persone che possono andare a
ricoprirli. È importante anche per noi comprendere bene qual è la
platea di riferimento per capire se poi le varie aree d'intervento
possono essere utili alle persone che daranno la loro
disponibilità.
Quindi nella premessa inseriremmo e ricorderemmo la necessità
che il decreto venga poi finalmente deliberato e chiederemmo di
modificare l'impegno in questi termini: "Impegna il Governo
regionale a continuare il confronto in atto con i Sindaci dei
Comuni della nostra Regione per identificare gli ambiti e i
progetti di pubblica utilità in cui potranno essere impiegate le
persone che percepiranno il reddito di cittadinanza". Se questa
proposta fosse accolta, potrebbe anche essere interessante
comunque, oltre a dare continuità al lavoro in Commissione,
convocare anche i Sindaci in Commissione per verificare la loro
disponibilità.
Presidente
- Siamo ancora in discussione generale, la
parola alla collega Russo.
Russo (M5S)
- Grazie Assessore. Sono assolutamente
disponibile ad accogliere i due emendamenti, le due aggiunte, anche
perché vanno perfettamente nella direzione in cui avevo pensato
questa mozione, volevo però sottolineare due aspetti. Nel mio
impegno avevo parlato di "Invitare tutti i Sindaci dei Comuni della
nostra regione a identificare rapidamente i possibili ambiti di
impiego di tali risorse umane". Lei ha tolto "rapidamente" ha tolto
"impossibile", va bene, non c'è questione, nel senso che quello che
a me interessava era questo: io mi immagino soprattutto i Comuni
piccoli - anche quelli medi credo - dove i Sindaci avranno
sicuramente contezza del fatto che ci sono alcune aree dove hanno
necessità di risorse aggiuntive e quegli ambiti devono essere gli
ambiti in cui ci si deve già minimamente organizzare, secondo me,
per raccogliere le risorse. Era questo l'intento con cui avevo
pensato la mozione, poi sicuramente sarà mia cura prossimamente in
Consiglio - o anche in separata sede, non c'è questione - di
approfondire come effettivamente queste risorse sono inserite
all'interno dei vari Comuni e se l'inserimento di queste risorse
nei Comuni portano un valore aggiuntivo che è quello per cui sono
pensate queste risorse all'interno dei Comuni e in genere
all'interno del senso del reddito di cittadinanza.
Presidente
- Prima di chiudere la discussione generale,
chiedo il testo emendato. La parola all'assessore Bertschy.
Bertschy (AV)
- Aggiungeremmo quindi: "Con i Sindaci e i
Comuni della nostra Regione per identificare rapidamente gli ambiti
e i progetti di pubblica utilità in cui potranno essere impiegate
le persone che parteciperanno al reddito di cittadinanza".
Al di là dell'impegno, quello che conta molto per i Sindaci sono
gli aspetti organizzativi ed assicurativi perché nei L.U.S. (lavori
di utilità sociale) c'è tutta una esperienza che è maturata nel
tempo e che poi ha permesso di avere una vera e concreta
applicazione del lavoro, altrimenti si rischia poi di abbandonare
le persone nei servizi senza una vera gestione. Quindi una delle
idee è anche quella di capire se non lavorare per piani di nuovo di
zona anche rispetto a questa tematica, che permetterebbe anche ai
Comuni più piccoli di avere un servizio, magari un servizio
integrato. Quindi è in questa direzione che si sta lavorando.
Président
- Je peux fermer la discussion ? Discussion
générale fermée. La parole à la collègue Minelli.
Minelli (RC-AC)
- Semplicemente per dire che il nostro
voto sarà favorevole e che abbiamo ascoltato con interesse anche
quanto esposto dall'Assessore nell'ultima parte. Ritengo che una
mediazione da parte dell'Assessorato della Regione con i Comuni, e
anche l'idea di pensare ad un piano di zona per quanto riguarda
l'utilizzo di queste risorse sia quanto mai opportuna, sia perché
spesso, nel momento in cui bisogna prendere delle decisioni di tipo
organizzativo, i piccoli Comuni sono in difficoltà anche sotto
questo aspetto, e quindi fare un lavoro che sia il più possibile di
collaborazione ha sicuramente degli aspetti positivi. La seconda
cosa - che effettivamente è quanto diceva la collega Russo e che
occorre fare - è identificare in modo rapido gli ambiti di lavoro,
e questo a maggior ragione si può fare se esiste una concertazione.
Di conseguenza il nostro voto, anche con maggiore forza dopo
l'emendamento che mi sembra andare nella direzione di una reale
collaborazione, è positivo.
Président
- La parole à la collègue Pulz.
Pulz (ADU VDA)
- A nostro modesto parere che spero non
offenda nessuno, più che una mozione questa avrebbe potuto essere
un'interrogazione per sapere se il Governo nazionale e quello
regionale siano riusciti un po' a coordinarsi in merito a una
supposta riforma comunque lacunosa e ampiamente criticabile, e
presentata così questa iniziativa sulla questione del reddito di
cittadinanza assume più l'aspetto di uno spot elettorale tipico un
po' dei 5 Stelle, nessuno me ne voglia, ma ormai la mia trasparenza
è abbastanza nota. Non riusciamo proprio a condividere questo
entusiasmo dei colleghi. I cosiddetti navigator, i tutor, devono
orientare e sostenere i beneficiari nel loro piano di reinserimento
al lavoro ma nel frattempo questi beneficiari vengono costretti al
lavoro gratuito presso i Comuni di residenza e la contraddizione
sta nel fatto che quelle otto ore settimanali di lavoro gratuito
presso il Comune possono anche togliere, forse, la possibilità di
lavoro regolarmente retribuito a qualcun altro. Inoltre se i
Sindaci non conoscono quali siano effettivamente le abilità e i
limiti dei beneficiari, diventa un po' difficile ragionare
seriamente nei Comuni su come orientarli e impiegarli nei diversi
ambiti. Devo dire che il voto di Ambiente Diritti Uguaglianza Valle
d'Aosta sarebbe stato di astensione, con l'emendamento proposto
dall'Assessore che sembra andare nella direzione di risolvere
questo nostro ultimo dubbio, votiamo a favore ma senza
entusiasmo.
Presidente
- Altri? Se non ci sono altri interventi, la
parola all'assessore Bertschy.
Bertschy (AV)
- Nell'illustrazione in aula evidentemente
non si possono trattare tutti i temi. Nell'incontro con i Sindaci
una delle attenzioni che è stata posta dall'inizio e che verrà
comunque verificata sarà fare in modo di non sostituire del lavoro
per il lavoro; in quelle aree dove oggi non ci sono servizi o non
vengono appaltati servizi o non possono essere assunte risorse,
dobbiamo cercare di applicare l'area nuova, che non deve essere
vista come una prestazione di lavoro ma deve essere vista anche
come una condizione sociale d'inserimento in attesa di ritornare al
lavoro. Quindi giusta la sensibilizzazione a questo riguardo, ma
posso garantire che è una attenzione che dovremmo dare, altrimenti
si rischia veramente di continuare a lavorare a momenti per uno o
per l'altro, invece l'obiettivo è di lavorare per tutti.
Presidente
- Non ci sono altri interventi, allora
possiamo mettere in votazione la mozione come è stata emendata.
Votazione aperta. Votazione chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK