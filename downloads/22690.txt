Consiglio Regionale della Valle d'Aosta - Oggetto del Consiglio n. 2146 del 21 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2146 del 21 settembre 2006 - Resoconto
OGGETTO N. 2146/XII - Rispetto del divieto di fumo negli
uffici dell'Amministrazione regionale. (Approvazione di
mozione)
Mozione
Ricordato che il 31 maggio, come ogni anno è stata celebrata
la giornata internazionalmente dedicata alla lotta al tabagismo e
che su questo tema le Istituzioni regionali si sono sempre distinte
per l'impegno a ridurre sempre più l'impatto di questo grave
pericolo per la salute, principale e di gran lunga causa di morte
evitabile;
Constatato che in alcuni uffici del Consiglio regionale, sia
nella sede di Via Piave che in quella Piazza Deffeyes, nonché in
altri locali dell'Amministrazione regionale, si possono constatare
odori e tracce di sigaretta o sigaro evidentemente accesi al loro
interno;
Evidenziato il forte effetto positivo del rispetto del
divieto di fumare anche ai fini dell'aumentare il numero di persone
che rinunciano a tale tossicodipendenza e quindi il ruolo e la
responsabilità fondamentali delle pubbliche istituzioni;
Impegna
la Giunta regionale e la Presidenza del Consiglio:
- a richiamare tutti i responsabili della attuazione della
Legge Sirchia, che proibisce il fumo negli ambienti di lavoro, alla
più rigorosa e puntuale verifica dell'astensione dal tabagismo
nelle strutture di loro competenza;
- ad attuare sistematici controlli ambientali, di cui verrà
fatta relazione annuale alla V Commissione consiliare.
F.to: Sandri
Président
- La parole au Conseiller Sandri.
Sandri (GV-DS-PSE)
- Il problema del fumo di sigaretta è
stato ben illustrato dall'Assessore Fosson quando ha presentato uno
degli strumenti più interessanti che sono a disposizione di questo
Consiglio e della Regione e che sono i dati dell'Osservatorio
epidemiologico regionale. È una causa di morte e di patologie molto
importante ed è in assoluto la causa di morte e di patologie che
più facilmente si può risolvere; per cui, rispetto ai grandi
investimenti che la sanità ci richiede - e, come diceva prima
l'Assessore Pastoret, qui c'è sempre il problema degli investimenti
regionali perché mancano fondi -, questo è anche il modo più veloce
per la salute per recuperare grandi disponibilità, perché significa
dover spendere molto meno in sanità, sia a livello di diagnostica,
sia a livello di terapia. È una causa evitabile e lo è soprattutto
perché è legata ad abitudini personali, quindi è importante trovare
i meccanismi per convincere le persone a cambiare abitudini.
Il problema è che è una tossicodipendenza, caro collega Salzone
e, come tutte le tossicodipendenze, non è semplice da gestire; lo
dimostra lo studio della "OMS" che ha pubblicato un bellissimo
atlante del fumo in cui dimostra che il massimo risultato per
ridurre il consumo di sigarette è quello di proibirlo. In tutti i
paesi in cui si sono fatte delle proibizioni tassative sulla
possibilità di fumare nei locali pubblici, nei luoghi di lavoro...
sono stati i paesi che hanno ottenuto il massimo decremento nel
consumo di sigarette e nel numero di tossicodipendenti da tabacco.
Questo è avvalorato anche da altre tavole di questo atlante, che
dimostra come non solo il consumo di sigarette si sia ridotto, ma
si sia ridotto anche in tempi molto brevi: si vedono gli effetti
sul numero dei ricoverati delle persone affette da determinate
patologie e, anche sul relativamente breve e medio periodo, la
riduzione della mortalità nelle popolazioni interessate. Si vede
quindi che l'effetto della proibizione del fumo di tabacco è
l'elemento più importante insieme a quello della pubblicizzazione
dei prodotti che aiutano la disintossicazione da nicotina, per
abituare a togliersi questo vizio.
Abbiamo avuto in Italia una personalità straordinaria, a cui va
almeno il mio personale ringraziamento, che è stato l'Onorevole
Sirchia: come Ministro della sanità ha fatto una cosa straordinaria
ed è stata quella di arrivare, dopo tanti tentativi, compreso
quello di Veronesi... è riuscito ad attuare la proibizione del fumo
di sigaretta negli ambiti di lavoro e nei locali pubblici e questo
si è concretizzato, come tutti possiamo constatare. Si è
concretizzato? Sì e no... qui è il punto per cui siamo arrivati a
questa mozione. Basta girare per gli uffici del Consiglio per
sentire odore di tabacco all'interno delle strutture regionali. Mi
è capitato nei bagni del 2° piano del Palazzo regionale, come si
usava a scuola una volta, di nascosto, di andare a fumare nei
bagni, capita frequentemente anche al 2° piano dei gruppi
consiliari quando si passa davanti all'ufficio del collega
Salzone.
Abbiamo fatto molto, ma credo che si possa fare di più: intanto
spiegare ai Consiglieri regionali che non sono al di sopra della
legge, che la legalità la si insegna soprattutto con l'esempio,
quindi rispettare le leggi, per quanto si possa essere d'accordo o
meno, è un buon esempio che lo si dà a tutta la popolazione;
d'altra parte credo che sia anche una responsabilità dei dirigenti
addetti a questo servizio verificare che in tutta l'amministrazione
pubblica questo divieto sia rispettato. Forse la più grossa
soddisfazione che ho avuto in questi mesi in cui, prima di arrivare
a una mozione, avevo già fatto degli interventi con gli uffici, è
che 2 persone sono venute a ringraziarmi, perché essendo state
redarguite a causa del mio intervento per essere state sorprese a
fumare negli uffici regionali, mi hanno detto: "dottore, poi alla
fine ho smesso di fumare grazie anche a lei e alla tiratina di
orecchi che mi ha fatto dare". Penso che ci debba essere la volontà
di tutti di una mobilitazione da questo punto di vista con
l'esempio e con il rigore. È un modo di rispettare le leggi e di
rispettarci fra di noi, ma anche di insegnare a tutti che il
rispetto è la base di una buona convivenza civile. Dal punto di
vista operativo, e devo dire che il punto fondamentale della
mozione è il primo, il secondo l'ho messo, ma dipende anche dalla
possibilità effettiva delle strutture dell'ARPA di effettuare
questi tipi di controlli; se non è possibile in questa prima fase,
l'importante è questo richiamo fondamentale di tutti i responsabili
dell'Amministrazione regionale a rispettare e a far rispettare la
"legge Sirchia".
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Come "non fumatore" ho facile modo di
rispondere a questa mozione che condivido nella sua impostazione.
Si è detto più volte come il tabagismo e la dipendenza dal fumo
siano nocive, soprattutto perché il tumore del polmone riconosce
come causa certa, scientificamente provata nel 90%, la casualità
nei fumatori; quindi siamo completamente d'accordo, la "legge
Sirchia" d'altronde è una buona legge e non solo ha introdotto
l'obbligo di non fumare nei locali pubblici, ma ha anche previsto
una serie di controlli nei locali pubblici, nell'ospedale, da parte
dei responsabili preposti dell'attuazione di queste norme.
Penso che questa mozione possa essere condivisa nel 1° punto,
accogliendo quello che diceva il collega Sandri. Penso invece che
sia da togliere il 2° punto relativo ai
"controlli sistematici
ambientali"
, perché questi già vengono effettuati e i locali
pubblici già vengono controllati, proprio per le norme previste
dalla "legge Sirchia". Dicevo solo che proprio per andare incontro
a questa che è una dipendenza, sicuramente, chiamarla
"tossicodipendenza" anche se letteralmente è vero che è una
tossicodipendenza, però non rientra nelle dipendenze classiche,
bisogna stare attenti a non essere militarmente proibizionisti
contro questa dipendenza; il povero Consigliere Salzone non lo
definirei un "tossicodipendente", lo definirei un amico che va
aiutato affinché non gli vengano delle malattie neoplastiche, e in
un'epoca in cui si è permissivi verso tante altre dipendenze, non
bisogna essere proibizionisti solo verso questa dipendenza!
Dico quindi che si può sicuramente accettare la mozione per quel
che riguarda il 1° punto, togliendo il 2° punto.
Presidente
- La parola al Consigliere Salzone.
Salzone (FA)
- Sicuramente voterò questa mozione, perché
riconosco che fumare non è una cosa che fa bene. Sono fra quelli
che, in famiglia, se posso disincentivare qualcuno a fumare lo
faccio volentieri, perché so che non è una cosa così intelligente.
Certamente disincentivare al fumo è fondamentale e soprattutto nei
luoghi dove si può recare danno ad altre persone, lo riconosco in
pieno, cerco sempre di stare molto attento, tutti sanno che fumo,
cerco sempre di tenere la mia porta chiusa, ogni tanto accendo
anche qualche fumogeno aromatico per cercare di non arrecare danno
agli altri.
Detto ciò, ringrazio sia il dr. Sandri che il dr. Fosson, non
fosse altro perché sono 2 persone che mi frequentano abbastanza
sovente e mi conoscono bene in modo particolare il collega Sandri,
che credo giornalmente stazioni nel mio ufficio anche per scambiare
delle chiacchiere di carattere generale e devo dire che
costantemente mi osserva questa cosa non molto intelligente che
faccio: quella del fumo. Riconosco e sto cercando di dare l'esempio
a me stesso e agli altri, sto cercando di ridurre e probabilmente
questo richiamo mi aiuterà a cercare di smettere il più possibile.
L'unica cosa - come ha sottolineato il dr. Fosson - che accetto
meno è questa sorta di "criminalizzazione" eccessiva per una cosa
che non ritengo da tossicodipendente vero. Credo che valga la pena
sostenere questa battaglia, ma essere criminalizzati ed essere
additati come fautori di chissà quale danno altrui, mi pare
eccessivo!
Detto ciò, ribadisco che proprio per dare l'esempio e cercare di
migliorare questa situazione all'interno degli uffici stessi,
voterò questa mozione volentieri.
Presidente
- Il collega Sandri ha depositato un
emendamento che vi farò distribuire immediatamente e che prevede la
soppressione del 2° paragrafo del dispositivo. Se non vi sono altre
richieste di intervento, dichiaro chiusa la discussione
generale.
La parola al Consigliere Sandri.
Sandri (GV-DS-PSE)
- Sento qualche brusio sul "no" a
questo ennesimo intervento, ma c'erano 2 questioni che mi
interessava mettere in evidenza: da un lato, ringraziavo
l'Assessore e il collega Salzone per l'appoggio alla mozione, credo
che sia un momento importante. Volevo richiamare il ricordo di
tutti: in quest'aula fino a una quindicina di anni fa si fumava
bellamente, mi sembra di ricordare che nel 1987 avevo tentato di
fare un'altra mozione di questo genere ed ero riuscito ad avere 17
voti a favore e 18 contro perché c'era una maggioranza di
Consiglieri regionali che fumavano. Oggi siamo arrivati a un numero
molto ristretto, spero che fra 7-8 anni anche questo numero
ristretto abbia scelto un'altra strada e consenta di fare, del
Consiglio, un luogo "smoke free".
Devo dire però che avrei preferito un voto contrario da parte
del Consigliere Salzone, ma insieme all'impegno... non di votare la
mozione, ma di non fumare più all'Ufficio gruppi... sarebbe stata
forse un'adesione più concreta a questa mozione! Lo ringrazio
comunque per la disponibilità.
Presidente
- La parola al Consigliere Lattanzi.
Lattanzi (CdL)
- Per dichiarare il nostro voto favorevole
e aggiungere una riflessione al dibattito. Non dimentichiamo che
uno dei più grossi fornitori di sigarette italiane è lo Stato
italiano, quindi sarebbe opportuno che alla volontà dei cittadini
di ridurre ci fosse anche quella dello Stato di smettere lo spaccio
delle sigarette!
Presidente
- La parola alla Consigliera Squarzino
Secondina.
Squarzino (Arc-VA)
- Solo per dichiarare che siamo a
favore di questo. Non siamo intervenuti nel dibattito perché
condividiamo "in toto" le osservazioni fatte dal collega
Sandri.
Presidente
- Do lettura dell'emendamento presentato dal
collega Sandri:
Emendamento
Il punto 2 è eliminato.
Se il Consiglio è d'accordo, pongo in votazione il testo così
emendato:
Mozione
Ricordato che il 31 maggio, come ogni anno è stata celebrata
la giornata internazionalmente dedicata alla lotta al tabagismo e
che su questo tema le Istituzioni regionali si sono sempre distinte
per l'impegno a ridurre sempre più l'impatto di questo grave
pericolo per la salute, principale e di gran lunga causa di morte
evitabile;
Constatato che in alcuni uffici del Consiglio regionale, sia
nella sede di Via Piave che in quella Piazza Deffeyes, nonché in
altri locali dell'Amministrazione regionale, si possono constatare
odori e tracce di sigaretta o sigaro evidentemente accesi al loro
interno;
Evidenziato il forte effetto positivo del rispetto del
divieto di fumare anche ai fini dell'aumentare il numero di persone
che rinunciano a tale tossicodipendenza e quindi il ruolo e la
responsabilità fondamentali delle pubbliche istituzioni;
Impegna
la Giunta regionale e la Presidenza del Consiglio:
- a richiamare tutti i responsabili della attuazione della
Legge Sirchia, che proibisce il fumo negli ambienti di lavoro, alla
più rigorosa e puntuale verifica dell'astensione dal tabagismo
nelle strutture di loro competenza.
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK