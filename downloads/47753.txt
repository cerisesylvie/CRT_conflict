Consiglio Regionale della Valle d'Aosta - Oggetto del Consiglio n. 3926 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3926 del 18 settembre 2024 - Resoconto
OGGETTO N. 3926/XVI - Interrogazione: "Informazioni
riguardanti la Commissione di valutazione delle domande per
l'incarico di Responsabile di struttura semplice di Medicina
d'urgenza".
Bertin (Presidente) -
Punto n. 28. Risponde l'assessore
Marzi.
Marzi (SA) -
Domanda n. 1: "quali sono i motivi che non
hanno consentito all'Azienda USL della Valle d'Aosta la
trasmissione all'Assessorato competente della documentazione
richiesta nel termine dei sette giorni previsti dall'articolo 116
del Regolamento interno del Consiglio regionale". Va precisato che
tale articolo inerente appunto al diritto di accesso dei
Consiglieri, al comma 5 stabilisce che alle richieste di accesso
agli atti vada dato corso con la massima sollecitudine e, comunque,
non oltre venti giorni dalla data di ricezione della richiesta
stessa. Il testo specifica che il termine dei venti giorni è
ridotto a sette giorni lavorativi solo nel caso la richiesta sia
circoscritta alla sola copia dei documenti, precisando che per
"richiesta circoscritta" si intenda quella concernente un documento
facilmente individuabile e a disposizione della struttura
dirigenziale competente. Pertanto, nella fattispecie, non essendo
disponibile la documentazione richiesta, il termine per il
riscontro è entro i venti giorni. Come lei ben sa, gran parte dei
numerosi accessi agli atti e delle altrettanto numerose iniziative
consiliari che pervengono in Assessorato comportano la conseguente
richiesta di informazione e di documentazione all'Azienda USL. Ciò
comporta quindi il significativo e continuativo lavoro degli uffici
che si dedicano a queste attività, che, tra l'altro, ringrazio
sentitamente, che si impegnano a raccogliere riscontri e a
rispondere a quanto viene richiesto pur nei tempi ristretti che
hanno a disposizione.
Domanda n. 2: "per quale motivo non sono state valutate, da
parte della Commissione sopra richiamata, le pubblicazioni su
riviste nazionali e/o internazionali dei candidati riferite
soltanto all'ultimo quinquennio e non riferite all'intero percorso
professionale dei partecipanti". Rispetto a questo quesito,
l'azienda conferma la risposta fornita all'accesso agli atti sul
medesimo argomento, ribadendo che la procedura, non avendo ancora
concluso il suo percorso con l'atto di nomina, deve sottostare alle
regole dell'accesso che in questo caso è qualificato come
"differito". Pertanto, al fine di garantire la tutela generale
dell'azione amministrativa di terzi e dell'istruttoria, le
informazioni richieste potranno essere fornite solo a procedimento
concluso. Stante quanto premesso, precisiamo che i criteri e le
modalità di svolgimento delle selezioni sono in capo alle
commissioni competenti nominate dall'Azienda stessa, la quale
monitora i lavori al fine di garantire il corretto svolgimento.
Presidente -
Replica il consigliere Baccega.
Baccega (FI) -
In data 19 agosto, attraverso una
richiesta di documentazione, ex articolo 116, richiedevo nei sette
giorni previsti dal Regolamento, perché si era in scadenza, gli
atti per il bando dell'attivazione della struttura semplice di
Medicina d'urgenza. Chiedevo copia dell'avviso, copia dei
curricula
dei dirigenti medici che si erano candidati a
ricoprire detto incarico, copia dell'atto di nomina della
commissione incaricata di effettuare, quindi documenti che potevano
essere recuperati o da un messo o comunque anche dal suo segretario
particolare per farli avere.
La Dirigente della struttura in data 23 agosto, la struttura
Assistenza territoriale, formazione e gestione del personale del
suo Assessorato, Assessore, mi risponde: "Quanto richiesto non può
essere trasmesso perché detta documentazione non è direttamente a
disposizione e va reperita presso l'Azienda USL - a 250 metri dal
suo ufficio - e sarà recapitata appena disponibile e comunque entro
la data del 9 settembre 2024". Il 9 settembre la Dirigente di cui
sopra scrive che il Direttore generale dell'Azienda USL, a sua
volta, le scrive che la documentazione richiesta non può al momento
essere esibita in quanto la procedura selettiva non è ancora
conclusa. Questo ci stupisce, ci insospettisce perché, a quanto
sappiamo noi, la commissione di valutazione delle domande
presentate ha fatto le valutazioni sulle quattro candidature,
quindi sui quattro
curricula
pervenuti, ha redatto un
verbale sulla base di un bando che aveva alla base banali criteri
valutativi e che prendevano la valutazione di pubblicazione di
produzione scientifica di candidati solo degli ultimi cinque anni e
non di tutto il percorso professionale dei candidati. Questo è
poco, c'è di più: non si è tenuto conto del rispetto dell'articolo
22 del contratto collettivo nazionale di lavoro del 19 dicembre
2019, cosa ci dice questo punto? "L'incarico di direzione di
struttura semplice quale articolazione interna di struttura
complessa che include necessariamente e in via prevalente la
responsabilità di gestione umana e strumentale è conferibile ai
dirigenti che abbiano maturato almeno cinque anni di servizio e che
abbiano superato la verifica del collegio tecnico". Ebbene,
Assessore, questa ipotesi o subdolo tentativo di imbroglio non può
per nessun motivo andare a concludersi come la commissione nominata
andrebbe a fare, intenderebbe fare; peraltro una commissione
formata da un Primario facente funzione senza specializzazione e un
Direttore di struttura complessa che dieci giorni dopo sarebbe
andato a dirigere la struttura di rianimazione di un ospedale a
Genova. Questo non può passare inosservato, Assessore, vigili con
attenzione su questo percorso, mi guardi e non parli con il suo
collega, perché questa è una cosa importante e non può passare
inosservata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK