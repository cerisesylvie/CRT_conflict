Consiglio Regionale della Valle d'Aosta - Oggetto del Consiglio n. 1277 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1277 del 23 giugno 2010 - Resoconto
OGGETTO N. 1277/XIII - Discussione generale congiunta del
D.L. 90: "Modificazioni alla legge regionale 1° settembre 1997, n.
29 (Norme in materia di servizi di trasporto pubblico di linea)" e
del piano di bacino di traffico della Valle d'Aosta per il periodo
2011-2020".
Président
- Maintenant, comme il a été annoncé ce matin,
nous discutons conjointement les points n° 22 et n° 24; après, dans
l'ordre, on procédera à la votation du point n° 24, c'est-à-dire la
loi, et du point n° 22.
La parole au rapporteur, le Conseiller Bieler.
Bieler (UV)
- Grazie, Presidente. Il piano di bacino di
traffico della Valle d'Aosta per gli anni 2000-2009, approvato dal
Consiglio regionale con deliberazione n. 921 in data 30 novembre
1999 è scaduto il 31 dicembre 2009 e l'elaborazione del nuovo piano
per gli anni 2011-2020 ha messo in evidenza l'esigenza di adottare
alcune misure finalizzate all'incremento del numero di persone che
utilizza il mezzo pubblico per spostarsi, con un'offerta di
trasporti più rispondente alle reali necessità. Il nuovo piano ha
tra i suoi obiettivi quello di creare una nuova rete di servizi di
trasporto pubblico locale caratterizzata da un'unica offerta
integrata composta da servizi minimi e da servizi integrativi, così
che si è reso necessario modificare la legge regionale 1° settembre
1997, n. 29 (Norme in materia di servizi di trasporto pubblico di
linea), che costituisce il quadro normativo di riferimento del
trasporto pubblico di linea in Valle d'Aosta. Si è colta quindi
l'occasione per effettuare altre modifiche puntuali volte ad
evitare interpretazioni non corrette o a rendere coerenti alcune
tematiche trattate anche in altre norme regionali. Nel dettaglio si
è voluto principalmente: rendere coerenti tra di loro gli articoli
riguardanti i servizi che possono essere organizzati e gestiti dai
Comuni, in particolare per quanto riguarda la copertura economica
del costo dei medesimi, che rimane totalmente a loro carico;
introdurre una nuova definizione di servizi minimi con un preciso
rinvio al piano di bacino di traffico e portando dal 3 al 4 per
cento il limite degli aumenti di percorrenza chilometrica prevista
dal piano per ogni sub-bacino, in modo da garantire una maggiore
flessibilità nella gestione delle modifiche ai servizi minimi
previsti; dare coerenza alla norma che prevede la concessione
dell'agevolazione tariffaria, prevista per i soggetti individuati
dalla legge, per l'utilizzo dei mezzi di trasporto pubblico su
ferro e su gomma, anche all'utilizzo degli impianti a fune con
valenza di trasporto pubblico locale (Aosta-Pila, Champoluc-Crest,
Buisson-Chamois, funicolare di Saint-Vincent), in relazione ai
contenuti della nuova legge in materia di impianti a fune del 2008,
che aveva di fatto abrogato il comma che definiva questa tipologia
di impianto, creando un vuoto legislativo; definire in modo
puntuale le categorie di invalidità che possono usufruire del
servizio per disabili e chiarire i casi di temporanea disabilità
accertata dal Dipartimento di prevenzione dell'azienda USL;
riformulare complessivamente i servizi integrativi del trasporto
pubblico, soprattutto mediante: la definizione di tre tipologie di
servizi integrativi: "di linea", "a chiamata" e "non di linea"; la
possibilità di cofinanziamento dei servizi integrativi di trasporto
pubblico da parte dei soggetti richiedenti, ad eccezione dei
servizi scolastici; l'introduzione del concetto di servizio
turistico; la ridefinizione dei taxi-bus quali servizi locali
effettuati da autonoleggiatori, con introduzione della possibilità
per la Regione di contribuire per un massimo del 30 per cento sulle
iniziative avviate e gestite dagli enti locali. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Presentazione
anche del piano di bacino di traffico 2011-2020. Sicuramente questo
è un documento che ha avuto un'elaborazione molto importante,
ricordo che abbiamo avuto modo di iniziare la discussione con una
presentazione a tutti i Presidenti delle Comunità montane già nel
mese di novembre 2009; abbiamo poi avuto una serie di incontri
specifici:
Conseil de la Plaine
, Comunità montane, che lo
hanno richiesto, in modo da fare una serie di riflessioni. Questo
piano di bacino di traffico arriva in un momento particolare che
sta vivendo la Valle d'Aosta, un momento dove a causa di decisioni
della Comunità europea che ha considerato non più applicabile
l'esenzione sulle accise e quindi ha fatto venir meno quelli che
comunemente vengono chiamati buoni benzina... sicuramente
introducono degli argomenti che, rispetto al nostro panorama, sono
argomenti nuovi. Fino ad oggi l'utilizzo del mezzo pubblico è stato
decisamente marginale; sicuramente, rispetto a questo utilizzo,
tante sono le considerazioni: una poteva essere quella dei buoni
benzina, ma nell'ambito delle nostre riflessioni dobbiamo cercare
di fare tutti gli sforzi possibili per migliorare il servizio. Per
migliorare il servizio, molte volte dobbiamo sollecitare tutti i
nostri interlocutori a non considerare il trasporto come l'ultimo
tassello che viene preso in considerazione, perché, se vengono
assunte tutte le decisioni prima e il trasporto è l'ultimo,
chiaramente ci troviamo con una serie di situazioni fra di loro
scoordinate. È per questo che abbiamo avuto una serie di incontri
con il collega Viérin, la Sovrintendenza agli studi, le scuole: per
chiedere, senza voler ledere l'autonomia scolastica, di prendere in
esame l'armonizzazione degli orari, perché, rispetto a questo tema,
capite che gli orari che vengono stabiliti in modo difforme creano
delle situazioni. Per dare un servizio aderente e puntuale ad ogni
plesso scolastico, allora rischiamo di moltiplicare le corse e, dal
punto di vista intuitivo, il cittadino dice:
"ma guarda, questi
pullman viaggiano sempre vuoti!"
. Rispetto a questo, un pullman
che carica degli studenti ha sicuramente il 50 per cento della
corsa che è vuoto, per cui, se carica gli studenti all'andata, al
ritorno è vuoto o viceversa; allora, cercando di armonizzare gli
orari, troviamo delle situazioni del genere.
Per poter incentivare e rendere competitivo il trasporto
pubblico rispetto al trasporto privato, abbiamo la necessità di
fare alcune cose e questo piano ha cercato di introdurre dei
criteri che vi elenco in modo veloce: la ricorrenza, avere delle
ricorrenze che sono ben memorizzabili, avere una tempistica che è
facilmente memorizzabile: ogni quarto d'ora, ogni mezz'ora e ogni
ora, in modo che il cittadino possa ricordarsi, che questa
frequenza lo aiuti a memorizzare gli orari. Sicuramente evitare
quello che fino ad oggi abbiamo fatto, non per colpa nostra, ma
perché sollecitati in continuazione di cambiare durante l'anno gli
orari, perché ci sono delle esigenze ma, laddove è possibile,
evitare una schizofrenia nella costruzione degli orari fra estate,
inverno, mezze stagioni, in modo da valorizzare il sistema. Dal
punto di vista dei collegamenti, l'altro obiettivo è velocizzare i
trasporti, per questa ragione, rispetto alle decisioni, è stata
introdotta una linea per la bassa Valle, che utilizza il tratto
autostradale in modo da rendere il collegamento
Aosta/Châtillon/Verrès/Pont-Saint-Martin molto più veloce rispetto
alle soluzioni del mezzo privato.
È rispetto a questi elementi che si è costruito il piano di
bacino, piano che considera le nuove aggregazioni e le nuove
situazioni che vengono a manifestarsi nel fondovalle. Abbiamo
alcuni comuni che sono collocati nel fondovalle, che sono zone che
polarizzano una serie di servizi, per cui è vero che abbiamo una
serie di collegamenti dalla periferia ad Aosta, ma abbiamo altresì
una serie di servizi che vengono definiti nei poli di fondovalle.
Ad esempio, a Nus abbiamo le scuole, abbiamo gli uffici dell'USL,
abbiamo una serie di servizi che fanno riferimento a Nus, quindi
sicuramente abbiamo dei servizi che dalla periferia vanno ad Aosta,
ma anche dei servizi che da Quart vanno in senso inverso, perché
vanno verso Nus, quindi, rispetto a queste zone, avere i centroidi
di zona che fungono da polo e c'è una circolarità all'interno di
questo polo. Credo sia un tentativo che ha cercato di ottimizzare
le nostre risorse e questo significa che sono state fatte delle
economie da un lato per poter utilizzarle per aumentare il servizio
ad esempio sulle valli laterali. Rispetto a questo tema, introduco
ancora un argomento che è molto significativo, poi probabilmente ci
torneremo. Se qualcuno di voi dovesse posizionarsi sulla statale
dell'alta Valle a Saint-Pierre e dovesse mettersi alla finestra, ad
un certo punto riscontrerebbe una processione di pullman, perché
avremmo il pullman che parte da Valsavarenche e va ad Aosta, il
pullman che da Rhêmes passa e va fino ad Aosta, il pullman che da
Valgrisenche arriva ad Aosta e quello che da Saint-Nicolas va ad
Aosta: quattro Comuni, quattro linee e questi pullman sarebbero -
per essere gentili - mezzi vuoti. Se abbiamo una situazione dove
c'è una rottura di carico e abbiamo queste corse che sono
sincronizzate e abbiamo la possibilità di raccoglierle in un solo
pullman, abbiamo un alleggerimento notevole del traffico.
Sicuramente c'è da parte della nostra comunità un sacrificio
minimo, che è scendere da un pullman e salire su un altro, però
ritengo che siamo nell'obbligatorietà di fare questi ragionamenti,
non possiamo continuare a sentire la gente che ci dice:
"i
pullman viaggiano tutti mezzi vuoti"
, ma quando sono gentili...
Rispetto a questo tema, capite che il servizio non viene meno,
ovviamente c'è la necessità di avere una sincronizzazione degli
orari, ma si fa un passo avanti importante, un passo avanti che
permette di risparmiare questi chilometri e metterli altrove,
tant'è che nel piano di bacino non abbiamo una riduzione dei
chilometri, anzi i chilometri sono leggermente aumentati. Cosa vuol
dire? Che questi risparmi sono stati riplasmati nelle altre
corse.
Questo piano di bacino di traffico ovviamente è lo strumento che
ci permetterà di arrivare all'appalto, di avere nell'ambito
dell'appalto le proposte dei programmi di esercizio da parte di
coloro che parteciperanno e sicuramente all'interno di questa
impostazione abbiamo modo di creare un'armonizzazione che oggi era
sicuramente molto più faticosa. Vi ricordo che questo piano di
bacino di traffico prevede tre sub-bacini, che, rispetto alla
situazione attuale, dove i sub-bacini erano 6, crea una notevole
semplificazione, ma nel contempo crea la possibilità di valorizzare
al massimo le aziende locali che, dal punto di vista dimensionale,
sono più organizzate per un servizio di questo tipo. La scelta di
definire 3 sub-bacini è una scelta definita da una commissione nel
lontano 2007, ancora nella precedente legislatura, quando era stata
fatta una commissione interna dove si era capito che bisognava
semplificare senza nel contempo stravolgere la situazione attuale.
Partendo da quelle valutazioni fatte nel 2007 abbiamo proseguito e
questo è il lavoro che in modo molto partecipato e condiviso vi
proponiamo per l'approvazione.
Président
- La discussion est ouverte.
La parole au Conseiller Donzel.
Donzel (PD)
- Egregio Presidente, cari colleghi, cercherò
di fare un intervento che sia puntuale su alcuni specifici passaggi
del piano di bacino di traffico, perché mi sembra che questa, che
doveva essere un'amministrazione della concretezza, stia diventando
un'amministrazione della filosofia più filosofa della stessa
persona che vi parla, che qualche volta faceva delle citazioni che
venivano un po' derise, ma poi alla fine... Intanto sin dalla
relazione del collega Bieler si parla di una cosa completamente
nuova, di una nuova rete di servizi, sembra che qui siamo andati a
rivoluzionare il trasporto pubblico della Valle d'Aosta, che,
invece di trovare una situazione, ne troveremo un'altra... guardate
che assolutamente non è così! Non c'è questa rivoluzione
annunciata, questa grossa novità conclamata; certo, abbiamo
raccolto in un lungo documento tante cose e le abbiamo messe lì: ci
abbiamo messo la ferrovia che non funziona, quindi sapete che
vantaggi ci saranno ad essere collegati con un servizio che non
arriva mai puntuale, quindi arrivare puntuali a quella stazione
dove però il treno non c'è e chissà dov'è. Parliamo di aerei che
non ci sono, parliamo di metropolitane da venire, non venire,
chissà! Questo sarebbe il grande piano strategico, questa enorme
novità!
Come dicevo, non farò della teoria, andrò a vedere le cose punto
per punto. Intanto, per quanto riguarda le premesse, sono
assolutamente condivisibili, com'è condivisibile quanto ha detto
l'Assessore, nessuno potrebbe eccepire su questi principi che noi
condividiamo completamente, si tratta di capire come questi si
traducono nella vita di tutti i giorni dei valdostani. Mi permetto
di eccepire sul piano teorico che un servizio pubblico non è il
fatto che non abbiamo più i buoni di benzina, allora bisogna
studiare un piano di servizio pubblico efficiente e funzionale; la
filosofia del piano di servizio pubblico è sempre quella legata al
fatto che quanto più riusciamo ad utilizzare questi mezzi pubblici
tanto più abbiamo città come quella di Aosta più vivibili, quindi
sono non solo legate ad una questione di buoni di benzina che, come
al solito, usiamo per dire che è tutta colpa dell'Unione europea
che è cattiva, che ce li ha tolti. Io spero che questa Unione
europea sia valorizzata anche per quanto fa e non solo sempre per
ricordare che toglie qualcosa. La premessa quindi è assolutamente
condivisibile, si riconosce l'importanza di Aosta come luogo su cui
bisogna intervenire, ma poi andiamo alle affermazioni. Si parte con
il principio della sovrapposizione, si dice:
"strano"
, ma
più o meno era uno stesso tipo di amministrazione che faceva questi
piani, non si era accorta che c'era un'incredibile sovrapposizione
di linee, ossia, stando alle affermazioni di pagina 9, c'erano
sovrapposizioni di linee nel fondovalle. Uno dice:
"ma come,
nessuno si era accorto che c'erano dei pullman che viaggiavano e
facevano lo stesso tragitto?"
, ma se andate a verificare, è
semplicemente perché servivano specifiche destinazioni o utenze
particolari, quindi non è che c'era una sovrapposizione, c'era il
pullman degli operai, adesso gli operai non ci sono più, lo
possiamo anche sopprimere; c'era il pullman degli studenti, quindi
non è che nessuno prima si fosse accorto, ma c'erano delle
rispondenze di un certo tipo.
Ancora: pagina 12, c'è un passaggio estremamente importante che
riguarda la ferrovia, anche qui ho già avuto modo di accennare a
questo tipo di problema in un altro Consiglio regionale e lo
ribadisco in tale sede: per noi è assolutamente strategico
l'utilizzo della ferrovia, quindi ben venga questa attenzione da
parte del Governo regionale. Dobbiamo però dirci con chiarezza che,
a fronte di un federalismo che non c'è, quindi di una grande
disattenzione agli enti locali, dobbiamo sapere che questo servizio
ferroviario avrà dei costi enormi per la Valle d'Aosta. Allora o
veramente si riesce a fare un accordo sensato con lo Stato, si
riesce a dire:
"bene, vogliamo occuparci della ferrovia perché
siamo più attenti, responsabili e consapevoli"
, ma sapendo che
questo servizio ha dei costi enormi di cui si deve fare carico lo
Stato, quindi non è una cosa così semplificata, è lo Stato che si
deve far carico di un nuovo progetto per la nostra ferrovia, non
possiamo farcene carico noi, deve finanziare lo Stato una ferrovia
efficiente per la Valle d'Aosta...
Caveri
(fuori microfono)
- ...abbiamo sempre
finanziato noi da 20 anni a questa parte...
Donzel (PD)
- ...lo so, però il problema è che una realtà
piccola come la nostra non riesce a rendere efficiente questa
ferrovia, lo potrò dire che servono ingenti fondi statali per fare
questa cosa? Questo è il principio, quindi se non ci sono tali
ingenti fondi statali, continuiamo a scrivere di un servizio che
non funzionerà, perché servono ingenti fondi statali e deve
metterli lo Stato, perché ho spiegato che una ferrovia come quella
non è una ferrovia che per l'utenza che ha - poi se voi avete dei
dati più efficaci dei nostri... - non è in grado di dare una
redditività tale da giustificare questi investimenti. Si contempla
quindi come una di quelle cose che sono quei servizi necessari
affinché una realtà come la nostra mantenga un collegamento
efficace con realtà come Torino o Milano. Altra questione
assolutamente condivisibile con l'Assessore. L'Assessore ha posto
dei problemi che sono corretti e che troviamo a pagina 15:
regolarità di orari e percorsi, mnemonicità degli orari, semplicità
di comprensione della rete. Ha detto bene l'Assessore:
"siccome
molti di questi servizi riguardano l'utenza scolastica, noi abbiamo
fatto un incontro con l'Assessorato alle scuole, quindi non dipende
tutto da noi, bisogna andare a vedere l'altro Assessorato"
;
l'altro Assessorato dice:
"guardate che c'è l'autonomia
scolastica, quindi liberamente le istituzioni scolastiche si danno
gli orari che ritengono più opportuni"
. E se facciamo così, è
chiaro che non funziona, perché sapete benissimo che se chiudiamo
un giorno di scuola, il sabato, dobbiamo addirittura raddoppiare
eventualmente nella giornata o spostare completamente gli orari,
perché i ragazzi usciranno all'una e venti, alcuni andranno in
mensa, altri andranno a casa, poi ritornano alle due e mezza e poi
ci vuole un servizio pomeridiano. Sì, lei mi fa segno di sì,
Assessore, però fatto sta che abbiamo scritto una cosa che poi
nella realtà in questo momento non siamo in grado di gestire,
perché se diciamo che in Valle d'Aosta, lasciando sugli orari
scolastici (come dice la norma) autonomia alle istituzioni, non ci
rendiamo conto che, avendo noi giustamente collocato delle scuole
in particolari contesti di montagna, faccio l'esempio di Variney,
una scuola media, invece di metterla nel capoluogo, giustamente la
teniamo su un territorio, qui c'è un problema. Bisogna poi che
anche gli attori che giocano la partita in quella cosa siano al
corrente dei problemi esistenti; non basta scriverlo e dire:
"questa cosa va fatta", va fatta, ma poi già scriviamo tutte le
postille, per cui quella cosa non saremo in grado di garantirla,
perché chiunque in qualsiasi momento potrà smontare questo
meccanismo. È chiaro che anche quando scriviamo soluzioni
competitive con il mezzo privato, allora anche qui lo sappiamo che
siamo su strade di montagna; se abbiamo dei pullman di certe
dimensioni, non è che possono fare una curva alla stessa velocità
con cui la fa un mezzo privato. Per quanto siano stati fatti
interventi significativi, rimangono strade di montagna in cui la
percorribilità del mezzo pubblico non è quella di un mezzo privato,
bisogna saperlo. Se poi andiamo a vedere i tratti stradali
Aosta/Courmayeur in cui si può superare la velocità di 50-70
all'ora... lei sa meglio di me quali sono questi tratti: sono solo
due piccolissimi tratti e questo mezzo per mantenere tale
competitività... lo abbiamo scritto, è una cosa importante da
scrivere, ma poi bisogna dire ai cittadini come la realizziamo. La
stessa cosa quando abbiamo parlato della ferrovia, si parla
dell'integrazione ferro-gomma: finché non risolviamo la questione
che gli orari sono fatti a Torino... sappiamo che se gli orari la
ferrovia li fa a Torino e neanche ci dà retta, è improbabile che
riusciamo finalmente a spostare di quei 10 minuti almeno per un
tratto di ferrovia per ottenere questo obiettivo.
La cosa poi che più mi ha colpito è il passo che riguarda le
infrastrutture. Abbiamo fatto un piano che è anche interessante,
usando qualche terminologia nuova, almeno quella c'è, che riguarda
la questione dei centroidi. Annessa ai centroidi però c'è la
necessità di realizzare delle specifiche aree di interscambio,
perché se arriva il pulmino di montagna, devono scendere gli
utenti, poi arriva l'altro e ovviamente cerchiamo di costruire
degli orari che abbiano questa finalità, a quanto mi risulta, né a
Morgex (c'è una fermata addirittura sulla strada statale), né a
Villeneuve si incorre in queste condizioni. Infatti a pagina 21 si
dice:
"su questo tema è fondamentale che gli enti locali, ossia
i Comuni, svolgano il loro ruolo e assicurino dove necessario gli
adeguati interventi su autostazioni e fermate"
. Questo vuol
dire che da qui a chissà quando... ossia noi variamo il piano, però
in questo momento le fermate non sono predisposte per questa cosa e
in alcuni casi sarebbe interessante sapere com'è che raggiungiamo
con un pullman la stazione di Morgex, perché chiunque sa dov'è
messa la stazione di Morgex dice:
"com'è che arriviamo lì?"
,
ossia questo intervento dell'ente locale non è un intervento da
ridere, l'ente locale dove trova i soldi? Può darsi che abbia letto
male io la risoluzione che presenterà la II Commissione, ma
probabilmente tutti questi soldi gli enti locali per rifare tutte
queste fermate, a meno di un miracolo, non so dove li andiamo a
prendere. In alcuni casi si fanno delle affermazioni dove la
situazione è già di quel tipo, perché anche sul cadenzamento
(pagina 23) tendenzialmente mnemonico dell'offerta complessiva di
trasporto lungo la direttrice di fondovalle ci sono alcune linee
che hanno almeno 10 su 12 orari assolutamente cadenzati e in linea,
ossia non è che partiamo dal nulla: andiamo a copiare quello che
c'è e diciamo: facciamo questa cosa che c'è e almeno non
sbagliamo.
Alcune piccole incongruenze. A pagina 26 si parla ancora
dell'importanza di questi centroidi di zona, che - piccolo problema
che abbiamo in Valle d'Aosta - non coincidono con le stazioni
ferroviarie, quindi anche qui ci sarebbe da intervenire. Immagino
io su una località come Villeneuve non sarebbe impossibile
immaginare la realizzazione di un centroide che faccia coincidere
linea ferroviaria, eccetera, ma tutto questo richiede denaro, anni
di lavoro e non può essere liquidato con queste modalità. Le grandi
novità quindi che interessano soprattutto Saint-Marcel e Fénis che
dovranno passare per Nus, quindi l'utenza scenderà, eccetera,
sostanzialmente vedono riprodursi una situazione che già
conoscevamo. Andando ad introdurre delle frasi come quelle di
pagina 37, nell'ambito dei servizi a chiamata rientrano altresì
servizi resi in orario notturno che, sebbene non quantitativamente
definiti dal piano di bacino, saranno ricompresi fra i servizi
integrati da autorizzare annualmente mediante specifici atti di
approvazione. Questo vuol dire che abbiamo fatto il piano, ma ci
teniamo le mani libere, perché non si sa mai che qualche correzione
la dobbiamo fare, ossia stiamo facendo un piano e già diciamo che
lo modifichiamo il giorno dopo. Certamente bisogna scrivere tutto
nel piano, scriviamo anche dei disabili, non arriviamo a 10 righe
per occuparci del problema dei disabili, che sappiamo essere stato
un problema non indifferente. Sappiamo che sono dei costi, ma
questo è un piano, sappiamo quanto costa, sappiamo che c'è un
intervento, però sappiamo anche quanti rilievi sono stati fatti
rispetto alla questione dei disabili e dei servizi che riguardano i
disabili, ma qui ci sono pochissime righe che non presentano
nessuna soluzione innovativa, questo è il punto di fondo.
Un ultimo passaggio a pagina 40: emerge il problema della F8,
perché si dice, oltre a tutto ciò, dallo studio dovranno emergere
soluzioni più indicate per una migliore integrazione dell'area
della stazione di Aosta nel tessuto cittadino, sempre più proteso
verso l'area Cogne-Cidac, vero e proprio snodo di mobilità dove si
integrano mobilità di trasporto pubblico e privato e trasporto su
fune, però ovviamente lì tutto da inventare. Salto a piè pari il
passaggio sul metrò, perché ci direte se ci sono i soldi, oppure no
per farlo, altrimenti anche qui è pura filosofia, ci dovrete dare
indicazioni in merito se ha senso scrivere in un piano cose che non
hanno alcuna forma di finanziamento.
Si va poi avanti concludendo e specificando che le cose che ho
detto io non sono inventate, perché a pagina 48 si specifica che,
nel dettaglio, coerentemente con le previsioni del piano
territoriale paesistico della Regione Valle d'Aosta nei nodi di
interscambio identificati nei comuni di Pont-Saint-Martin, Morgex e
Villeneuve, oltre che nel comune di Nus, attualmente sprovvisti di
infrastrutture idonee, si dovranno effettuare gli interventi; chi
li fa questi interventi? Gli enti locali. Lo scrivete voi che non
ci sono le infrastrutture, non lo dico io; scrivete:
"abbiamo
fatto un piano che prevede il funzionamento di questo servizio, ma
per il momento non ci sono le infrastrutture necessarie per questo
piano"
. Visti i tempi di realizzazione delle infrastrutture,
quindi verranno approvati altri due piani prima che ci siano le
strutture necessarie.
Infine, mi consenta, Assessore, non so se la geografia che la
Gelmini ha tolto dai piani di studio ha cambiato anche la Valle
d'Aosta, pagina 52, qualcuno si è inventato una Regione che non
c'è: la Padania, se andiamo a vedere l'individuazione dei
sub-bacini della Valle d'Aosta, vediamo che la storica geografia
della Valle d'Aosta è cambiata, ossia la Padania è arrivata in
Valle d'Aosta perché non esistono più... anche se si chiamano alta
Valle, bassa Valle, centro Valle i criteri non rispettano più
queste aree geografiche. Tanto valeva chiamarli bacino 1, bacino 2,
bacino 3, perché, se usiamo una terminologia geografica, scopriamo
che questa non risponde ai criteri della geografia valdostana,
almeno quella che insegniamo nelle nostre scuole in Valle d'Aosta,
tanto più scopriamo che si va a scorporare le Comunità montane,
ossia ci sono... visto che molti lavori vengono eseguiti fra
Comuni, visto che si lavora sempre più con le Comunità montane, si
scopre che queste possono essere tagliate in due dai bacini di
traffico e con grande incongruenza: siccome lei dice che ad
usufruire di questi servizi sono soprattutto gli studenti,
scopriamo che nell'area dove insiste la scuola media di Villeneuve,
abbiamo Comuni che insistono su quella scuola media, Cogne,
Aymavilles, Saint-Pierre, che sono scorporati dal bacino alta Valle
e appartengono al bacino centro Valle. Questa è una scelta che
dovrà spiegare lei, a lei va bene così, io dico che personalmente
non la ritengo adeguata, ci sarà la possibilità anche di
obiettare... Allo stesso modo scopriamo che, per quanto riguarda il
bacino di traffico, la bassa Valle arriva fino a Quart; ormai la
bassa Valle, che una volta almeno geograficamente si fermava su
Montjovet... ora Châtillon, Saint-Vincent, tutto dentro! Ovviamente
ci sono dei criteri che lei ha usato per sponsorizzare questa
scelta, sarebbe opportuno che, al di là delle battute, ce li
dicesse, perché sappiamo - e qui arrivo al punto - che
nell'aggiudicazione degli appalti il fatto che una linea sia
maggiormente compresa o meno in un certo bacino favorisce o meno
una certa gara di appalto verso certe società o no...
(interruzione del Consigliere Lattanzi, fuori
microfono)
...Lattanzi, lei questa cosa non la preoccupa, io la chiedo:
chiedo qual è stato il criterio per cui la bassa Valle adesso si
spinge fin lassù.
Il nostro giudizio su questa cosa è legato ad una questione
molto semplice, scaturita anche da un incontro molto istruttivo per
me avuto in occasione di un convegno sul bene comune, in cui c'è
stato un confronto molto interessante con il Presidente, che
richiamava alla concretezza, ossia il bene comune è anche ciò che
si manifesta in modo concreto attraverso risposte concrete. Ecco
l'impressione che ho è che questo piano, che è pieno di nuove cose,
in realtà è pieno di nuove parole ma, dal punto di vista della
concretezza, interviene in modo non così innovatore, soprattutto
perché, dal punto di vista dell'impostazione che mi pare che lei,
Presidente, alle volte cerchi di dare alle cose, è un piano
costruito su cose che mancano, non su cose che abbiamo la certezza.
Qui non c'è certezza di quando avremo la nuova stazione o fermata
dei pullman di Villeneuve e di Morgex, o di Nus, non c'è nessuna
data, nessun finanziamento, c'è: noi lavoreremo in quella
direzione, per adesso le persone arrivano, utilizzano le vecchie
fermate, quindi abbiamo tolto un pullman di qua, sostanzialmente i
chilometri sono questi, abbiamo messo un pulmino di là, c'è questa
grossa novità per gli abitanti di Saint-Marcel e di Fénis che
devono cambiare il pullman a Nus, ma non è questo che dà peso e
corpo ad un piano di bacino di traffico. Francamente questa
incongruenza anche fra propositi annunciati e concretezza ci manca
un po'.
Una curiosità per chiudere. La Provincia di Torino, per non
incorrere in problemi di tipo linguistico-geografico, ha costituito
un bacino unico. Le 42 aziende della Provincia di Torino si sono
consorziate per vincere la gara. Forse qualche volta bisogna anche
guardare fuori da casa nostra e vedere se non si può migliorare il
servizio in modo concreto, invece di tirare fuori da un bacino un
Comune e metterne un altro, se riusciamo a fare una cosa che vada
nella direzione di un minimo di innovazione e di efficienza in più,
fermo restando che le organizzazioni sindacali, l'utenza in
generale rimane preoccupata su quelli che possono essere i costi di
questi servizi. Sappiamo quindi che la crisi colpisce sia il
pubblico nell'erogare i servizi, sia il cittadino nell'usufruirne,
quindi occorre tener conto anche di questo nella formulazione delle
tariffe. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Facciamo anche noi
alcune considerazioni su questo piano di bacino di traffico che
vale per il decennio che comincerà dal 2011 e che scadrà nel 2020 e
che, di conseguenza, è un documento programmatico di molto lungo
respiro, che segue il primo che venne varato dieci anni fa, quando
ci fu un approccio da parte dell'Amministrazione regionale più
omnicomprensivo di quello che era ed è il sistema di trasporto
pubblico locale nel suo insieme.
La considerazione primaria che si può fare è che i valdostani
amano le automobili e questo sarà per la conformazione orografica
del territorio, sarà per gli sgravi fiscali sui carburanti di cui
hanno beneficiato fino al 31 dicembre scorso, diciamo che le
vetture sono il veicolo più usato, se non addirittura abusato dai
residenti (naturalmente mi metto anch'io fra questi) per spostarsi
sul territorio, perché è comoda, perché permette di raggiungere più
rapidamente le destinazioni che ci prefiggiamo e perché coincide di
più con i tempi stretti di una vita che è sempre più stressata, i
quali non hanno le necessarie risposte dal trasporto pubblico
locale che viene effettuato attraverso i mezzi pubblici. Non è un
caso infatti che la Valle d'Aosta si distingua nelle classifiche
regionali per un elevatissimo rapporto fra automobili e abitanti a
discapito di altre Regioni, dove invece questo rapporto è
decisamente più basso, complice il fatto che in altre regioni,
penso all'Emilia Romagna, il trasporto pubblico è decisamente più
sviluppato e più efficiente. Questo è un piano che, sotto il
profilo formale, descrive sinteticamente, e possiamo dire anche con
discreta precisione, la situazione valdostana. Tende ad individuare
degli obiettivi, a fissare determinate priorità ma, rimanendo
sempre su una visione piuttosto generale della questione, senza
andare ad indicare specificamente cosa si vuole fare in questi 10
anni con anche una cadenza temporale più specifica in Valle d'Aosta
per potenziare i diversi servizi di trasporto pubblico locale.
Vi faccio un esempio, che potrebbe essere quello che si ha
leggendo i collegamenti aeroportuali. Sull'aeroporto Corrado Gex,
che comunque è uno snodo che ci piacerebbe pensarlo o immaginarlo
più importante di quello che è, vengono dedicati alcuni capoversi,
ma se voi leggete queste frasi, sono una sintesi di quello che c'è
e che sta accadendo, ma la visione prospettiva la vediamo piuttosto
latente. L'aeroporto si dice che è stato chiuso da giugno 2008 a
fine 2009 per importanti lavori, in realtà ci risulta tuttora
chiuso, l'obiettivo dei lavori è il mantenimento di un adeguato
traffico passeggeri e commerciale di linea e lo sviluppo del
traffico charteristico; ecco questo è l'obiettivo che il piano si
propone per l'aeroporto Corrado Gex. Ho preso un esempio a caso. È
vero che i documenti si fanno scrivere, che i piani è meglio se
hanno una visione più generalista e non troppo puntuale, perché
così sono più flessibili e malleabili a seconda delle esigenze
dell'amministratore di turno, ma da cittadino e non da Consigliere
regionale mi chiedo cosa si vuole fare di questo aeroporto.
Qualche anno fa ci era stata prospettata, attraverso un
masterplan
, una visione se vogliamo più faraonica, però una
visione che aveva un suo disegno, un suo taglio, un suo colore, una
sua vivacità, un suo progettista, Gae Aulenti, anche una firma se
vogliamo, una sua spesa: 30.000.000 di euro. Oggi sull'aeroporto
per esempio mi pare di capire che si guardi con una visione più
riduttiva, al ribasso, come se alla Valle d'Aosta non interessasse
lo sviluppo di uno snodo aeroportuale e questo è scritto nel piano
di bacino di traffico. Faccio un altro esempio, sempre per rimanere
all'aeroporto; aeroporti della dimensione di quello di Aosta
addirittura più piccoli, cito Trapani che ho visto e conosciuto da
vicino, che hanno la fortuna di avere contratti con vettori
importanti stranieri tipo Ryanair, hanno dei voli e dei flussi
turistici di tutto rispetto che portano giovamento a tutta l'area
circostante sotto il profilo turistico, commerciale, di immagine,
di conoscenza del territorio, di valorizzazione del territorio. Noi
abbiamo un vettore che invece sappiamo chi è, sappiamo che è più
distante da Aosta che non presente e di conseguenza, a nostro
avviso, il nodo aeroportuale rimane un problema in quanto nodo e
non in quanto
hub
, sul quale penso che la Valle d'Aosta e
questa Amministrazione avrebbero potuto dedicare più di un
pensiero.
Veniamo agli altri punti del piano di bacino di traffico, un
piano che, proprio per la conformazione orografica del nostro
territorio, guarda in via preponderante al trasporto su gomma,
perché la rete stradale è molto sviluppata e, di conseguenza, sono
le vie di comunicazione fondamentali che permettono il collegamento
fra il fondovalle, Aosta e non solo Aosta, ma fra quel corridoio
urbano che si sviluppa fra Courmayeur e Pont-Saint-Martin, che poi
raccoglie la maggior parte della popolazione residente, e le valli
laterali. Queste strade sono servite efficacemente da una notevole
mole di pullman che si spostano su e giù dalle valli laterali e
lungo l'asse centrale, macinando chilometraggi di tutto rispetto,
tant'è che questi chilometraggi sono stati rivisti al rialzo e
purtroppo sono chilometraggi che non sempre vedono una
corrispondenza di passeggeri che aumentano. La nota dolente del
nostro trasporto pubblico locale su gomma è che abbiamo tanti
veicoli di questo tipo, pullman e corriere, che solcano il
territorio, ma sono spesso vuoti o hanno qualche passeggero che
occupa non un posto, ma due posti, perché c'è tutto lo spazio per
farlo e questo è anche un ragionamento da fare, perché in termini
economici ci risulta che tale servizio in bilancio costi qualche
milione di euro e sono non poche decine di milioni di euro che
vanno a gravare sulle casse pubbliche. Senz'altro questo servizio è
importante, non lo diciamo in termini critici, perché un servizio
di tale tipo deve esistere, a maggior ragione nel momento in cui la
ferrovia non dà più delle risposte concrete e immediate alle
esigenze della popolazione. La ferrovia dava delle risposte 100
anni fa quando avevamo l'orgoglio di essere una delle prime Regioni
che aveva la strada ferrata che attraversava il nostro fondovalle,
adesso è quanto mai un ramo secco, ma soprattutto anche disordinato
e tutt'altro che puntuale, è naturale che alla carenza del ferro si
sia dovuto sopperire con la gomma e che sulla gomma ci siano
investimenti e spese in conto esercizio quanto mai cospicue.
Nel nuovo piano di bacino di traffico la suddivisione in tre
sub-bacini va senz'altro nella direzione di individuare dei
soggetti idonei a governare le aree che sono state delimitate,
ovvero l'alta, la media e la bassa Valle e noi pensiamo che i
soggetti candidati alla gestione e al servizio di questi territori,
che sappiamo essere SAVDA, SVAP e VITA, con gli autisti che
svolgono mirabilmente il loro lavoro, potranno garantire tali
servizi. È auspicabile che questi chilometraggi aggiunti, questa
suddivisione su tre sub-bacini, queste attenzioni che il Governo
regionale rivolge a tale formula di trasporto pubblico locale abbia
come contropartita anche un interesse da parte della popolazione
alla fruizione dei veicoli per i loro bisogni. Se da una parte
guardiamo con attenzione a questo potenziamento, a questa
concentrazione nei confronti di tali aziende che si aggiudicheranno
i 3 sub-bacini, d'altro canto non possiamo non rilevare - e ci
sembra che in commissione sia stato manifestato ad alta voce da più
di qualcuno - la disattenzione che il Governo o l'Assessorato hanno
manifestato nei confronti delle piccole imprese che si occupano di
trasporto e che quindi questa formula del rafforzamento di tre
aziende vada a scapito dei tanti piccoli che invece con anche un
servizio a chiamata, con servizi integrati sul territorio
opportunamente costruiti e allacciati a chi svolge servizi
principali, potrebbero vivere e sopravvivere dignitosamente con i
loro mezzi e con i loro dipendenti. Ci risulta invece - le denunce
in commissione sono state, ripeto, evidenti - che la linea di
indirizzo politico dell'Assessore sia stata invece nettamente verso
i tre sub-bacini, tre aziende concessionarie che se li
aggiudicheranno e dopo di loro il deserto. Su questo punto ci
sarebbe piaciuto sentire qualcosa di più non tanto dal relatore,
quanto dall'Assessore, perché questa è una scelta politica
importante ed è una scelta politica che individua delle priorità in
una direzione e contemporaneamente taglia degli spazi di esistenza
e di imprenditorialità in un'altra direzione.
L'integrazione del servizio - anche questo è un concetto che si
è ripetuto più volte nel documento - è un concetto importante:
arrivare anche ad un bigliettaggio che sia integrato, che sia
omnifunzionale, che non veda l'utente che si serve di un biglietto
per un tipo di trasporto su gomma dover poi ricorrere ad un altro
tipo di biglietto se vuole utilizzare un altro mezzo di trasporto.
Faccio un esempio: per l'utente che si vuole spostare da Chamois
fino ad Aosta pensate che la sua percorrenza vede il dover prendere
la funivia che da Chamois lo porta a Brusson, la corriera che da
Brusson lo porta fino a Châtillon, da lì la coincidenza che si
sposta verso Aosta con un altro pullman, quindi tre mezzi a
prescindere dai tempi che devono essere coincidenti e trovare le
relative coincidenze, c'è l'handicap per il turista che vuole
fruire di questi mezzi di doversi dotare dei biglietti idonei per
il mezzo che vuole utilizzare. L'integrazione del trasporto da
questo punto rimane una voce dichiarata, rimane una bella
dichiarazione di principi, ma da tempo si attende che tale
dichiarazione trovi concretezza. Non so se l'Assessore nel corso di
questa legislatura avrà la forza e la volontà di dare corpo e
sostanza a tale principio; per ora l'integrazione vale come mera
dichiarazione di principio e nulla più.
Sulla ferrovia - lo abbiamo detto - si spendono tanti soldi;
purtroppo RFI e Trenitalia considerano il tratto valdostano come la
conclusione di un percorso che sicuramente non è dignitoso di
interesse, anche perché non ha alcuno sbocco oltre confine e di
conseguenza anche le norme di attuazione che ci vedranno di qui a
poco titolari del ramo valdostano ci impongono delle riflessioni:
cosa ne vogliamo fare di questa ferrovia. Intervenire sulla
ferrovia, se lo si vuole fare pesantemente, significa mettere mano
in maniera altrettanto pesante al portafoglio e, se ricordo bene in
un
summit
di diverse sedute che abbiamo fatto con l'allora
Assessore Pastoret quando si occupava di trasporti, se si mette
mano al portafoglio per cambiare qualcosa nel sistema
trasportistico ferroviario in Valle d'Aosta, servono tanti milioni.
Vista la penuria di risorse che c'è a Roma, non so se lo Stato sarà
così generoso ad elargirci qualche risorsa o se sarà la Regione,
qualora lo decida, di intraprendere questa strada. Sta di fatto che
la ferrovia potrebbe essere un'opportunità, oggi non lo è, oggi è
un disagio che è vissuto dai pendolari che si spostano con
difficoltà lungo questa tratta e che si servono di carrozze che
sono sovente sporche, in ritardo, anche qui nonostante gli
interventi regionali finanziari che sono stati fatti negli ultimi
anni, perché ricordiamo tutti che nel 2006 su 30.000.000 di
investimenti fatti da Trenitalia per acquistare 9 Minuetto,
10.500.000 sono stati generosamente concessi dalla Regione Valle
d'Aosta. Non so se i Minuetto siano stati poi 9 perché c'era una
scansione temporale per poterli... se siamo arrivati a regime o se
ce ne siano solo 5-6 e altri siano ancora in fase di costruzione, o
magari l'idea è già stata abbandonata, ma senza l'intervento
cospicuo della Regione in questa materia ferroviaria saremmo
rimasti al 1900 e qualcosa, senza nemmeno questi Minuetto che
garantiscono perlomeno un minimo di prestigio per chi deve
affrontare questa tratta valdostana che spesso diventa un'odissea
per l'utente. È inimmaginabile che il tragitto Aosta/Torino sia di
una durata di 2 ore.
Vedo che nel piano si parla anche di interventi
infrastrutturali, si parla della lunetta di Chivasso, che dovrebbe
essere evitata, quando sappiamo che il Piemonte non ha alcun
interesse ad eliminarla, tanto meno ce l'ha Chivasso; quindi non
capisco come mai in questo documento modificato dalla commissione
insista ancora tale passaggio:
"realizzazione della lunetta di
Chivasso, progettazione esecutiva e realizzazione dell'opera"
.
Questo passaggio suona come anacronistico, quando l'Assessore
ancora recentemente ad alcune interpellanze proposte dai colleghi
dell'opposizione ha detto che il Piemonte non ha intenzione di
eliminarla. Per alcuni versi, quindi, il piano sembra non aderente
alla realtà, ancorché sia scritto bene e presentato in maniera
ordinata, sia un compito svolto secondo i canoni minimi del
bon
ton
amministrativo. Abbiamo diverse perplessità che ho cercato
di manifestare in maniera succinta; sul trasporto investiamo molto
denaro, dal trasporto pubblico locale potremmo ottenere molto di
più, innanzitutto cambiando mentalità da parte di noi cittadini
residenti, purtroppo la mentalità non si cambia se i servizi non
raggiungono livelli di efficienza minimi come altri Paesi europei
hanno già, ma come livello standard, non livelli elevati, o come
altre Regioni italiane. Non vogliamo non crederci, vogliamo
crederci, dare una certa fiducia alle intenzioni, ripeto,
nonostante alcune contraddizioni e anacronismi che compaiono su
questo documento, per tale ragione annuncio l'astensione del gruppo
del PdL.
Président
- La parole au Conseiller La Torre.
La Torre (FA)
- Grazie, Presidente. Intervengo non solo
per motivare un voto favorevole, ma soprattutto per esprimere un
sostegno convinto nei confronti del disegno di legge n. 90, anche
perché questo provvedimento introduce una nuova visione
dell'utilizzo del pubblico servizio, che parte assolutamente dalla
valutazione del costo-beneficio, ma che tiene conto della realtà
valdostana, perché la mobilità di montagna non è un costo, quindi
in questa nuova interpretazione si va proprio ad individuare tale
rapporto, costo-beneficio, che non parte dal fatto di voler ridurre
i costi, ma di aumentare al massimo i benefici, perché questo è
quello che un ente pubblico deve fare: garantire in una zona
particolarmente complessa come quella della Valle d'Aosta il
trasporto pubblico; secondo me, questo disegno di legge raggiunge
in pieno tali obiettivi. Innanzitutto è stata citata
l'armonizzazione, che credo sia uno dei primi elementi che emergono
dal piano, un'armonizzazione che vede una nuova capacità di
interagire fra gli operatori e i fruitori, fra la Regione e i
Comuni. È poi stato detto con chiarezza una flessibilità dei
bacini, che prende atto di una situazione che doveva essere
modificata, quindi con una semplificazione da 6 a 3.
Si è parlato molto di una maggiore interazione dei trasporti,
credo che questo sia un altro elemento fondamentale. Capisco
Tibaldi quando fa alcune osservazioni in merito alla ferrovia, ma
noi dobbiamo anche prendere atto che la ferrovia è un interlocutore
della nostra Regione, non siamo noi che gestiamo la ferrovia e non
possiamo non tener conto della realtà di questa ferrovia, che vede
una serie di problematiche legate ai locomotori
diesel
, che
sono legate alla lunetta di Chivasso, che sono legate ai passaggi a
livello, che non sono solo un problema della Valle d'Aosta, ma che
fanno parte di una connessione. È inutile avere una ferrovia che
non si connette a qualcosa, non è che noi dobbiamo andare fino a
Pont-Saint-Martin: noi dobbiamo andare fino a Torino, fino a
Milano, non ha senso quindi interagire con una ferrovia se poi tu
intervieni solo fino a Pont-Saint-Martin: devi avere un piano e un
progetto che si vadano a confrontare con tutta una rete
ferroviaria. In questo senso c'è in atto un lavoro quotidiano e
costante che si sta facendo con le Ferrovie, perché si sta parlando
degli incroci telecomandati, si sta parlando di elettrificazione,
si sta parlando, anche traguardando il futuro, di possibili società
miste di gestione; non è forse l'argomento di oggi, ma è un
qualcosa che dovremo affrontare. Certamente il lavoro con la
ferrovia va portato avanti, ma non è questo che riduce oggi
l'importanza di tale piano del traffico.
Parliamoci poi chiaro: il vero obiettivo è quello del
miglioramento del servizio, che credo emerga, perché è quello che è
la vera novità, qui non stiamo lavorando sui costi: stiamo
lavorando sulla possibilità di ottenere il massimo da quello che
spendiamo, quindi c'è un miglioramento del servizio. Non è
peregrino quello che diceva prima l'Assessore: che bisogna tener
conto anche del fatto che non ci sono più buoni benzina, perché è
un dato di fatto che anche i valdostani, trovandosi in una
condizione diversa, cominciano a guardare il trasporto pubblico in
una maniera diversa e si aspettano dal trasporto pubblico qualcosa
di più funzionale alle loro necessità. Metterei anche un altro
evidente elemento: stiamo cercando anche di dare un'educazione
all'utilizzo del trasporto pubblico, cosa che non è semplice,
perché educare i cittadini ad utilizzare il trasporto pubblico è
una cosa complessa, molto dipende da come oggi impostiamo tali
cose, ma anche con quell'idea che si diceva prima di dare la
certezza degli orari, è un elemento che permette a chi deve
costruire dei percorsi quotidiani - pensiamo a tutti i lavoratori
della Regione - di potersi organizzare la giornata in funzione di
alcune certezze. È chiaro poi che il problema non è solo quello del
trasporto pubblico, ma c'è da confrontarsi con la ferrovia, come
abbiamo detto.
Mi sento anche di dire che questo disegno di legge è stato
corretto nel suo iter, perché il confronto è stato molto ampio e
serio sul documento, oserei dire molto partecipato e anche
condiviso. In questo senso non comprendo bene il giudizio di
Donzel, che è un po' severo, negativo, sebbene alla fine condivide
le necessità del piano e gli obiettivi indicati, quindi mi sembra
più la necessità di esprimere una critica, legittima, ma che, di
fatto, non sposta l'importanza di tale disegno di legge. In questo
senso ritengo che tale piano non solo vada votato, ma vada votato
con convinzione, perché rappresenta un passaggio verso una nuova
mentalità di interpretazione del servizio pubblico nell'interesse
dei cittadini valdostani.
Président
- La parole au Vice-président Chatrian.
Chatrian (ALPE)
- Grazie, Presidente. Innanzitutto è
difficile affrontare un dossier così corposo, complesso e
soprattutto un dossier su cui, come l'Assessore ci ha ben
esplicitato, il suo Assessorato ha iniziato a lavorare tre anni e
mezzo fa; è estremamente difficile in 20 minuti poter tirare le
fila e riuscire ad evidenziare i punti di forza o i punti di
debolezza; dietro ci sono decine di persone che hanno lavorato su
questo piano, un piano che arriva successivamente ad una modifica
di un impianto legislativo. Mi soffermerei quindi con voi proprio
sull'impianto legislativo, sul disegno di legge n. 90, per poi fare
qualche considerazione di indirizzo politico per quanto riguarda il
piano di bacino di traffico. Un plauso all'Assessore per quanto
riguarda il metodo di lavoro, è stato detto anche in commissione.
C'è stato il tentativo, difficile, come è stato detto da tutti i
colleghi: abitiamo una regione di montagna, tante vallate
urbanisticamente concentrate in 5-6 centri, più della metà della
popolazione valdostana che nei fine settimana e nei periodi
vacanzieri raddoppia, con le difficoltà che conosciamo molto bene,
soprattutto per i Paesi con vocazione turistica. Un plauso quindi a
livello di metodo, perché su questo piano si vede che si è cercato
di mettere insieme le esigenze degli enti locali, delle Comunità
montane, delle persone anziane, degli studenti e delle diverse
località che hanno vocazioni differenti, cercando di assemblare,
l'Assessore diceva:
"il tentativo c'è stato"
. Sempre in
relazione al metodo - la butto sul tavolo della discussione - forse
un mese fa, rinnovati i 68 Comuni, avremmo potuto magari aspettare
un mese per avere un loro posizionamento. Lo so che sono tre anni
di lavoro e di strategie, sono tre anni di indirizzo, però 68
Comuni hanno cambiato le visioni, gli indirizzi e magari chiedere a
questo nuovo CELVA il proprio parere poteva essere interessante,
proprio perché le amministrazioni locali giocano un ruolo non solo
di portafoglio, ma di servizio pubblico. È solo una piccola
idea.
Sul disegno di legge n. 90 qualche piccolo passo avanti è stato
fatto, soprattutto per quei Comuni turistici che avevano delle
grandi difficoltà a dare dei servizi integrativi interni, dove
dovevano per forza passare tramite il concessionario, quindi grandi
difficoltà. Ad oggi questa apertura c'è, era un'esigenza che
partiva dalle nostre comunità e soprattutto dai nostri Comuni
turistici; un passaggio anche ad un piano eventualmente un po' -
utilizziamo questo termine - dinamico. Sono d'accordo di non
esagerare sui piani dinamici nel momento in cui oggi il Consiglio
andrà ad approvare un piano che durerà 10 anni, una durata
lunghissima, quindi non possiamo fare delle cose statiche. Se certe
scelte non sono corrette, bisogna avere la possibilità di
modificarle durante la fase di bando, durante la fase di gara,
quindi diciamo positivamente anche quella possibilità di aumentare
la percorrenza dei chilometri. È positiva anche la parte legata ai
servizi integrativi di linea, non di linea e a chiamata, dove
qualche piccolo passo in avanti è stato fatto. Ho cercato di
evidenziare sul disegno di legge quelli che sono i punti di forza,
dove in precedenza avete cercato di mettere insieme le esigenze che
partivano dal basso. Adesso cerco di portare qualche contributo,
oltre che qualche punto di debolezza legato al disegno di legge,
quindi all'impianto.
Analizzando bene le premesse (indubbiamente l'analisi che è
stata fatta sul vecchio piano di bacino del traffico 2000-2009) ci
accorgiamo che una delle difficoltà era proprio quella di avere
diviso il territorio in 6 sub-bacini artificialmente, non entro
neanche nel merito della geografia, la conosciamo chi più, chi
meno, è una scelta scientifica e, nel momento in cui uno decide di
ritagliare un territorio, scientificamente bisogna prendere delle
decisioni. Proprio sul nuovo piano di bacino del traffico a pagina
51 si dice:
"la riduzione del numero di gestori aiuta la
semplificazione dell'attività di controllo e interlocuzione della
Regione"
. Cito questo perché abbiamo presentato tre emendamenti
sul piano di bacino di traffico e un solo emendamento sul disegno
di legge n. 90, quell'emendamento va nella direzione di fare un
bacino unico. Ci siamo chiesti se aveva senso, se c'erano le
condizioni, se poteva aiutare questo nuovo piano, questo nuovo
servizio che andrà a garantire un servizio migliore, ma soprattutto
un servizio che sia utilizzato, se aveva senso suddividere
artificialmente in sub-bacini questo territorio. Siamo arrivati ad
una conclusione, anche perché in commissione il dibattito c'è stato
ed è stato un dibattito leale e franco, a tal proposito avevo anche
chiesto delle delucidazioni all'Assessore, e già in commissione
abbiamo approfondito punti di forza e punti di debolezza e ci siamo
chiesti:
"Ma le nostre aziende, quelle strutturate, che hanno
organici, mezzi, che hanno investito a livello imprenditoriale sul
domani, possono partecipare, come e in che maniera?"
.
D'altro lato, per quanto riguarda i concessionari, ci siamo
chiesti qual è l'esigenza dell'Amministrazione regionale: se è
positivo avere un interlocutore unico, un referente unico che
rappresenta un consorzio, un interlocutore per quanto riguarda le
tariffe, un interlocutore che semplifica anche il controllo. Un
altro plauso che facciamo è riferito al fatto che sono inserite una
serie di possibilità di controllo su questo piano. Il bilancio
regionale fa un grande sacrificio quando mette a gara questo
servizio pubblico e, proprio perché è un grande sacrificio, è
necessaria anche la possibilità di controllare. Riteniamo che avere
un bacino unico, e soprattutto un referente unico, possa aiutare a
semplificare anche il quadro di controllo. Tutto questo potrebbe
dare una mano anche a interventi successivi di integrazione e di
modifica sia nei servizi essenziali, sia in quelli integrativi.
Ecco perché ho cercato di portare a conoscenza quali potrebbero
essere questi punti di forza e soprattutto quale potrebbe essere il
risultato su due filoni: quello regionale di risorse pubbliche e
quello di servizio. Il nostro obiettivo penso sia quello di far
utilizzare questo nostro servizio pubblico e in terza battuta far
crescere anche le nostre imprese, creando le condizioni per
lavorare insieme, per poter partecipare a dei bandi importanti di
livello europeo.
Oltre a questo, ci siamo permessi di portare il nostro piccolo
contributo, perché capiamo che in un piano non si può dettagliare
tutto, ma si deve armonizzare, condivido il termine "armonizzare",
perché non è semplice. Siamo un po' scettici non tanto sul nome -
"centroide" - (possiamo anche fare dell'ironia) non è quello che ci
preoccupa, ma è come avere organizzato un bando importante senza
avere le strutture - è stato detto da qualche collega -, o ci sono
ancora diverse difficoltà per organizzare questi snodi importanti,
questi scambi, oltre al fatto di far scendere o salire due volte
l'utente, perché l'obiettivo nostro è quello di garantire un
servizio efficiente che sia quanto meno competitivo al sistema
privato. Pensiamo che in questo momento forse il fatto di
focalizzare totalmente questa volontà di centralizzare nel fondo di
tali vallate tutti questi interscambi non sia opportuna. Ci pare
che ad oggi questa proposta non sia ancora pronta. Chiediamo quindi
di rimodellarla, chiediamo di integrarla, ecco perché prima vi
parlavo di un piano dinamico e in questi 10 anni creare le
condizioni per... C'è lo spazio, ci sono i tempi, ma soprattutto
chiediamo dei sacrifici enormi agli enti locali, allora forse
possiamo chiedere ai concessionari delle proposte, anche una serie
di elementi in più che possono proiettare e provare a modificare
questi interventi.
Oltre a questi due contributi che vanno a modificare gli
obiettivi principali del piano, perché - ripeto - condividiamo
l'impianto come è stato rimodellato, mi sembra che ci sia stata una
volontà di creare le condizioni per il solo 2010; allora se siamo
d'accordo sui rimodellamenti che sono stati fatti, ci sembra che
manchi la seconda parte. Questo piano è per la seconda parte
2010-2020, quindi analizziamo bene quello che è stato detto e
scritto da parte degli uffici, dei concessionari e degli utenti,
quindi le tre categorie che dovrebbero concorrere a mettere sul
tavolo un piano innovativo, è stata utilizzata questa parola. Sì,
proviamo a farlo innovativo, ma non a piccoli passi. Proviamo, se
ci sono delle criticità, cerchiamo di mettere sul tavolo dei punti
di forza; se c'erano dei nuovi metodi, dei nuovi nomi come sono
stati utilizzati in questo piano, cerchiamo di dare corso a nuove
soluzioni.
Oltre alla parte di contributo legata al discorso di un bacino
unico, di un referente unico, di associazionismo unico e ad
eliminare questi centroidi, che al momento sono solo sulla carta e
non riescono a dare corso a quegli obiettivi riportati su questo
piano, abbiamo cercato di dare, e qui termino, il nostro contributo
anche per quanto riguarda l'ipotesi di un sistema di trasporto per
Aosta. Visto che è un'ipotesi segnata da parte del Governo
regionale di intenti, abbiamo cercato di valorizzarli, a nostro
avviso non possono implementare il servizio pubblico e soprattutto
dare un servizio migliore, perché immaginiamo che l'obiettivo di
tutti sia spendere meglio il denaro pubblico, spenderlo bene e
cercare di aumentare i nostri potenziali fruitori, in modo che
possano scegliere fra sistema privato, la macchina, e il sistema
pubblico che sia organizzato bene, efficace ed efficiente.
Grazie.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Anche noi
vogliamo dare il nostro contributo, essendo questo un importante
provvedimento che questa maggioranza ha messo in cantiere per tale
legislatura. Non abbiamo partecipato ai lavori della commissione,
perché non siamo presenti, ma abbiamo letto tutta la
documentazione, abbiamo avuto anche modo di avere un confronto,
seppure breve, con l'Assessore. Abbiamo formulato una sorta di
dichiarazione breve, che ci consente di dare valore a questo
importante provvedimento. L'elaborazione del piano di bacino del
traffico per il periodo 2011-2020 è stato elaborato tenendo conto
del documento redatto dal Dipartimento trasporti su incarico
dell'Assessore e costituisce lo scenario di riferimento per la
prossima gara di appalto per l'affidamento dei servizi di trasporto
pubblico. Il gruppo di lavoro costituito ha fornito le linee guida,
che hanno consentito di elaborare il nuovo piano, quindi anche noi
pensiamo di dover fare un plauso soprattutto al metodo che è stato
rilevato dai colleghi.
La prima considerazione da fare è relativa al fatto che è
piuttosto evidente l'elemento di novità rispetto al precedente
piano del 2000-2009. La seconda considerazione è relativa
all'individuazione delle nuove esigenze e criticità emerse, che
hanno consentito di intervenire laddove le progettualità del
passato non erano state pienamente sviluppate. Riorganizzazione
dell'offerta e razionalizzazione sono la base di un'offerta
qualitativa e quantitativa importante. Scendendo nel particolare,
vale la pena di sottolineare che, a fronte di una mobilità
giornaliera sistematica stimata intorno alle 60.000 unità
giornaliere, composte prevalentemente da studenti e da lavoratori
residenti, bisogna aggiungere quella mobilità turistica valutata
attorno ai 875.000 arrivi turistici all'anno, pari a quasi 7 volte
la popolazione residente. In questo quadro dobbiamo evidenziare
come nella progettualità del piano sia presente il disegno di una
nuova rete di trasporto pubblico, in grado di soddisfare meglio la
domanda e la qualità dell'offerta. In particolare il servizio di
trasporto pubblico su gomma, che segue la direttrice compresa fra
Courmayeur, Aosta e Pont-Saint-Martin, sarà organizzato tenendo
conto di una tendenziale integrazione oraria rispetto al servizio
di trasporto ferroviario presente nella linea
Aosta/Pré-Saint-Didier e Aosta/Pont-Saint-Martin/Chivasso.
Rispetto al vecchio piano di bacino di traffico, viene formulata
la rete di trasporto che prima prevedeva 6 sub-bacini; oggi con il
nuovo piano a 3 sub-bacini: alta Valle, centro Valle e bassa Valle
si ritiene di dover sviluppare il concetto di integrazione di
diverse tipologie di servizio e la gestione unitaria, favorendone
il funzionamento e responsabilizzando di più il gestore sui
risultati e sul rispetto degli orari. Il nuovo piano quindi
ridisegna una nuova rete che dovrà essere capace di soddisfare
maggiormente la domanda, migliorando la gestione delle
informazioni, la visibilità, il confort a bordo dei mezzi
utilizzati, come i dispositivi per i disabili, l'aria condizionata,
eccetera, e la qualità del servizio generale, cercando di
ottimizzare le risorse per dare una maggiore risposta alle vallate
e rendendo più armonioso il progetto di bacino di traffico stesso.
Questa è una scelta politica importante e pensiamo sia la scelta
migliore.
Président
- S'il n'y a pas d'autres interventions, je
ferme la discussion générale.
La parole à l'Assesseur au tourisme, aux sports, au commerce et
aux transports, Marguerettaz.
Marguerettaz (UV)
- Grazie, Presidente. Intanto per
ringraziare tutti coloro che hanno dato il loro contributo, il
sostegno da parte della maggioranza, di coloro che hanno avuto modo
di lavorare, ma parimenti un ringraziamento anche a tutti coloro
che hanno voluto dare il loro contributo in sede di commissione,
così come nei vari momenti di approfondimento. Sicuramente non
siamo qua a dire che improvvisamente abbiamo la bacchetta magica,
che improvvisamente riusciamo a risolvere tutti i problemi. Un tema
di questo genere potrebbe appassionarci per discussione di giornate
e giornate senza arrivare a nulla. Condivido allora assolutamente
il fatto di fare filosofia, siamo concreti e, rispetto a questo,
neanche c'è il prurito di voler essere nuovi a tutti i costi, il
lavoro fatto fino ad oggi riteniamo sia stato un lavoro improntato
per fare bene, per cercare di dare delle risposte e per dare un
valore aggiunto alla nostra comunità. Quando si parla di novità, si
parla di prendere atto di un percorso di evoluzione, di
bisogni.
Il tema che credo appassioni di più dal punto di vista degli
interventi è stato quello della definizione dei centroidi; al di là
della definizione, qua abbiamo anche persone molto più preparate di
me, basta che prendano Google e vadano a cercare "centroidi di
zona, trasporti", troveranno che questa è la denominazione che
tutte le università, tutti coloro che si occupano di trasporti
utilizzano, poi che sia armonico o meno, che piaccia o meno, è un
termine scientifico utilizzato da tutti gli studiosi in materia di
trasporto. Non crediamo di aver fatto nulla di nuovo, perché i
centroidi sono già una realtà; oggi abbiamo già i Comuni di
Pont-Saint-Martin, di Verrès, di Châtillon, di Aosta, di Morgex e
di Courmayeur, che di fatto sono centroidi, non c'è nulla di nuovo,
sono stati introdotti in questo concetto Villeneuve e Nus.
Ovviamente anche in questo discorso nulla di elaborazione da
laboratorio, ma semplicemente una presa d'atto dei servizi e delle
situazioni che in quei comuni nel tempo sono emerse, nel senso che
lì sono stati posizionati dei servizi.
Rispetto a questo, l'argomento: "ma vengono prima le
infrastrutture o vengono prima le programmazioni?", se dovessimo
aspettare che le infrastrutture siano terminate, non approveremmo
nessun piano di bacino e rimarremmo qua per almeno diversi anni.
Questa è solo la presa d'atto di una situazione, dopodiché qua
sembra che ci sia la necessità di sapere il punto dove uno si
ferma; questi sono i programmi di esercizio, già oggi ribadisco che
Morgex è un centroide di zona e nessuno si sogna di portare il
pullman laddove c'è la stazione, perché ci sono situazioni dove non
c'è una raggiungibilità, ma sicuramente c'è all'interno di quel
comune la necessità di creare un interscambio. Rispetto a questo
tema, in prospettiva c'è la necessità di indirizzare degli sforzi
progettuali ed economici per creare le infrastrutture, quindi la
presa d'atto di un bisogno sicuramente ci condurrà a delle scelte
per costruire queste infrastrutture, non mi sembra che tale
discorso sia estraneo. Mi avete fatto - adesso non mi ricordo il
gruppo di minoranza - un'interpellanza per sapere quali fossero le
attività per monitorare tutte le fermate degli autobus dell'alta
Valle e tutto il ragionamento che doveva essere fatto con l'ANAS,
quindi, da quel punto di vista, non si nega questo tipo di
percorso. Oggi dobbiamo prendere atto di determinate esigenze
trasportistiche e, da questo punto di vista, dare una soluzione a
tali esigenze trasportistiche; in seguito ci saranno tutte le
attività per definire queste infrastrutture.
Occorre fare una precisazione qualora qualcuno abbia ancora dei
dubbi. Rispetto alla regolarità e rispetto ai servizi scolastici,
quando noi parliamo dei criteri, parliamo dei servizi minimi. I
servizi minimi non comprendono i servizi scolastici che sono
annoverati fra i servizi specifici e, da questo punto di vista, il
lavoro che abbiamo fatto è cercare di armonizzare, ma lì sul
servizio scolastico, come per i servizi indirizzati ai lavoratori,
abbiamo dei servizi specifici; il problema è dare delle risposte
alla mobilità non sistematica: quella che viene soddisfatta dai
servizi minimi ed è lì che dobbiamo immaginare la regolarità, negli
altri ovviamente dobbiamo dare delle risposte a dei bisogni che
sono ben identificati, quindi sono due capitoli diversi.
Per quel che è della rapidità, ci sono i limiti di velocità, ma
non è che ci sono solo per il pullman, i limiti ci sono per tutti,
ovviamente a seconda della dimensione, a seconda della tipologia,
però, rispetto a questo, parliamo di competitività in termini di
tempo cercando di evitare per i trasporti di media e lunga
percorrenza una serie di fermate, che vanificano e sconsigliano
l'utilizzo del mezzo pubblico. Rispetto a questo tema, quindi le
osservazioni fatte in commissione credo siano assolutamente ovvie,
ma ribadisco che i limiti di velocità non ci sono solo per i
pullman, ci sono anche per i privati.
Per quanto riguarda l'attenzione verso i piccoli e verso gli
artigiani, mi ha preceduto il collega Chatrian. Noi nel disegno di
legge n. 90 abbiamo introdotto una novità molto importante, dove
abbiamo sottratto il monopolio ai concessionari; il sentir dire che
non abbiamo avuto attenzione mi pare ingiusto nei confronti di un
provvedimento, dove è stata data un'opportunità molto importante. È
vero che, Tibaldi, "l'appetito vien mangiando", quindi
probabilmente qualcuno vorrebbe anche occuparsi non solo di quello
di cui non si è mai occupato, ma anche di settori... che
creerebbero un pasticcio incredibile nella gestione delle tratte,
quindi l'apertura come era stata chiesta da qualche rappresentante
degli artigiani anche sui servizi integrativi... immaginatevi tutte
le tratte scolastiche dovrebbero avere degli appalti individuali,
creando un carico amministrativo burocratico incredibile. Noi
riteniamo che il servizio possa essere fatto con una certa
economicità sia sui servizi minimi, sia sui servizi integrativi dai
concessionari, da coloro che partecipano alla gara.
Ancora: dal punto di vista delle aziende e del sub-bacino, noi
abbiamo cercato di elaborare un modello che semplificasse il quadro
attuale, da 6 sub-bacini siamo passati a 3 sub-bacini, creando una
semplificazione che riteniamo possa essere considerata
importante.
Io però vorrei mettervi d'accordo, perché, nel momento in cui
abbiamo una serie di attività che vengono fatte anche in altri
domini, guardiamo con una certa preoccupazione l'arrivo delle
multinazionali, l'arrivo di coloro che fagocitano tutto. Voglio
dire a tutti che facciamo degli appalti europei, quindi non
possiamo né indirizzare, né condizionare, né obbligare i soggetti a
fare consorzi o qualsiasi altro tipo di discorso. Ad oggi creare la
situazione perché la Valle d'Aosta non diventi una colonia di una
grande multinazionale riteniamo sia un valore aggiunto e, in virtù
di questo ragionamento, riteniamo di dare le possibilità più ampie
affinché ai nostri appalti partecipi il maggior numero di aziende;
ovviamente gli appalti sono appalti europei e danno la possibilità
a tutti, evitando di creare delle barriere che, stante la
situazione attuale, possono favorire solo grandi gruppi. Io non
credo che qualcuno in questo Consiglio sia mai intervenuto per
sollecitare l'Assessore ai lavori pubblici affinché arrivino le
multinazionali e tutte le nostre imprese non abbiano la possibilità
di partecipare; rispetto a questo tema, credo sia un parallelo,
d'altra parte questo ragionamento è stato fatto anche in altri
settori e non c'è rispetto a questa scelta una situazione caotica,
perché i 3 sub-bacini semplificano le negatività di oggi, ovvero
avere delle corse che si sovrappongono con l'impossibilità per il
passeggero di scegliere una linea piuttosto che l'altra. Faccio
l'esempio: sul sub-bacino di media Valle, di Aosta avevamo la valle
del Gran San Bernardo servita da un concessionario e Aosta servita
da un altro, ma tutte le tratte che andavano verso il Gran San
Bernardo fino a Gignod erano servite da colui che aveva la
concessione di Aosta e il passeggero si vedeva i pullman passare
davanti senza poterli prendere, perché aveva un biglietto di un
altro concessionario. Con questa suddivisione questo è superato e
quindi non c'è nessuna confusione, abbiamo un coordinamento dei tre
sub-bacini che è ovvio. Non vogliamo fare nessuna violenza sulle
denominazioni, sicuramente potevamo chiamare sub-bacino uno,
sub-bacino due e sub-bacino tre; il fatto di chiamarlo alta Valle,
bassa Valle, media Valle era per dare un'indicazione, ma potevamo
chiamarli est, ovest e centro e avremmo dato un valore aggiunto. Se
ritenete che la bassa Valle sia particolarmente invasiva però... il
perché... al contrario... se mi chiede questo al di là della
denominazione, avere il sub-bacino che arriva fino a Quart e a
Nus... è in virtù della considerazione di introdurre Nus come
centroide di zona, quindi indicare una mobilità tra Quart, Nus,
Fénis e Saint-Marcel che fa centro sul servizio comunitario che
viene dato a Nus, ovvero la scuola, ovvero gli uffici dell'USL.
Credo che sulle proposte ci potremo entrare durante la
discussione, ma proprio con grande serenità riteniamo di aver fatto
un lavoro che non necessariamente deve avere il carattere della
novità intesa come dei fuochi di artificio, come la scoperta della
formula della polvere da sparo. Non so se c'è qualcuno che ce l'ha,
ma, dai nostri confronti, abbiamo avuto degli interlocutori che
hanno rappresentato delle esigenze, ma che poi hanno convenuto su
una serie di passaggi. Rispetto a questo, devo ringraziare il
lavoro fatto dagli uffici, che è stato detto correttamente dal 2007
lavorano su questo dossier cercando di dare delle risposte ad una
comunità che ha delle istanze e che ha delle esigenze che non
sempre sono coniugabili.
Si ricorderà ancora nella precedente legislatura e all'inizio di
questa la Consigliera Fontana con me ha dovuto fare una serie di
approfondimenti per dei casi specifici per una persona e, rispetto
a questo, il vantaggio del modello Valle d'Aosta è che anche questa
persona, il singolo non è abbandonato! Il singolo, che ha un
problema di dialisi, che ha un problema medico, viene considerato
come persona! Il modello Valle d'Aosta quindi è un modello
sicuramente attento, poi - ripeto - i miracoli non si possono fare,
ma con un lavoro costante, metodico e anche poco nobile credo che
si possa risolvere.
Sul discorso del libro dei sogni, se non avessimo introdotto
nell'ambito di questo disegno gli studi che ci sono, quindi il
people mover
lo abbiamo introdotto come ipotesi, come uno
studio, non c'è scritto altro, non è una provocazione; se non lo
avessimo scritto, ci sarebbe stato qualcuno che avrebbe detto:
"fate un piano di bacino e non mettete le cose che state
analizzando!"
.
Il piano di bacino di traffico è stato costruito con le
condizioni attuali, introducendo questo e, se dovesse poi
concretizzarsi tale tipo di progetto, è ovvio che quel piano
avrebbe delle modifiche che ci porterebbero di nuovo in Consiglio a
fare dei ragionamenti soprattutto per quel che è del trasporto
urbano e del sub-bacino di media Valle, ma dare trasparenza
all'azione della maggioranza del Governo riteniamo sia una
priorità, ecco perché è stato introdotto. Credo che avremo modo di
tornarci con gli emendamenti che discuteremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK