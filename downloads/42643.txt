Consiglio Regionale della Valle d'Aosta - Oggetto del Consiglio n. 183 del 16 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 183 del 16 dicembre 2020 - Resoconto
OGGETTO N. 183/XVI - P.L. n. 7: "Disposizioni urgenti per
permettere la revisione degli ambiti territoriali sovracomunali di
cui all'articolo 19 della legge regionale 5 agosto 2014, n. 6,
nonché il correlato conferimento dei nuovi incarichi ai segretari
degli enti locali. Modificazioni alla legge regionale 24 settembre
2019, n. 14."(Approvazione di un ordine del giorno).
Bertin (Presidente) -
I relatori vogliono intervenire? È
stato depositato, riferito a questa proposta di legge, iscritta al
punto 21.01 dell'ordine del giorno, un emendamento sottoscritto da
tutti i Gruppi e anche un ordine del giorno. Vi sono due relatori:
per la maggioranza il collega Grosjacques e per la minoranza il
collega Sammaritani. Per la relazione, collega Grosjacques ne ha
facoltà.
Grosjacques (UV) -
Prima di passare all'esame
dell'articolato, consentitemi di fare i dovuti ringraziamenti ai
colleghi di maggioranza e di opposizione delle Commissioni I e II,
compresi coloro che, pur non avendo apposto la loro firma sul
disegno di legge, hanno inviato le loro suggestioni e che,
consapevoli dell'importanza di questa proposta di legge per il
sistema delle collettività locali, si sono resi disponibili a
collaborare e a migliorarne il testo attraverso i loro contributi,
al collega correlatore Sammaritani, alla struttura degli enti
locali dell'Amministrazione regionale e al Consiglio di
amministrazione del CPEL, che attraverso il suo presidente Franco
Manes ha condiviso il lavoro in diversi momenti di confronto e ha
sottoposto all'assemblea il testo che ha ricevuto il voto
favorevole pressoché unanime degli amministratori locali, inviando
alcune proposte modificative che sono state in larga parte
accettate e che sono state oggetto di un emendamento e un ordine
del giorno che sono stati depositati, contribuendo alla definizione
della presente proposta di legge che nel suo insieme va a
modificare sostanzialmente l'articolo 19 della legge regionale
6/2014, nonché la legge regionale 14/2019.
È una legge che certamente non risolve tutte le problematiche
emerse in questi anni nel sistema degli enti locali valdostani, ma
è certamente un buon punto di partenza che consente a quest'Aula di
dare le prime e più urgenti risposte alle necessità dei comuni
valdostani, nel rispetto delle tempistiche che ci eravamo dati fin
dall'insediamento di questa sedicesima consiliatura che, come
sappiamo, è nata poco meno di due mesi fa.
Una legge che interviene in favore sia dei piccoli che dei
grandi comuni della nostra Regione, Aosta compresa, consentendo a
quelli di minori dimensioni, e quindi meno strutturati dal punto di
vista dell'organizzazione amministrativa, di potersi associare con
realtà simili o anche, in alcuni casi, più grandi senza il vincolo
di doverlo fare con comuni contermini ed eliminando anche il
vincolo dell'obbligatorietà di convenzionamento tra comuni della
stessa Unité des Communes e nello stesso tempo liberando i comuni
di dimensioni numericamente superiori ai duemila abitanti e con
strutture organizzative più solide dall'obbligo di associare i
servizi con altri comuni che nella legislatura passata, soprattutto
per quanto riguarda il servizio di segreteria, in alcuni casi ha
creato difficoltà di gestione della macchina amministrativa. Il
caso emblematico è stato l'unione di comuni tra Châtillon e
Saint-Vincent, ma ce ne sono altri che hanno avuto problematiche
uguali.
Una legge ponte, come è stata definita dal gruppo di lavoro, che
rimanda a quanto ben specificato dall'articolo 5, dove si prevede
di arrivare entro il 31 dicembre 2021 all'approvazione di un testo
unico sugli enti locali che vada a normare in modo definitivo le
attività dei nostri comuni anche in considerazione di quanto
disposto dalla sentenza della Corte costituzionale numero 33 del
2019 sulla questione legata al venir meno dell'obbligatorietà del
convenzionamento tra comuni per l'esercizio associato di funzioni,
previa dimostrazione della capacità non solo economica ma anche
soprattutto organizzativa da parte dei comuni stessi di poter
gestire in modo autonomo tali attività nel rigoroso rispetto dei
principi di efficacia, efficienza ed economicità.
Importanti sono altri passaggi di questa legge: l'articolo 4,
che modifica la legge regionale 14 del 2019, "Disposizioni urgenti
per il reclutamento di segretari degli enti locali della Valle
d'Aosta", disciplina in modo puntuale il conferimento degli
incarichi di segretario di ente locale andando a riconoscere
nell'assegnazione delle supplenze - all'interno dell'elenco dei
soggetti iscritti all'albo, ai sensi dell'articolo 1 comma 6 della
legge regionale 46/98, la cosiddetta parte seconda - una priorità a
coloro che hanno seguito e superato il corso di formazione tenutosi
negli anni 2009-2010, peraltro sostenuto a loro spese, nonché, al
comma 3 dello stesso articolo, l'inserimento della possibilità per
il B.I.M. di dotarsi nuovamente di un segretario, da utilizzare
obbligatoriamente in convenzione con l'agenzia dei segretari degli
enti locali della Valle d'Aosta.
La norma sull'attribuzione del segretario al B.I.M. è il primo
passo per il riconoscimento da inserire nel previsto testo unico
degli enti locali della dignità delle funzioni e delle
responsabilità in capo al Presidente e alla Giunta, che sono state
soppresse dall'articolo 37 della legge regionale 19/2015
equiparando il Presidente B.I.M. e la sua Giunta a un comune nella
fascia fino a mille abitanti e attribuendo quindi agli stessi i
medesimi diritti anche in termini di attribuzione di eventuali
emolumenti legati alle responsabilità e all'impegno profuso per
l'espletamento del mandato.
È stata poi ripristinata la possibilità per gli enti locali che
hanno in dotazione organica dei dipendenti appartenenti alla
qualifica dirigenziale assunti a tempo indeterminato di conferire
agli stessi l'incarico di segretario, a condizione che tali
soggetti siano iscritti alla parte seconda dell'albo e che questo
non comporti nuovi o maggiori oneri a carico della finanza
pubblica.
È stata poi prevista la proroga della durata delle convenzioni
per l'esercizio associato delle funzioni fino alla conclusione del
procedimento di revisione degli ambiti e la conseguente proroga
degli incarichi di segretario degli enti locali e per ultima, ma
non certamente per ordine di importanza, la possibilità per gli
enti locali soggetti all'obbligo di convenzionamento per
l'esercizio associato delle funzioni e dei servizi comunali in
ambito territoriale sovracomunale di sciogliere le convenzioni
stipulate, a eccezione di quelle di segretario che avranno durata
per tutta la legislatura a seguito dell'entrata in vigore della
legge di revisione organica della materia, il cosiddetto Testo
unico disciplinato dall'articolo 5.
Andiamo quindi oggi ad approvare una legge di modifica delle
leggi regionali 6/2014 e 14/2019, predisposta, come dicevo poco fa,
in tempi molto brevi ma avente contenuti molto importanti per il
sistema degli enti locali, così come ci eravamo prefissi fin
dall'insediamento di questa consiliatura, poiché tutti in
quest'Aula siamo consapevoli dell'importanza dei nostri comuni e
delle nostre Unités des Communes, che devono essere messi nella
condizione di avviare l'attività amministrativa della nuova
legislatura con regole certe e immediatamente applicabili.
Il testo unico - che oggi con questa legge si prevede di
approvare entro la fine dell'anno 2021 - dovrà uniformare tutta la
vigente normativa sugli enti locali, adattandola alle intervenute
esigenze delle nostre piccole comunità con l'obiettivo di fornire
norme chiare e di facile applicazione.
Una particolare attenzione dovrà essere riservata a quelle norme
relative ai trasferimenti finanziari e alle nostre collettività
locali, oggi disciplinate dalla legge regionale 48/95 che,
nonostante le parziali modifiche intervenute negli anni, ha
necessità di una profonda revisione dei suoi parametri.
Tutto questo per dare certezza di risorse e conseguente
possibilità di programmazione dei documenti finanziari ai nostri
enti locali, sia per quanto riguarda la parte corrente che per
quanto riguarda gli investimenti.
Questa legge è un primo importante passo, anche se molto rimane
da fare su questa tematica, ma è l'avvio di un percorso che questo
Consiglio si propone di effettuare - ci auguriamo in modo unanime e
condiviso, così come è stato in questa occasione - insieme ai
rappresentanti del CPEL e a tutti gli attori che saranno coinvolti
nei lavori con l'obiettivo di salvaguardare le prerogative
dell'ordinamento degli enti locali valdostani, rispettandone e
valorizzandone le singole peculiarità e specificità nell'ambito
della potestà legislativa prevista dal nostro statuto speciale.
Questo perché proprio i comuni sono presidio e salvaguardia del
nostro territorio e i nostri sindaci e amministratori locali,
operativi H24 in favore dei nostri cittadini, soprattutto nelle
piccole realtà di montagna, meritano tutta la nostra attenzione e
la velocità di predisposizione della presente proposta di legge e
le prime risposte puntuali contenute nella stessa vanno esattamente
in questa direzione.
Presidente -
Come relatore di minoranza, il
vicepresidente del Consiglio Sammaritani, ne ha facoltà.
Sammaritani (LEGA VDA) -
Mi preme innanzitutto porgere i
miei ringraziamenti a tutti i colleghi firmatari, ai componenti
della I e della II Commissione e a tutti gli altri colleghi che
hanno fattivamente collaborato alla composizione di questa proposta
di legge che ha impegnato le due Commissioni per alcune
settimane.
Ringrazio anche il collega correlatore, il consigliere Giulio
Grosjacques, la struttura regionale degli enti locali, il
Presidente del CPEL in rappresentanza del suo CdA e tutte le
persone audite nelle Commissioni, tutti preziosi portatori di
fondamentali contributi.
I lavori della Commissione sono stati accelerati al fine di
agire il più efficacemente possibile compatibilmente con i
ristretti tempi a disposizione per soddisfare la necessità
condivisa da tutti i Gruppi consiliari di dare una risposta
concreta agli enti locali dopo una tornata elettorale che ha
delineato i nuovi Consigli comunali di gran parte dei nostri
Comuni.
Non mi soffermerò, per evitare inutili ripetizioni, sulle
principali caratteristiche del provvedimento legislativo, già bene
esplicitate dal correlatore di maggioranza. Dico soltanto in modo
sommario che si è intervenuti sia sulla disciplina in materia di
esercizio associato di funzioni e servizi comunali, sia in materia
di conferimenti degli incarichi ai Segretari comunali, quindi
essenzialmente sugli impianti normativi rispettivamente della legge
numero 6/2014 e delle leggi numero 46/98, numero 10/2015 e numero
14/2019.
A più riprese si è dibattuto all'interno di quest'Aula degli
organi rappresentativi degli enti locali della necessità di
superare alcune criticità applicative nate a seguito della legge
regionale numero 6/14, che ha per oggetto la gestione associata
delle funzioni e dei servizi comunali, una legge quest'ultima che
nasceva da encomiabili esigenze di razionalizzazione della macchina
amministrativa e di risparmio nella gestione.
Nella realtà la disciplina della legge 6/2014 che prevede una
notevole rigidità nel sancire e gestire i meccanismi associativi,
ha fatto sì che alcuni nostri comuni manifestassero vari malesseri
e malfunzionamenti in palese dissonanza con lo scopo della legge,
così che, come spesso accade, un principio ispiratore sicuramente
buono richiede ora alla prova dei fatti di essere declinato con
modalità diverse.
Allo stesso modo occorre porre mano alla disciplina di quelle
già citate leggi 46/98, 10/2015 e 14/2019 e di tutti gli altri
provvedimenti normativi di settore.
Merita anche, come ha già fatto il collega correlatore, citare
un intervento giurisprudenziale della Corte Costituzionale la
quale, con la pronuncia numero 33 del 24 gennaio 2019, che ha
dichiarato l'illegittimità costituzionale dell'articolo 14 comma 28
del decreto legge numero 78 del 31 maggio 2010, ha sancito come gli
eccessivi vincoli e gli obblighi associativi non siano rispettosi
degli articoli della carta costituzionale numero 5 e numero 114
sulle autonomie locali e sul decentramento amministrativo, principi
questi tanto propugnati da molte parti quanto spesso disattesi dal
Governo centrale.
È quindi doveroso da parte di un organo legislativo regionale
attento e il più vicino possibile alle mutevoli necessità del
territorio mettere mano a una revisione organica dell'intera
normativa di settore per dare finalmente un assetto complessivo non
frammentario e farraginoso all'importantissimo comparto degli enti
locali, la cui rilevanza è fondamentale, soprattutto in una Regione
che fa dell'autonomia una bandiera.
Questa legge pertanto nasce proprio con il preciso intento
dichiarato nell'articolo 1 di fungere da provvedimento che possa
traghettare al settore degli enti locali nelle more
dell'approvazione di un provvedimento, un testo unico, che affronti
e definisca tutta la disciplina in materia, tenendo conto sia delle
criticità manifestate dalle già citate leggi di settore, sia
dell'esperienza acquisita dai sindaci valdostani, dai segretari
comunali e da tutti coloro che hanno operato nell'ambito degli enti
locali e altresì, non ultimo, del principio sancito dalla Corte
Costituzionale nell'esercizio della sua preziosa funzione
nomofilattica. Un principio di cui dovrà tenersi conto per dare
attuazione al principio dell'autonomia dei nostri comuni, al
principio di sussidiarietà previsto dall'articolo 118 della
Costituzione, anche nel rispetto del valore della leale
collaborazione in linea verticale.
Questa riforma dovrà essere realizzata con un confronto continuo
e costante; è un lavoro concertato, come prevede espressamente
l'articolo 5 di questa legge, e che sarà imprescindibile, stante
l'importanza dell'intervento di riassetto normativo che andremo ad
affrontare nel prossimo anno, intervento che verrà anche rafforzato
da un ordine del giorno proposto in Commissione dal Gruppo
consiliare di cui faccio parte, che ha trovato l'immediato sostegno
di tutti gli altri Gruppi consiliari e che auspico verrà votato
dall'intero Consiglio regionale.
Presidente -
Si apre la discussione generale. Consigliere
Aggravi ha chiesto la parola, ne ha facoltà.
Aggravi (LEGA VDA) -
Non è mia intenzione tornare sugli
argomenti già trattati dai due colleghi relatori, che ringrazio, ma
vorrei porre all'attenzione dell'Aula alcuni elementi di analisi in
più relativamente alla norma di rinvio di cui all'articolo 5 della
proposta di legge. Possiamo dire che questo è un articolo di
auspicio rispetto a una riforma organica della disciplina regionale
in materia di enti locali di cui questa Regione ha bisogno da molto
tempo.
Già nel corso della scorsa legislatura si creò una Commissione
speciale che doveva lavorare alla riforma della legge 6 nel suo
complesso e più volte si è detto e concordato di lavorare
unitamente alla definizione di un testo unico regionale in materia
di enti locali, tra l'altro è già stato anche in parte citato dai
colleghi.
Questa legge ci permette oggi di fare un passo in avanti per
cercare di mettere ordine, seppur con notevole difficoltà e
imprecisione, nel complesso delle scelte in materia di enti locali
che nel tempo si sono purtroppo sedimentate nel corpo normativo
regionale.
Con questo mio intervento voglio però concentrare l'attenzione
riguardo a un aspetto importante della futura riforma - così almeno
mi auguro, ma ne sono sicuro vista la sua importanza - che riguarda
la materia della finanza locale. Sì, perché questa legge di fatto
non sposta risorse finanziarie, almeno direttamente, genera però
una serie di ragionamenti che dobbiamo necessariamente fare in
vista di una riforma del sistema di finanza derivata su cui oggi è
costruito il nostro sistema di enti locali.
La legge regionale 48/95 poneva alla base delle sue finalità
cinque principi fondamentali: autonomia e funzionalità delle
amministrazioni locali; cooperazione intercomunale e sovracomunale;
perequazione tra gli enti; responsabilizzazione degli
amministratori locali; favorire il coordinamento degli interventi
pubblici di interesse locale.
Al contempo questa definiva nel 95% dei nove decimi dell'imposta
sul reddito delle persone fisiche l'ammontare del finanziamento
regionale agli enti locali, ammontare che da tempo viene concesso
in deroga a tale disposizione.
Sappiamo benissimo che dal 1995 in poi il mondo è notevolmente
cambiato, sino tra l'altro al varo della già citata legge 6, che
come una falce cade senza pietà sui comuni obbligandoli a trovare
forme di collaborazione e cooperazione al fine di contenere la
spesa pubblica complessiva.
Come ben sappiamo le finalità che si prospettava tale intervento
normativo non hanno sortito i risultati concreti - e duraturi,
soprattutto - e infatti siamo qui a discutere della necessità di
riformare anche e soprattutto quella legge.
Non sarà sicuramente facile lavorare alla revisione di uno dei
pilastri portanti della nostra autonomia, quello comunale, in un
regime di incertezza e dubbio come quello che stiamo vivendo a
causa della pandemia ma non possiamo più rimandare scelte che nel
tempo stanno costando molto in termini di risorse, di inefficienze,
e di rigidità decisionali soprattutto verso la nostra comunità. Un
primo passo verso la definizione di un nuovo modo di concepire le
realtà degli enti locali, seppur timido, è stato riconoscere con
questa proposta di legge a certi comuni una complessità
amministrativa maggiore rispetto ad altri, sto in particolare
parlando del principio definito all'articolo 2.
Sulla scorta di tale principio credo che sarà necessario
lavorare per riformare il sistema di Finanza locale non prevedendo
più la sola dominanza della logica perequativa
à tout prix
,
prassi ormai consolidata nella applicazione della legge 48, bensì
premiando realtà che cooperando e finanche unendosi, per scelta
democratica ovviamente, creino quelle condizioni di miglior
risposta al cittadino in termini di carico fiscale, di tariffe, di
servizi e di qualità della vita.
Oltre alle variabili della popolazione, delle caratteristiche
territoriali e delle condizioni socio-economiche, credo che si
debba proprio considerare l'elemento del livello di complessità
amministrativa dell'ente, come ad esempio, in termini di
significatività del bilancio comunale, i servizi offerti sul
territorio del comune di riferimento di cui beneficiano anche i
comuni limitrofi; quindi non possiamo continuare a considerare i
comuni soltanto a sé stanti ma giustamente come elementi unici e
insieme che creano appunto un sistema e operano in un sistema.
Anche la posizione del comune rispetto alla vallata di riferimento,
e quindi all'asse centrale della regione, se vogliamo scongiurare
l'abbandono delle nostre valli laterali.
Non saranno sicuramente scelte facili ma credo che la
definizione di un tavolo di concertazione permanente con i
rappresentanti degli enti locali favorirà il processo di
definizione della nuova normativa di riferimento e soprattutto
rappresenta un'evoluzione rispetto alla vecchia - e l'ho già citata
- Sottocommissione o Commissione speciale che si era costituita per
la riforma della legge 6 proprio perché l'obiettivo dovrà essere
concertare, con chi ovviamente è sul territorio e con chi
rappresenta prima di tutto l'ente locale Comune, una riforma che mi
auguro possa avere un futuro migliore di quello della legge 6 e che
soprattutto ci permetta di far fronte alle necessità e alle sfide
che aspettano i Comuni e anche la Regione.
Presidente -
In discussione generale, consigliere
Restano. Ne ha facoltà.
Restano (VdA Unie) -
Intervengo in discussione generale
per porre alcune considerazioni in merito alla norma e anche per
presentare l'ordine del giorno predisposto dal gruppo di
lavoro.
Innanzitutto anche io esprimo i miei ringraziamenti alla I
Commissione, ai colleghi che hanno partecipato e affiancato la I
Commissione che non sono rappresentati all'interno della stessa e a
tutto il personale, sia del Consiglio, sia degli enti locali, che
si è adoperato per portare a compimento in un brevissimo termine di
tempo questa norma, perché credo che tutti i movimenti politici,
tutti i partiti, oggi rappresentati in Consiglio, nel corso della
campagna elettorale abbiano speso parole in merito alla necessità
di riforma della legge 6. Credo anche che a tutti noi sia stato
richiesto in un certo qual senso un salto di qualità, dopo una
legislatura durata pochi anni e contraddistinta da un alto livello
di scontro e di rissosità all'interno dell'aula, e ci siamo
riusciti. Spero si continui così, almeno per quanto riguarda la I
Commissione, che interessa le riforme istituzionali e quindi degli
argomenti che vanno oltre il confronto politico nel merito di
scelte politiche nei vari settori. Abbiamo dimostrato di avere
raccolto la sfida e di averla vinta, infatti questa norma è stata
firmata da tutti i rappresentanti dei gruppi consiliari e votata
all'unanimità e questo è un elemento di orgoglio per tutti quanti
noi.
Non entro nel merito della norma che è stata egregiamente
illustrata dai due relatori e non farò neppure delle considerazioni
in merito, però posso pensare e augurarmi che sia nata una fase
nuova nei rapporti istituzionali tra il CPEL e il Consiglio
regionale e anche tra i vai gruppi consiliari, perché il futuro che
ci attende è un futuro denso d'impegni e di sfide.
Ricordiamoci quanto ci ha detto il Senatore della Valle d'Aosta
in merito all'impegno che dovremmo spendere rispetto alla riforma
del titolo V della Costituzione, che è stata proposta in Senato e
che ci vedrà tutti quanti impegnati in un'attenta analisi.
Su questi argomenti che riguardano la nostra collettività, che
riguardano la Valle d'Aosta, le nostre istituzioni, dovremo trovare
una sintesi e soprattutto sarebbe bello trovarla insieme ed
esprimere un voto unanime rispetto a queste scelte.
Tanto percorso si dovrà anche fare sia dal punto dei rapporti
politici sia per quanto riguarda eventuali percorsi amministrativi
che riguarderanno gli argomenti di cui ho parlato prima.
Quindi posso solo esprimere grande soddisfazione per il lavoro
che è stato fatto e mettere a disposizione, penso di poterlo fare a
nome della I Commissione, l'impegno di tutti per continuare
celermente verso questi argomenti di riforma istituzionale che ci
potranno via via interessare.
È stato evocato prima dal consigliere Sammaritani un ordine del
giorno che adesso andrò a illustrare e riguarda gli impegni
politici futuri che si deve assumere questo Consiglio, proprio
riguardo alle riforme che ci aspettano. Si è parlato della norma
che riguarda i segretari comunali, recentemente ci eravamo
confrontati sul corso/concorso che ha visto impegnate tante risorse
umane, tanti segretari, e non avevamo trovato unanimità su questo.
Bene, con questo ordine del giorno proponiamo al Consiglio di
prevedere una norma che, allineandoci ad altri tipi di concorsi
effettuati, preveda prima il concorso e successivamente il corso
per il reclutamento dei futuri segretari che gestiranno le nostre
amministrazioni comunali.
Impegna il Consiglio nel valutare un percorso per definire la
realizzazione dell'albo unico della dirigenza, anche questo un
passo importante, se si arriverà a compimento, che segnerà una
profonda trasformazione per la dirigenza delle amministrazioni,
degli enti locali dell'amministrazione regionale valdostana.
Vogliamo impegnare il Consiglio nella revisione della legge
regionale 46/98 e delle sue successive modificazioni per arrivare
infine a superare il disposto dell'articolo 1 comma 6, la parte
seconda dell'albo dei Segretari tanto per intenderci, anche su
questo argomento ci siamo sovente confrontati.
Impegniamo ancora il Consiglio per quanto riguarda il servizio
di segreteria, le convenzioni del servizio di segreteria, come già
detto in precedenza le nuove forme associative tra enti locali: la
famosa legge 6/2014.
Quindi ci vogliamo porre degli obiettivi molto ambiziosi, ci
vedranno impegnati per molto tempo all'interno di quest'aula io
spero con risultati altrettanto importanti.
Presidente -
Il consigliere Chatrian ha fatto richiesta
d'intervento, gli cedo la parola.
Chatrian (AV-SA) -
Mi associo ai ringraziamenti sia ai
relatori che al Presidente della I Commissione. Sono state delle
settimane intense ma interessanti nell'elaborare e redigere questa
proposta di legge che è partita dal Consiglio, quindi tale
proposta, tale documento, è il primo tassello importante che il
Consiglio ha voluto fortemente predisporre ed elaborare e l'Aula ha
trovato subito la determinazione e la voglia di dare quelle
risposte rapide, perché la situazione ce lo imponeva. L'abbiamo
definita tutti una legge ponte, una legge che traghetta,
indubbiamente, e che dà una risposta puntuale ai nostri comuni, in
questo momento, cercando anche però di traguardare e di tracciare
un primo percorso, perché le leggi, gli articoli, i vari commi
creano le condizioni per tracciare un percorso immediato.
Il secondo tassello è invece quello più difficile, forse, ma
anche più sfidante. Abbiamo voluto scrivere nero su bianco
nell'articolo 5: ci diamo un tempo certo, lo inseriamo anche in
legge ma è un inserimento dove ci siamo assunti una grande
responsabilità: raggiungere un obiettivo importante, rivedere
quello che è un po' il contrappeso dell'Amministrazione regionale,
della Regione, cioè il comparto degli enti locali.
Tanti di noi hanno avuto l'onere e l'onore di guidare dei Comuni
piccoli, medi, grandi, un po' più complessi e un po' meno, più
turistici o meno turistici, ma penso che il legislatore - in questo
caso noi - se come tanti di noi ha avuto la fortuna di guidare dei
Comuni come Sindaco, come Vicesindaco, come Assessore o come
semplice Consigliere, penso che da una parte abbia la conoscenza ma
dall'altra adesso abbiamo un altro cappello, che è per l'appunto
quello del legislatore.
Scherzando in queste numerose riunioni in queste ultime
settimane più volte ce lo siamo detti tra di noi, ma l'altro
passaggio importante è che questa legge ponte ha avuto il parere
favorevole, quasi all'unanimità, dei nostri sindaci appena eletti.
Questo è un altro punto apprezzato e importante.
Per quanto riguarda invece l'ordine del giorno dove abbiamo
voluto già tracciare i prossimi passi con qualche idea, con qualche
proposta, con qualche pensiero, sicuramente la parte più delicata
sarà governare i processi.
Le leggi che i colleghi hanno citato sono leggi datate,
probabilmente non dobbiamo neanche temere di affrontare il futuro e
quindi di avere il coraggio e la forza di tracciare un percorso
innovativo non solo basato sulla questione economico-finanziaria ma
anche sui rapporti tra Regione e Comuni e, perché no, anche legato
al fatto che se dal basso c'è la volontà di unire, non fondere,
unire i Comuni, non parlando sempre solo dei piccoli o medi Comuni,
bisogna mettere in campo efficacia ed efficienza, perché poi alla
fine è vero che l'Ente comunale, il Sindaco, la Giunta comunale, i
Consigli comunali sono le persone più vicine al cittadino, ma
dall'altra parte si deve creare quel giusto equilibrio per mettere
in moto una macchina pubblica che sia più performante, più
efficace, più efficiente e, allo stesso tempo, senza perdere quel
presidio su cui più volte in quest'Aula concordiamo tutti; nello
stesso tempo però che si trovi anche un punto di atterraggio utile
a essere più performanti in un momento comunque dove penso ci sia
da parte di tutti la volontà e speriamo anche la capacità e il
dialogo, perché ci vuole la volontà di governare il futuro
processo, ma soprattutto di raggiungere l'obiettivo, che è il testo
unico entro il 31/12/2021.
Presidente -
Si è prenotata la consigliera Erika
Guichardaz.
Guichardaz E. (PCP) -
La competenza legislativa esclusiva
in materia di ordinamento degli enti locali costituisce una pietra
miliare per l'autonomia valdostana e - come ben ricordava il
presidente emerito della Corte Costituzionale Valerio Onida -
questo va nella direzione di un sistema delle autonomie integrato,
nel quale la Regione e gli enti locali non si contrappongano e nel
quale il sistema delle autonomie veda al proprio centro la Regione
e gli enti locali.
È quindi importante e significativo che la prima legge che
firmiamo e presentiamo a firma di tutti i Gruppi consiliari in
questa nuova legislatura sia proprio una legge sugli enti locali,
una legge che vuole fornire una pronta ed efficace risposta alle
immediate esigenze delle collettività locali a seguito dell'avvio
della nuova consiliatura comunale e che naturalmente non poteva
essere esaustiva di tutte le problematiche da molti di noi
riscontrate durante i nostri mandati amministrativi.
Era quindi necessario intervenire per permettere, nel più breve
tempo possibile, la definizione degli ambiti territoriali ottimali
e stabilire le sedi di segreteria, tenendo conto dell'avvenuto
corso/concorso per Segretari comunali appena conclusosi.
È fin da ora però importante, lo hanno detto anche i miei
colleghi prima, una revisione organica della legge 6 attraverso un
forte e reale coinvolgimento delle collettività locali,
relativamente alla gestione associata delle funzioni e servizi
comunali dopo un primo periodo di applicazione, ma non solo: ci
poniamo l'importante obiettivo di arrivare a un testo unico sugli
enti locali.
La competenza esclusiva in materia di ordinamento degli enti
locali e le trattative tra Stato e Regione sull'ordinamento
finanziario hanno notevolmente rafforzato il ruolo della Regione e
tali competenze si sono concretizzate in due leggi fondamentali per
gli enti locali valdostani, la legge 48/95 e la 54/98 con le quali
si è cercato di creare un modello valdostano fondato sui principi
di autonomia, di sussidiarietà, di lealtà e di pari dignità tra i
due livelli di Governo: la Regione e i Comuni.
Tali leggi però nel corso degli anni sono state svuotate dei
loro contenuti ed è mancata la volontà d'introdurre anche
all'interno della Regione quei principi federalisti spesso
rivendicati nei confronti dello Stato.
Uno dei tasselli più importanti di quella riforma era la
creazione del comparto unico del pubblico impiego, ottenuto
attraverso l'equiparazione giuridica ed economica dei dipendenti
della Regione degli enti locali, ivi compresi i dirigenti, che
avrebbe dovuto facilitare la mobilità del personale dalla Regione
agli enti locali, presupposto fondamentale per il trasferimento
delle funzioni regionali a questi ultimi.
L'albo unico della dirigenza, citato anche questo dai miei
colleghi, ne doveva costituire parte fondamentale.
Tutto ciò non solo non è avvenuto o è avvenuto solo in minima
parte, ma è stato uno dei problemi principali che tutti noi
amministratori abbiamo subito, insieme alla mancanza di concorsi o,
peggio ancora, alla migrazione continua del personale, dagli enti
locali alla Regione.
Ecco quindi che, se vi sarà la volontà politica, sindacale,
amministrativa, per arrivare all'albo unico della dirigenza e alla
revisione di quelle due leggi madre, la 48 e la 54, potremo dire di
aver fatto un grande passo avanti.
La legge 6/2014, che ha introdotto le Unités del Communes e che
ha proposto ai Comuni di svolgere in modo associato le proprie
funzioni, non è mai stata pienamente accettata e per questo, nel
proseguo del nostro lavoro in Commissione e al tavolo con gli enti
locali, sarebbe importante puntare ad allocare in modo migliore le
funzioni e i diversi livelli di Governo, basti pensare
all'assunzione del personale o alla gestione delle
microcomunità.
È necessario introdurre modelli più snelli gestiti dal basso e
non imposti dall'alto, non tutti i servizi sono uguali e gli ambiti
territoriali dovrebbero poter essere diversificati a seconda del
tipo di servizio da espletare, anche per rispondere a quei principi
di efficacia ed efficienza.
I Comuni costituiscono il primo e più importante presidio sul
territorio e hanno un'importanza fondamentale per evitare lo
spopolamento e meglio conoscere i bisogni e le difficoltà della
popolazione; durante questa emergenza pandemica ce ne siamo
accorti.
Non possiamo in questo senso non rilevare l'importante ruolo
svolto finora nell'affrontare la crisi sanitaria e le sue
conseguenze da parte degli enti locali.
Credo quindi sia importante sottolineare le risorse messe a
disposizione della finanza locale dalla legge finanziaria che
abbiamo appena approvato, quasi 200 milioni di euro di cui 91
milioni di trasferimenti senza vincoli settoriali, 101 milioni di
trasferimenti con vincolo settoriale, 5 milioni per spese
d'investimento destinate alla salvaguardia e alla tutela dei rischi
idrogeologici.
In un'ottica di semplificazione, di soddisfacimento delle
esigenze organizzative degli enti locali, quindi di un incremento
delle loro capacità di erogare servizi alla collettività, vanno
anche le norme derogatorie in materia di reclutamento del
personale.
Si potrà poi, credo, ragionare su ulteriori interventi che
possano consentire ai comuni di mettere in atto azioni importanti
per il sostegno delle proprie comunità, come ad esempio la
destinazione del recupero del maggior gettito IMU nell'ambito
dell'assestamento di bilancio e delle risorse disponibili.
Per quello che riguarda la nostra forza politica, inoltre, il
numero dei comuni lo abbiamo detto anche in campagna elettorale,
potrebbe per noi anche essere ridotto, consultando le popolazioni
interessate e prevedendo incentivi economici alle fusioni, ma è
fondamentale che in ogni realtà rimangano sportelli che
costituiscano presidi importanti sul territorio.
Confidiamo quindi che questo primo atto in questo primo anno di
lavoro si possano affrontare questi e altri temi, nell'ottica di
rafforzare e di far crescere le nostre collettività locali.
Presidente -
Ha fatto richiesta il consigliere Jordan, ne
ha facoltà.
Jordan (VdA Unie) -
Come anticipato dal collega
Grosjacques, questa norma non ha l'ambizione di voler riformulare
la legge 6/2014 relativa alle funzioni associate. Per gli enti
locali è importante ribadire che questo argomento è di fondamentale
importanza: il tema delle funzioni associate e l'identificazione
della migliore forma di gestione dei servizi che possa garantire
appunto i migliori risultati in termini di efficacia ed efficienza
non possono essere pertanto affrontati in maniera esaustiva in
tempi così brevi.
Come già detto la presente norma vuole essere un primo
intervento finalizzato a una migliore definizione degli ambiti
ottimali nei quali esercitare tutte le funzioni associate, ma
soprattutto quelle della segreteria.
L'aver reso obbligatorio l'accorpamento di funzioni e servizi
agli enti locali dopo una legislatura di applicazione dimostra che
i soli principi di economicità non sono da considerarsi sufficienti
per dimostrare efficienza ed efficacia dell'azione
amministrativa.
La diversità dell'organizzazione e della strutturazione di ogni
ente - le sue specificità, le sue peculiarità - hanno fatto sì che
i risultati e la soddisfazione di tale esercizio tra Comuni e
ambiti siano stati decisamente diversi. Pertanto dare una risposta
immediata ai Comuni più grandi e più strutturati va proprio nel
senso d'iniziare questo percorso legislativo per risolvere da
subito alcune problematiche e per avviare in tempi brevi, per tutti
i Comuni, la giusta riflessione su quale sia il modello
organizzativo per rendere più efficace, efficiente ed economica la
gestione associata di tutti i servizi e funzioni.
Questo non vuol dire rinnegare le politiche
dell'associazionismo, della legge 6 - politiche volute anche dal
sistema degli enti locali - vuol dire però aprire un confronto
reale, serio, partecipato e soprattutto paritario; un confronto per
capire quale sia il migliore modello che gli enti locali in modo
responsabile, soprattutto contestualizzato, vorranno adottare per
raggiungere quelli che sono principalmente i loro obiettivi in
termini di riorganizzazione dei servizi delle funzioni, questo
perché siamo tutti consapevoli che i Comuni rappresentino
l'istituzione più vicina ai cittadini e svolgano un ruolo
fondamentale a salvaguardia di tutto il territorio e della sua
popolazione.
Quindi, come ha già detto il collega Grosjacques, a loro va
tutto il nostro rispetto e tutta la nostra attenzione.
Presidente -
Il consigliere Rollandin ha fatto richiesta,
ne ha facoltà.
Rollandin (PA) -
Le thème qui a été évoqué de la part des
collègues touche les communes et ce que les communes peuvent et
veulent faire, justement, pour donner aux populations concernées la
possibilité de résister dans leurs communes que sont des communes
de montagne, pour la plupart.
Je voudrais rappeler, comme a déjà été dit, que la plupart des
personnes qui sont ici ont déjà fait des expériences dans les
communes ; on ne dit rien de nouveau.
Je remercie, à mon tour, les responsables des Commissions et le
Président de la Commission, qui a voulu présenter cet examen
exhaustif sur ce qui a été discuté pendant cette période.
Je voudrais seulement aborder deux aspects. Pour la première
fois, je crois qu'on n'a pas trop insisté sur la question des
petites et grandes communes. C'est-à-dire que, autrefois, le thème
qui avait occupé le plus de temps et de discussion c'était de voir
s'il fallait réunifier - en quelque sorte, on disait même par force
- les petites communes afin d'avoir des communes plus grandes. Cet
aspect a été oublié, dans le sens qu'on respecte les petites
communes comme les grandes, en sachant qu'il faut faire le possible
pour travailler ensemble. Il faut faire de façon qu'il y ait la
possibilité à utiliser au mieux les rapports qui existent entre les
communes. Quelque collègue se rappelle les discussions concernant
le maintenir la commune, la réunifier avec une autre, etcetera et
nous n'oublions pas qu'existaient aussi les Communautés de montagne
qui étaient un autre organe qui allait unir des communes et qui
devaient prendre en charge toute une série de correspondances.
Mais, l'aspect le plus important c'est de donner aux communes,
associées ou non, dans le sens de faire vivre les petites
communautés qui, surtout dans cette période, nous avons vu ce que
la montagne signifie et ce que signifie rester à la montagne dans
cette période. Il nous faut réfléchir sur cet aspect, car le
maintien de certaines activités, même dans les petites communes de
haute montagne a un sens pas seulement économique, mais aussi de
maintien du territoire, de responsabilité du maintien du terroir.
Je crois que jamais comme dans cette période les personnes ont
connu cet aspect et ont mieux décerné cette possibilité qui nous
avons et qu'il faut maintenir. Le Coronavirus nous a mis dans une
situation difficile. Aujourd'hui nous sommes là à dire : "qui peut
venir en Vallée d'Aoste ? Comment maintenir les gens dans les
communes ? Les différentes communes de montagne que peuvent faire
et que peuvent maintenir avec les petites industries et les petites
activités présentes dans toutes les montagnes ?".
Je crois donc que c'est important qu'il y ait cet ordre du jour
qui porte à reprendre l'activité qui doit être faite pour concerner
dans son ensemble les régimes les meilleurs possible pour maintenir
cette spécificité.
Credo che sia importante che ci sia la volontà di discutere con
questa disponibilità, voglio anche ricordare che per un certo
periodo di tempo c'era quasi la forzatura a dire che bisognava
unire i Comuni: praticamente in Val d'Aosta non dovevano esserci
tanti Comuni né Comunità montane, dovevano esserci due-tre
referenti e basta.
Ora per fortuna questa "moda" è un po' passata, adesso di questo
se ne parla meno, ma c'è stato un periodo in cui anche molti di
coloro che sono oggi qui in quest'Aula spingevano per unificare i
Comuni, per non mantenere i piccoli Comuni; adesso di questo non si
parla più, per fortuna, e credo che sia un aspetto importante.
Oggi abbiamo sicuramente da tenere nella dovuta considerazione
l'organizzazione del Comune e giustamente si dà molto peso ai
Segretari, al fatto di avere delle persone qualificate che hanno
esperienza e che aiutano gli eletti a creare le premesse per
lavorare in funzione di ciò che le singole realtà richiedono.
Vi è la necessità e la volontà di portare i Comuni a una
collaborazione tra di loro, che non vuol dire unificazione;
collaborazione vuol dire agire guidati, sorretti dai Segretari che
con l'esperienza maturata, con la competenza accresciuta da corsi
di formazione:
questo deve essere lo sbarco di una nuova volontà tesa a far
capire che cosa significhi organizzare nel modo migliore il
Comune.
Il Comune è un punto di riferimento importante. Le iniziative
principali che abbiamo promossi - per quanto riguarda non solo la
viabilità ma tutti gli altri temi che si sono portati avanti - sono
state portate avanti perché c'è stata la volontà dei Sindaci e dei
Consiglieri comunali di far capire che sono esigenze che vanno a
salvaguardia di tutta la regione, non solo del piccolo comune.
Questo è un aspetto che noi dobbiamo sempre rispettare e che
cerchiamo di ricordare un po' a tutti. È un lavoro difficile, è un
lavoro che porta a una discussione alle volte un po' rude, però
deve essere salvaguardato il principio fondamentale di una regione
come la nostra, una regione di montagna.
Presidente -
Altri si vogliono iscrivere? Non vedo altre
richieste. Chiudo pertanto la discussione generale. In fase di
replica il Governo o i relatori? Presidente Lavevaz si è prenotato,
ne ha facoltà.
Lavevaz (UV) -
Alors, au-delà du contenu de ce projet de
loi qu'évidemment je partage, je veux moi aussi souligner - les
plusieurs intervenants l'ont déjà fait de façon très ponctuelle -
le processus qui a porté à l'approbation - j'espère à l'approbation
en tout cas à la présentation - de ce projet de loi, de façon
partagée par toutes les forces politiques à l'intérieur du Conseil
régional. C'est un passage qui est absolument à retenir et qui peut
être d'exemple pour partager aussi des parcours même plus
structurels. Je pense par exemple au parcours, qui avait déjà
entamé, qui avait déjà été proposé par le Conseil Permanent des
Collectivités Locales, en particulier de la révision plus
structurelle de la loi 6 de 2014. Une loi que j'ai eu façon
d'utiliser, disons comme ça, en tant que syndic. C'est une loi qui
a évidemment des choses à revoir, on en a déjà parlé, des
obligations plutôt que d'autres choses, mais est une loi qui a eu
aussi et qui a encore aujourd'hui des points positifs qui sont à
retenir, en particulier sur des économies possibles avec une
gestion profitable des services de façon commune. Je crois que ce
processus a été un exemple, comme je disais, de réponse rapide et
efficace à un problème qu'on connaissait, que toute les forces
politiques de quelque façon, de façon plus évidente ou moins, même
en campagne électorale, avaient souligné de façon claire.
Evidemment la chose la plus importante, peut-être pas la plus
importante mais la plus urgente, c'était de résoudre la question
des secrétaires communaux, maintenant il y aura à résoudre des
autres questions qui concerne la loi 6, mais pas seulement.
Il collega Aggravi ha parlato molto puntualmente di finanza
locale e credo che questo sia un altro aspetto, anzi, forse
l'aspetto più importante; anche questo l'abbiamo vissuto in tanti,
anche all'interno di altre assemblee in quanto amministratori di
collettività locali. È stato ribadito, sono tanti anni che si
chiede, e c'è un'evidenza della necessità di una revisione puntuale
della legge 48 ma una revisione che deve essere sottesa a un'azione
di maggior tutela degli enti locali che deve arrivare dal Governo
prima e dal Consiglio poi, perché in questi anni, lo abbiamo già
detto, lentamente la finanza locale si è un poco svuotata di quello
che era, cioè di un trasferimento di fondi senza vincoli e di Fondi
con vincoli attraverso i Fospi, attraverso altre fonti di
finanziamento, laddove negli anni i famosi allegati alla stabilità,
in particolare sulla finanza locale, vedevano aumentare un poco
negli anni, ma questo ovviamente è comprensibilmente legato al
fatto che le finanze, ovviamente regionali, negli anni hanno avuto
dei tagli molto, molto importanti; adesso che siamo di nuovo in una
fase non dico crescente ma almeno di stabilità delle finanze
regionali bisogna trovare una solidità e una stabilità anche per la
finanza locale.
Quindi, i trasferimenti non devono essere più in deroga a questo
95% dei nove decimi che ricordava il collega Aggravi, ma devono
tornare un punto stabile che permetta agli enti locali di
progettare il futuro in maniera autonoma e in una logica
federalista, come tutti spesso diciamo ma che poi nei fatti abbiamo
a volte difficoltà a rendere effettiva.
Abbiamo una legge, la legge 54/98, che credo sia stata una legge
molto lungimirante da questo punto di vista, è stata esempio credo
per tante altre realtà, perché ha dato reale autonomia di gestione
agli enti locali, ha proprio creato un sistema delle autonomie in
Valle d'Aosta, quindi dobbiamo continuare a lavorare sempre
rifacendoci a quella legge che rimane a oggi tutt'ora assolutamente
valida, perché poi di fatto la legge 6 è in parte una modifica
della legge 54.
Ci sono ovviamente anche altri aspetti aperti per quanto
riguarda gli enti locali che sono assolutamente altrettanto
importanti da risolvere e che riguardano anche tavoli un poco più
complessi da gestire, quindi quelli tra Governo centrale e Regioni
per quanto riguarda i rapporti finanziari, quindi l'extragettito
IMU, insomma ci sono tutta una serie di problematiche che dobbiamo
risolvere, dobbiamo risolvere in fretta per rendere i nostri enti
locali realmente autonomi nella loro gestione.
Presidente -
Altri intendono intervenire? Non vedo
richieste, pertanto passiamo alla votazione dell'ordine del giorno
che è stato già illustrato in precedenza dal collega Restano. La
votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Approvato l'ordine del giorno, passiamo all'articolato.
Articolo n. 1. Vi sono richieste d'intervento? Dichiarazioni di
voto? Non ne vedo, mettiamo in votazione. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 2. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 3. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 4. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 5. C'è un emendamento dei
gruppi consiliari e posso darlo come illustrato. La votazione è
aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 6. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Articolo n. 7. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 8. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo n. 9. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Votiamo la legge nel suo insieme. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK