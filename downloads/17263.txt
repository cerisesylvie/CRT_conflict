Consiglio Regionale della Valle d'Aosta - Oggetto del Consiglio n. 622 del 13 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 622 del 13 maggio 1999 - Resoconto
SÉANCE DU 13 MAI 1999 (MATIN)
OGGETTO N. 622/XI Iniziative per concordare una soluzione
ottimale in ordine alla realizzazione dell'impianto di risalita
Dolonne-Plan Chécrouit. (Reiezione di mozione)
Mozione Preso atto della questione concernente i lavori per la
costruzione dell'impianto di risalita Dolonne-Plan Chécrouit,
ovvero della querelle che intercorre attualmente tra la Giunta
comunale di Courmayeur e il "Libero Comitato per il ripristino
della vecchia ovovia di Dolonne", sostenuto da diversi cittadini di
Courmayeur i quali non approvano la scelta comunale che prevede la
costruzione del nuovo impianto con partenza situata nella zona del
Plan des Lizzes;
Tenuto conto che l'iter per la concessione di costruzione
d'impianti a fune è disciplinato da due leggi regionali,
rispettivamente la n°13 del 10/04/1998 "Approvazione del Piano
Territoriale Paesistico della Valle d'Aosta" e la n°29 del
1/09/1997 " Norme in materia di servizio di trasporto pubblico di
linea",
Visto che tali leggi prevedono diverse procedure, a seconda
dell'entità dell'intervento, distinguendo opere di rifacimento o
sostituzione di impianti esistenti dall'edificazione di nuovi
impianti, che comportano un aumento sensibile della portata e del
carico sull'area sciabile;
Rilevato che l'Amministrazione regionale, pur riconoscendo piena
libertà al Comune di Courmayeur di decidere l'opzione ritenuta più
idonea, dovrà disporre un sostegno finanziario, in base alle leggi
vigenti, per la realizzazione dell'opera, riservandosi ovviamente
una valutazione tecnica del progetto, il quale comunque riveste,
non solo per il Comune di Courmayeur bensì per tutta la Valle
d'Aosta, carattere di grande rilevanza turistico-economica;
Il Consiglio regionale
Invita
la Giunta regionale a prendere in considerazione l'opportunità
di incontrare ufficialmente, al più presto, anche allo scopo di
dirimere l'attuale tensione venutasi a creare a Courmayeur, i
rappresentanti dell'Amministrazione comunale e del suddetto
Comitato, insieme agli esponenti delle varie categorie sportive ed
economiche direttamente interessate, al fine di valutare
serenamente la questione, in modo da riuscire ad individuare la
migliore soluzione possibile per giungere in tempi opportuni alla
realizzazione di un'opera in grado di soddisfare al meglio le
esigenze future del comprensorio sciistico di Courmayeur.
F.to: Lanièce - Viérin M. - Collé - Marguerettaz - Comé
Président La parole au Conseiller Lanièce.
Lanièce (Aut) L'oggetto di questa mozione riguarda una vicenda
che in questi ultimi mesi ha avuto grande spazio sugli organi di
informazione a partire dal 21 dicembre 1998, data in cui il
Consiglio comunale di Courmayeur ha preso una decisione in merito
alla realizzazione del nuovo impianto di risalita.
Abbiamo notato come si sia creata a Courmayeur una forte
tensione tra la Giunta comunale e un libero comitato di cittadini
che si sono riuniti e hanno presentato un'iniziativa popolare,
raccogliendo ben 2.000 firme di cui 1.500 circa di non residenti e
500 di residenti in loco, per il ripristino della vecchia ovovia di
Dolonne sul vecchio tracciato. E proprio perché abbiamo notato
questa forte tensione, ci siamo preoccupati e abbiamo ritenuto
opportuno presentare questa mozione al fine di verificare la
possibilità e l'opportunità da parte della Giunta regionale di
incontrare ufficialmente le parti in causa, e cioè il Consiglio
comunale di Courmayeur che ha preso una decisione a maggioranza
relativa, i rappresentanti del Libero Comitato per il ripristino
della vecchia ovovia di Dolonne e i rappresentanti delle categorie
sportive, turistiche ed economiche direttamente interessate
all'opera in corso, al fine di mettere intorno a un tavolo queste
persone e verificare qual è la situazione, cercando di ripristinare
un dialogo che come tutti sappiamo, in tutti i settori della vita,
dell'economia, del lavoro e anche qui nella politica, è più che mai
indispensabile e necessario.
Perché riteniamo così importante la decisione che prenderà il
Comune di Courmayeur rispetto alla scelta di edificare o meno
l'impianto di risalita Dolonne-Plan Chécrouit al Plan des Lizzes?
Innanzitutto vogliamo sgombrare il campo da possibili dubbi: questa
non è una campagna di strumentalizzazione politica come qualcuno
vorrebbe far credere; gli Autonomisti non intendono giocare
strategie di corridoio sulle spalle dei cittadini valdostani in
modo particolare di quelli di Courmayeur.
Credo invece che il dialogo sia importante perché la
realizzazione di quest'opera, qualunque sia l'opzione che verrà
adottata dal comune, concorrerà in maniera significativa alla
nascita di importanti modifiche strutturali, economiche e
turistiche in tutto il comprensorio di Courmayeur e perché ci sia
dialogo occorre che tutte le parti in causa sappiano affrontare con
serenità e lucidità di giudizio i vari temi e le problematiche che
un'opera, qual è quella in progetto, necessariamente deve
sollevare.
È dunque importante scegliere bene i passi che si faranno in
futuro perché Courmayeur e le sue valli sono state, sono oggi e
devono restare luoghi a misura d'uomo, dove l'intervento
dell'ingegno umano al verificarsi degli eventi naturali non può
causare alterazioni che comprometterebbero lo sviluppo
dell'ecosistema, anche perché lo stravolgimento dell'ambiente per
Courmayeur significherebbe lo stravolgimento della sua economia
turistica, oggi fragile come non mai per le tristi ragioni che
tutti ben conosciamo.
Cosa può fare l'Amministrazione regionale in merito a questa
vicenda che ha per oggetto l'individuazione della migliore
soluzione possibile, in base alle esigenze presenti e future del
comprensorio di Courmayeur, relativamente alla costruzione
dell'impianto di risalita?
Non vogliamo qui assolutamente entrare nel merito del
contraddittorio che vede il comune e il comitato schierati l'uno di
fronte all'altro pur se entrambi rivolti al medesimo intento di
fornire una soluzione. Ci troviamo di fronte a due proposte, a due
progetti diversi, con l'ovvia consapevolezza che non si possono
esercitare ingerenze gratuite nelle competenze del Comune di
Courmayeur che, da solo, dovrà assumere decisioni e responsabilità
in merito alla scelta finale che verrà operata.
Esistono però due leggi regionali che disciplinano l'iter per la
costruzione di impianti a fune; queste leggi, votate da questo
Consiglio, ben distinguono le opere di ristrutturazione o
sostituzione di vecchi impianti da quelle edificate ex novo, che
comportano necessariamente un aumento del carico e della portata e
quindi della ricettività sulle piste di sci. Queste due leggi sono:
la legge regionale 10 aprile 1998, n. 13, che riguarda:
"Approvazione del Piano territoriale paesistico della Valle
d'Aosta", il PTP, e la legge regionale 1° settembre 1997, n. 29,
concernente: "Norme in materia di servizio di trasporto pubblico di
linea".
La normativa prevede due procedure diverse a seconda che si
tratti da una parte di un intervento di rifacimento o sostituzione
di un impianto a fune esistente, senza che venga aumentata in
maniera significativa la potenzialità degli impianti delle piste di
un'area sciabile, dall'altra della costruzione di un nuovo impianto
o del rifacimento di un impianto che aumenti invece in modo
significativo la portata e il carico sull'area sciabile.
Nel primo caso la procedura è semplice perché, trattandosi di
interventi privi d'impatto ambientale, la Giunta regionale può
rilasciare la concessione per la costruzione e l'esercizio sulla
base di una semplice domanda e di un'istruttoria di carattere
tecnico; nel caso di un nuovo impianto la procedura invece è più
complessa perché deve essere previsto sia nella programmazione
comunale sia in quella regionale.
Infatti, se andiamo a verificare il PTP, l'articolo 9, commi 8,
9, 10, 11, prevede che per realizzare un nuovo impianto occorre che
esso sia previsto esplicitamente da due strumenti di programmazione
comunale: il piano di sviluppo turistico, approvato dal consiglio
comunale, le cui caratteristiche sono stabilite dall'articolo 27
delle norme di attuazione del PTP e il piano regolatore generale
del comune.
A sua volta, la legge regionale n. 29/97 prevede nel capo III,
che riguarda gli impianti a fune, agli articoli 37 e seguenti, la
programmazione regionale, cioè gli impianti di trasporto a fune con
funzione di servizio pubblico devono essere realizzati in
conformità alla programmazione della Regione e quindi gli articoli
disciplinano tutti gli interventi necessari per questo programma,
che deve essere approvato dal Consiglio regionale su proposta della
Giunta. L'articolo 39 stabilisce che il programma regionale per gli
impianti a fune contenga, ad esempio, gli eventuali nuovi impianti
da realizzare, con le motivazioni che li giustificano e le relative
previsioni economiche.
Nel caso di rifacimento della vecchia ovovia, che è la proposta
sostenuta dal comitato, la procedura per la concessione è rapida e
semplice; se invece il Comune di Courmayeur opterà per la proposta
che è a tutti noi presente, occorre che questa proposta sia
prevista dal piano di sviluppo turistico del Comune di Courmayeur,
dal piano regolatore generale del Comune di Courmayeur e dal
programma regionale per gli impianti a fune.
Questo per dire che per queste due differenti opere edili
esistono due tipi diversi di procedure volte all'acquisizione da
parte degli enti locali dell'autorizzazione e dei relativi sostegni
finanziari necessari per la realizzazione dell'opera; quindi,
proprio perché quest'intervento è disciplinato da due leggi
regionali, non è pensabile che l'Amministrazione regionale, che
dovrà farsi carico d'importanti spese al riguardo - spese che
riguardano un'opera indispensabile che modificherà e non di poco
l'assetto futuro del comprensorio dell'alta Valle -, non si riservi
una preventiva valutazione tecnica del progetto, come d'altronde ha
sempre dichiarato l'assessore sugli organi di informazione. Infatti
ha sempre detto che la Regione, al di là della scelta del comune,
dovrà effettuare una valutazione tecnica prima di elargire i
finanziamenti.
Ecco perché un incontro con le parti in causa servirebbe
all'Amministrazione regionale per venire a conoscenza, visto che ci
è sempre stato dichiarato che la Regione non sa nulla di questi
progetti, tenuto conto che anche nell'ultimo Consiglio, rispondendo
ad un'interrogazione dei Verdi è stato detto che non si è ancora a
conoscenza di questa proposta…
(interruzione di un Consigliere, fuori microfono)
... ufficialmente, certo… quindi
quest'incontro servirebbe per venire a conoscenza della proposta
presentata dal comune e anche per conoscere la proposta del
comitato che è stata sottoscritta da oltre 2.000 persone di cui 585
residenti in Courmayeur. Questo ultimo fatto dimostra anche
un'altra cosa: la volontà del comitato di non strumentalizzare
politicamente quest'operazione perché altrimenti avrebbe potuto
benissimo cercare di raccogliere un numero di firme pari alla
maggioranza più uno dei votanti di Courmayeur. Sappiamo che la
raccolta è durata due settimane: di solito le raccolte di firme per
le petizioni durano anche mesi se c'è la volontà di destabilizzare
qualcosa, invece qui c'è stata la volontà solo di sostenere
un'opera diversa da quella sostenuta dalla maggioranza comunale per
cercare di creare un democratico dibattito.
Questa è la mia opinione e anche quella dei responsabili del
comitato tanto più che il comitato è composto da cittadini e
giustamente non può essere considerato un comitato politico perché
sappiamo bene che all'interno di questo comitato ci sono anche
degli esponenti di un certo rilievo della stessa Union Valdôtaine,
che ha sostenuto l'amministrazione comunale uscente e vincente.
Insomma, Roberto Rota, candidato alle ultime regionali dell'Union
Valdôtaine, rappresentante dei maestri di sci, è uno dei portavoce
di questo comitato.
La stessa cosa vale per Savoye che ha dichiarato pubblicamente
di aver sostenuto Blua e di essere unionista. Questo vuol dire che
non è uno schieramento politico, ma è un raggruppamento di
cittadini che non credono nella proposta presentata dal Sindaco
Blua per valutazioni tecniche che tutti avete letto sui giornali e
che non sto a ripetere per brevità.
Visto che si tratta di una struttura che avrà sicuramente
ripercussioni in materia turistica, ambientale e di trasporti, non
crediamo fattibile, questo è il parere degli Autonomisti, che tali
importanti decisioni possano essere prese senza un serio ed
equilibrato confronto, soprattutto oggi che la questione è vissuta
con palpabile tensione da entrambe le parti in causa ed ovviamente
da tutti i cittadini di Courmayeur.
Da qui l'incontro che proponiamo con questa mozione; si tratta
solo di andare ad incontrare le parti in causa, non chiediamo di
modificare la scelta del comune, chiediamo solo un incontro fra la
Giunta regionale, che dovrà finanziare in base alle due leggi
regionali quest'intervento, e i rappresentanti del comitato, delle
categorie economiche interessate e della Giunta comunale che ha
fatto una sua scelta.
L'incontro che proponiamo non vuole assolutamente favorire una o
l'altra delle parti in causa; vuole soltanto riportare chiarezza e
un sereno confronto dialettico nell'unico interesse della
collettività che, dalle scelte che verranno operate dal comune,
deve trarre i massimi vantaggi.
È per noi necessario ed inderogabile che su questa questione il
Governo regionale, che è attento su molte iniziative - penso a come
si sta muovendo sui problemi del tunnel e su altri problemi di un
certo spessore -, presti molta attenzione e che si ponga quale
strumento di incontro e di dibattito, al di là di qualunque
strumentazione politica.
Per questo motivo auspichiamo che la nostra proposta non cada
nel vuoto, ma possa trovare in quest'Assemblea piena adesione.
Président La parole au Conseiller Curtaz.
Curtaz (PVA-cU) Prima del mio breve intervento, mi permetta,
Presidente, di aprire una brevissima parentesi.
Ieri, in occasione della Conferenza dei Capigruppo, è stato
portato all'attenzione della Presidenza il problema
dell'informazione istituzionale e di come certi organi di stampa
pubblici, perché gli organi privati possono fare quello che
vogliono, seguono i lavori del Consiglio.
Questi stessi organi pubblici mi risulta che ieri sera, io non
l'ho sentito, quindi riporto quello che mi è stato riferito da più
persone, abbiano detto che oggi il Consiglio non c'era perché il
Presidente della Giunta è a Roma. Oggi, visto che ci sono le
iniziative dell'opposizione, non c'è nessuno in sala stampa perché
tanto si è già fatto il pieno di notizie alla Conférence de presse
del lunedì della Giunta e per questa settimana siamo a posto.
Questo è lo stato delle cose.
Chiudo la parentesi, però chiederei che quanto meno rispetto al
servizio pubblico - perché ripeto che i privati possono fare quello
che vogliono, sono per la libertà piena di stampa anche quando non
mi piace - venga inoltrata una nota di protesta da parte della
Presidenza del Consiglio per questa notizia completamente
destituita di fondamento e che denota anche un senso di scarsissima
professionalità.
Président Je me permets d'ajouter simplement, à titre
d'information pour les collègues conseillers, que nous avons déjà
adressé, il y a dix jours, une note formelle de protestation au
sujet du manque d'informations qui a accompagné les cérémonies du
50ème anniversaire du Conseil de la Vallée, au nom du Bureau de la
Présidence, et que l'argument que vous avez évoqué tantôt, qui est
celui de la communication institutionnelle, sera abordé la semaine
prochaine dans une réunion spécifique de la Conférence des Chefs de
groupe ayant pour trait ce même problème.
Je vous remercie de l'avoir reporté à l'attention de ce Conseil
et je ne manquerai pas de faire les pas nécessaires à l'adresse du
service public des communications vu que, comme vous l'avez dit,
vis-à-vis des particuliers il nous est impossible d'intervenir.
La parole au Conseiller Curtaz.
Curtaz (PVA-cU) Vengo con pochissime osservazioni sulla mozione
illustrata dal Consigliere Lanièce. Devo dire che molte delle
osservazioni fatte dal Consigliere Lanièce sull'importanza di
questa decisione, sulle conseguenze di questa decisione, sono da me
condivise e per certi versi apprezzo anche lo spirito con cui il
Consigliere Lanièce ha esposto l'iniziativa del gruppo degli
Autonomisti.
Non posso però tacere di una perplessità che ho rispetto a
quanto ci si chiede di votare. La perplessità mi deriva dal fatto
che allo scorso Consiglio l'Amministrazione regionale si è espressa
già in maniera piuttosto evidente a favore di una soluzione, quindi
mi riesce difficile immaginare una Giunta "super partes" che si
mette attorno a un tavolo e tenta di ragionare, come sarebbe anche
possibile, di questo problema. Fra l'altro colgo la contraddizione,
che è emersa evidente allo scorso Consiglio, quando si dice che non
abbiamo i progetti, che non sappiamo niente ufficialmente, ma che
noi siamo dalla parte dell'Amministrazione di Courmayeur. Strano,
se non si conosce, quanto meno ci si informa.
A proposito delle risposte che ci sono state date l'altra volta
dall'assessore, voglio fare un'altra osservazione, e lo dico senza
polemica, ma con rammarico sì perché non è la prima volta che a
delle nostre iniziative consiliari l'assessore al turismo risponde
con dati sbagliati.
È evidente che, quando glielo rileviamo noi nelle repliche, la
cosa ha poco peso perché sembra che faccia parte della dialettica
politica che poi rimane al nostro interno. Questa volta però mi ha
fatto piacere perché i dati completamente sbagliati che ha dato
l'assessore sono stati ripresi da alcuni cittadini indignati per
quelle dichiarazioni con le quali si è fatto dire al comitato per
il "no" cose che quel comitato rispetto a quell'impianto non ha
assolutamente detto; l'assessore ha riportato dati sulla portata
oraria del progetto preferito dal comitato per il "no" che sono
completamente sbagliati; questi cittadini di Courmayeur si sono
presi la briga di mandare una lettera - credo ricevuta da tutti i
Capigruppo regionali - che è stata pubblicata dai giornali, i quali
per una volta fanno giustizia di qualche frottola di troppo che
spesso in quest'aula ci viene raccontata.
Questo lo dico perché mi auguro ci sia da parte della Giunta su
un tema così delicato un atteggiamento trasparente, corretto, serio
e che ci vengano portati dei dati che sono reali anziché - come è
stato fatto - utilizzare dei documenti propagandistici da parte di
una delle due parti da contrapporre a quelle che sono invece le
argomentazioni dell'altra parte.
Altra parte che, lo abbiamo detto chiaramente, sosteniamo, che
sosteniamo non per partito preso, ma perché ci sembra che la
soluzione proposta dal comitato dei cittadini sia più ragionevole
per tutta una serie di motivazioni che l'altra volta ho cercato di
riassumere discutendo l'interpellanza del nostro gruppo e che non
starò a richiamare.
Président La parole au Conseiller Lattanzi.
Lattanzi (FI) Credo che questa mozione abbia anche il merito
oggi di sollevare un altro tema oltre a quello specifico di cui
parla la mozione.
Ascoltando attentamente la particolareggiata relazione di uno
dei presentatori, si ha la tentazione di cominciare a farsi un'idea
sulle scelte che la cittadinanza di Courmayeur sta attuando e
magari nel caso anche del Consigliere Curtaz, che ha appena
espresso dei favori su una posizione piuttosto che su un'altra, noi
di Forza Italia crediamo che questa mozione possa essere invece
oggi l'occasione per fare una riflessione su tutto quello che ci
siamo detti in questi ultimi anni a proposito della sussidiarietà,
dell'autonomia degli enti locali, del federalismo delle autonomie e
di tutte quelle belle parole e di quei bei principi che un po'
tutte le forze politiche in questo consesso si sono prodigate ad
esternare nei loro vari interventi in più occasioni soprattutto in
quelle più istituzionali.
Se veramente questo Consiglio regionale, così come ha espresso
in molte occasioni, crede veramente nel principio della
sussidiarietà e nel principio del decentramento delle decisioni al
più basso livello verso il cittadino, questa mozione non può che
essere l'occasione per dire che non è accettabile che il Consiglio
regionale oggi possa diventare di nuovo il grande fratello delle
comunità locali.
Abbiamo un grosso imbarazzo a discutere di questa mozione
perché, pur comprendendo l'attenzione e la preoccupazione che i
Consiglieri degli Autonomisti esprimono, credo che abbiano perso di
vista con questa mozione lo sforzo che noi in questa legislatura
stiamo facendo per poter - purtroppo sempre troppo poco -
decentrare i poteri dalla Regione al cittadino.
Il fatto che il Sindaco Blua, che la sua amministrazione sia
d'accordo su una parte del progetto piuttosto che su un altro
progetto, dovrebbe vederci arbitri imparziali. Lanièce nella sua
relazione ha citato i nomi di alcuni esponenti dell'Union
Valdôtaine che si trovano nel comitato avverso piuttosto che
nell'altro.
Credo che lui dovrebbe essere così onesto e dire che ci sono
espressioni politiche da una parte e dall'altra in egual misura e
che se la comunità di Courmayeur oggi si è incastrata in un
dibattito sul suo futuro, su un certo progetto che sicuramente ha
una rilevanza importante anche per la Regione, ma soprattutto per
quella comunità, debba essere la comunità di Courmayeur nella sua
autonomia a prendere una decisione, probabilmente se ancora non ci
sono riusciti è perché le forze in campo, le decisioni in campo, i
progetti in campo non acquisiscono la maggioranza di quella
popolazione.
È delicato che il Consiglio regionale oggi esprima su questa
mozione un voto di favore perché tornerebbe a fare, come purtroppo
fa in tantissime occasioni, quasi quotidianamente ancora purtroppo
diciamo noi, il grande fratello delle autonomie locali.
Noi dobbiamo avere il coraggio, anche approfittando del sistema
elettorale che ha fatto eleggere il Sindaco di Courmayeur come
sindaco maggioritario di quella comunità, e dobbiamo avere anche la
forza di trattenerci dall'entrare nel merito di quelle questioni
che sono tutte proprie di quella comunità locale altrimenti, mentre
giustamente ci diciamo che le autonomie devono acquisire quel senso
di responsabilità, di autogoverno, di decentramento del potere,
dall'altra parte, forse inconsapevolmente e in buona fede, andiamo
a ripristinare una procedura politica di potere, di attenzione, di
sorveglianza, di indicazione magari anche giustificandola con lo
scopo del "super partes" di dirimere le questioni di una comunità
locale.
Se siamo per il federalismo vero delle autonomie, se siamo per
il vero decentramento dei poteri regionali, credo che la Regione
potrà, proprio in funzione delle due leggi che il relatore ha
citato: la legge n. 13/98 e la legge n. 29/97, far fare alla
Regione il ruolo che quelle leggi determinano, cioè l'acquisizione,
la valutazione tecnica ed evidentemente anche di coerenza con il
resto della Regione nel momento in cui quella comunità è in grado,
è capace e autoconsapevole di esprimere un sì a maggioranza su un
progetto piuttosto che sull'altro.
Dobbiamo resistere a questa tentazione, dobbiamo riuscire a
farlo, altrimenti continuiamo a raccontarci che questa Regione ha
bisogno di decentramento dei poteri e poi, proprio quando nascono
questi conflitti, non permettiamo alle piccole realtà di acquisire
quella consapevolezza, di far crescere il potere decisionale, di
sposare realmente quel principio di sussidiarietà che significa che
la Regione non interviene laddove il livello più basso
amministrativo, in questo caso il comune, la comunità locale, può
dirimere questa questione.
Quella comunità può esprimersi su un progetto piuttosto che su
un altro, lo deve fare; se non è in grado di farlo, rimane senza la
decisione e il Sindaco Blua, che è stato espresso a maggioranza da
quella comunità, si assumerà alla fine del suo mandato la
responsabilità di essere riuscito o di non essere riuscito a dare
risposte alla sua comunità, ma è lui che ha la responsabilità di
fronte alla sua comunità, non è la Regione che deve fare il grande
fratello, che deve andare a fare il mediatore delle questioni che
sono tutte proprie in questo caso del territorio di Courmayeur.
Président La parole au Vice-président Viérin Marco.
Viérin M. (Aut) Mi sento in obbligo di intervenire dopo
l'intervento del collega di Forza Italia solo per precisare qual è
la nostra posizione. Siamo i primi a condividere alcuni passaggi
del collega Lattanzi, ma forse il collega Lattanzi non ha
affrontato in maniera molto attenta il problema.
Qui non si tratta di decidere per altri; qui si tratta di
affrontare in anticipo una questione che arriverà successivamente
sul tavolo della Giunta, ma anche di questo Consiglio.
Questo problema non riguarda solo la scelta di un piccolo
impianto a fune, questo problema - se il collega Lattanzi si è
informato a Courmayeur - riguarda parcheggi per oltre 1.000 posti
macchina, riguarda viadotti che andranno ad attraversare di nuovo
la Dora Baltea, riguarda tutta la viabilità dell'alta Valle,
riguarda quindi una cosa che non avrà un riflesso solo per il
Comune di Courmayeur.
Oltretutto, noi come Consiglio regionale, siamo sempre
intervenuti sulle strategie dei grandi comprensori sciistici, vedi
Pila e altre località, ma per fare un esempio più comprensibile,
prendiamo Saint-Vincent: per quella località abbiamo parlato di
terme, che sono comunali, però abbiamo parlato di terme prima
ancora che il comune decidesse, con l'intento di riportare un po'
di vita in quel comune e la stessa cosa sta succedendo a Courmayeur
dove la situazione si è aggravata dopo la tragedia del Tunnel del
Monte Bianco.
Questo per dire che qui non si chiede di decidere a nome e per
conto della comunità di Courmayeur, ma proprio anche a causa della
tragedia del Tunnel questa sarà una scelta che determinerà non solo
il futuro di Courmayeur, ma di gran parte dell'alta Valle, inoltre
su questi eventuali interventi la Regione dovrà intervenire con
finanziamenti molto rilevanti - e mi riferisco all'intervento del
collega Curtaz che condivido pienamente, la Giunta non può dire:
"Non so" perché, come noi della minoranza abbiamo le fotocopie di
progetti, anche la Giunta ne avrà certamente di più completi e sa
perfettamente che il Comune di Courmayeur se un domani trova
l'intesa con la società che gestisce il comprensorio sciistico,
dovrà affrontare anche tutto il problema della viabilità e come fa
un comune ad affrontare una spesa di 15-20 miliardi per ridefinire
la viabilità? Dovrà fare una richiesta alla Regione per una legge
speciale.
Non penso che il Comune di Courmayeur riesca ad accantonare 20
miliardi per tale nuova viabilità, infatti la costruzione dei
parcheggi e di altre opere come si evince da una certa bozza di
accordo saranno a carico del Comune di Courmayeur. Allora non
possiamo non affrontare questo discorso, e noi abbiamo proposto di
affrontarlo non in termini distruttivi, ma abbiamo proposto di
affrontarlo in termini di confronto su quello che sarà poi
l'impegno finanziario che si dovrà fare come Regione, di questo
penso siamo tutti convinti e, poiché in quest'aula ci sono vari
amministratori comunali che hanno fatto esperienza negli enti
locali, sanno perfettamente che a volte si può anche utilizzare una
legge speciale, cioè una legge di settore, ma in questo caso non
c'è una legge di settore che possa affrontare queste necessità
finanziarie per quei tipi di progetti, parlo di viabilità, non
parlo degli impianti di risalita.
Quindi c'è una situazione che ha spaccato la comunità e penso
che in questo momento per il Comune di Courmayeur, visto che poi
fra maggioranza e minoranza ci sono stati 29 voti, sia importante
trovare un momento di dialogo per il bene di tutta la comunità e
anche per il bene della Valle d'Aosta.
Riteniamo che questo sia lo spirito della nostra proposta; non
si pretende niente di più, si vuole solo che si ragioni in maniera
un po' diversa come d'altronde si è ragionato in altre
occasioni.
Président La parole au Conseiller Marguerettaz.
Marguerettaz (Aut) Vorrei continuare, se possibile, sul
ragionamento fatto dal collega Viérin che mi sembra molto
pertinente.
Sinceramente sono stato indeciso se firmare o meno la mozione
perché la prima cosa che mi è venuta alla mente sono state le
considerazioni del collega Lattanzi, però l'ho firmata convinto di
averlo fatto per una serie di considerazioni che vengono
immediatamente dopo i principi enunciati da Lattanzi perché i
principi devono fare i conti con la realtà, altrimenti rimangono
perennemente inapplicati ed inapplicabili.
La realtà è quella che è stata descritta, la realtà è che la
scelta che potrebbe essere fatta e che dovrebbe essere fatta per
Courmayeur è una scelta non minimale, è una scelta molto importante
come diceva bene Viérin, ma per un comprensorio assai più vasto di
Courmayeur e lo spirito che sta sotto questa mozione è uno solo, se
possiamo riassumere con uno slogan: è quello di rendere trasparente
il più possibile un'operazione di così grande peso. In che modo?
Con questo tavolo di concertazione, se possiamo chiamarlo così,
dove il Governo regionale non può fare, come dire?, l'indiano.
In passato ci sono state tante esperienze in cui si è lasciata
quest'autonomia ai comuni, perlomeno apparentemente, di decisioni
su opere importanti, significative per il loro territorio;
Courmayeur fra l'altro in parte è già stata toccata da
un'esperienza di questo genere, vorrei ricordare l'esperienza del
palazzetto di Courmayeur. Voglio dire che, quando si prendono in
considerazione delle opere di tale portata, dove inevitabilmente ci
sono degli investimenti enormi che entrano in gioco e sui quali è
doverosamente necessario fare una valutazione preventiva di tutte
le energie finanziarie ed economiche che si mettono in gioco, credo
che la presenza del Governo regionale in questo tavolo di
concertazione non assuma quella caratteristica che voleva dargli
Lattanzi, non è cioè, come invece forse purtroppo spesso accade e
in maniera non ufficiale, un'ingerenza del Governo regionale, ma è
una collaborazione offerta da parte del Governo regionale da chi
fra l'altro anche a livello azionario partecipa di quella società
che un domani dovrà gestire l'impianto nuovo o vecchio che sia.
Quindi al di là delle strumentalizzazioni alle quali facilmente
si può prestare questa mozione, chiedo ai consiglieri tutti di fare
uno sforzo in questa direzione. Certo, la via più facile e più
bella da rappresentarsi è quella di dire che noi siamo per una
controtendenza, quella di lasciare l'autonomia ai comuni, che siamo
per eliminare una volta per tutte l'ingerenza della Regione nei
confronti degli enti locali e sappiamo tutti farli benissimo questi
discorsi, invece io invito i consiglieri a rendersi conto di ciò
che è la posta in gioco e del ruolo importantissimo, se giocato
correttamente, del Governo regionale in quest'operazione. Come
diceva già chi mi ha preceduto, qui ci troviamo di fronte ad
un'operazione di un grosso spessore di fronte alla quale la Regione
ha due possibilità, perché se vogliamo far cadere un velo di
ipocrisia che potrebbe esserci, non veniamo a raccontarci che la
Regione in tutta quest'operazione da qui a un anno, cinque anni,
dieci anni, quello che sarà il tempo di durata, non metterà il
becco in questo affare, non veniamo a raccontarci delle cucche,
invece oggi, prima che la strada prenda dei corsi poco piacevoli
per un verso o per un altro, rendiamo trasparente questa
necessità.
Rendiamoci conto tutti che non siamo qui a chiedere
un'ingerenza, non siamo a chiedere che sia la Regione a scegliere,
a decidere, ad imporre; siamo a chiedere che la Regione si adoperi
con le sue strutture, con le sue capacità di analizzare più
profondamente l'operazione a livello economico e a livello
finanziario, di aiutare il Comune di Courmayeur in questa vicenda
che comunque è di difficile risoluzione.
Président La parole au Conseiller Lattanzi pour deuxième
intervention.
Lattanzi (FI) Ringrazio i colleghi che hanno voluto con i loro
interventi far comprendere la scelta che hanno voluto fare con
questa mozione, io però rimango fermo del mio avviso, soprattutto
dopo gli interventi che ho ascoltato con attenzione perché
Marguerettaz soprattutto ha esordito dicendo di avere anche lui
condiviso i principi della sussidiarietà, del concetto di
decentramento dei poteri alle comunità locali, ma di aver poi dopo
dovuto fare i conti con la realtà, con le scelte, con quello che
sta succedendo.
Il Vicepresidente Viérin in tutto il suo intervento in replica
al mio ha sostenuto che così è sempre stato fatto, che in tutte le
occasioni delle decisioni che le comunità locali hanno dovuto
prendere su fatti rilevanti per la loro innanzitutto economia e poi
con un riflesso importante per la Regione, la Regione ha sempre
svolto il ruolo che oggi con questa mozione si chiede ancora di
svolgere.
Credo che questo sia un fatto di per sé significativo, credo che
questa sia l'argomentazione con la quale noi oggi ci dobbiamo
confrontare sulla reale volontà nostra di quale ruolo deve giocare
l'Amministrazione regionale in un contesto economico fatto da
diverse economie, non diciamo 74 perché non è così e lo sappiamo,
ma da diverse economie, diverse nelle loro economie sociali,
culturali, diverse nel loro sviluppo di fare economia.
Sappiamo che ci sono realtà industriali di piccola industria,
realtà di servizio come può essere il centro della Valle e realtà
economiche fortemente turistiche molto diverse da altre.
Credo che proprio Viérin con la sua frase: "È sempre stato
questo il ruolo", frase ancora ribadita da Marguerettaz che diceva:
"La Regione mette poi il becco in questi affari", ha messo in
evidenza una situazione che dobbiamo considerare perché la realtà è
che la Regione alla fine mette il becco in questi affari.
Posso anche condividere questa riflessione, però dobbiamo
resistere, cioè se ci crediamo dobbiamo smetterla di farlo,
dobbiamo riuscire ad avere il coraggio di dire che la Regione
esprimerà un parere tecnico, economico, d'impatto, tutto quello che
le leggi prevedono nel momento in cui la Regione avrà i progetti e
le richieste delle varie comunità sul tavolo e non questa forma di
protettorato che voi chiamate la collaborazione che l'Ente
regionale può dare preventivamente perché questa collaborazione
preventiva diventa ingerenza, diventa peso politico, diventa
arroccarsi su una posizione che parte del presupposto che noi, le
nostre teste, i nostri cervelli siano più qualificati
dell'amministrazione di Blua, della sua maggioranza e anche di
quell'amministrazione comunale.
Quell'amministrazione comunale ha un'occasione, quella di
dimostrare - se ne è capace - che è capace di gestire il suo
territorio, se non sarà così, i cittadini di Courmayeur li
manderanno a casa.
La realtà, se non vogliamo fare ipocrisia, Marguerettaz, è che
si sta cavalcando su questa funivia uno scontro di tipo politico,
ce lo dobbiamo dire che chi ha perso le elezioni sta cavalcando
questa cosa per tornare in pista e non ha importanza se è del mio
partito o del tuo.
Questo ce lo dobbiamo dire perché siamo il Consiglio regionale,
se vogliamo dare a questo Consiglio regionale un ruolo
istituzionale che è il suo che non è quello di gestire tutte le
amministrazioni locali. Certo che è sempre stato fatto così, ce la
facciamo a non farlo più?
La Regione, se parliamo di ipocrisia, lo ha sempre fatto e
probabilmente hai ragione tu, continuerà a farlo. Dobbiamo avere la
forza di cambiare questo ruolo perché questo è quello che ci è
stato chiesto in questi cinque anni di legislatura, di cambiare il
ruolo della Regione nei confronti delle autonomie locali; abbiamo
fatto delle leggi che tra l'altro non condividevamo perché troppo
poco federaliste…
(interruzione del Consigliere Marguerettaz, fuori microfono)
… la nostra non è una posizione a
favore dell'Union, a favore dei liberali, a favore dei cattolici;
qui non è una questione di essere a favore di qualcuno di
Courmayeur, qui è essere a favore di un principio per cui la
comunità di Courmayeur come quella di Cogne, di Pont-Saint-Martin,
di Valsavarenche si arrocchino sulle loro posizioni per conflitti
personali, per conflitti politici di scorie delle ultime elezioni e
non riescano a risolvere il loro vero problema perché su una cosa
siamo tutti d'accordo: Courmayeur ha bisogno di persone, di scelte
amministrative capaci per dare un'economia a quel paese, ma che sia
la Regione, vista questa difficoltà, ad andare a intervenire per
porre fine a certe discussioni di cortile perché è in gioco un
progetto importante, perché Courmayeur è importante per la Valle
d'Aosta, lasciamo che trovino loro la soluzione.
Se Blua, se questa maggioranza non sarà capace di trovare una
soluzione sul progetto, verrà mandata a casa, anche la cittadinanza
di Courmayeur imparerà ad essere federalista, imparerà che, quando
i problemi di Courmayeur non si risolvono, non arriva "mamma
Regione" a risolvere i problemi, probabilmente anche quelli di
Courmayeur lo capiranno se non interverremo e se faremo il nostro
ruolo che la legge ci ha dato, cioè quello di valutare i progetti
delle comunità quando queste comunità ce li presentano dopo averli
dibattuti, scelti, confrontati e a maggioranza democratica
approvati, poi ci possono piacere o meno, il palazzetto ci può
piacere o meno, ma quel palazzetto c'è più per l'ingerenza della
Regione che per la volontà del Comune di Courmayeur e per questioni
politiche sulle questioni di
Courmayeur…
(interruzione del Consigliere Marguerettaz, fuori microfono)
… appunto, pre-elezioni o
post-elezioni, quindi se vogliamo ridiscendere sulle
strumentalizzazioni, credo che questa mozione abbia il merito oggi
di chiarirci anche le idee.
Invito i proponenti della mozione, lo faccio io da
rappresentante della minoranza, quindi comprendendo che poi si sono
delle questioni laggiù, voi avete degli elettori, noi uguale,
chiunque credo che sia qui nella stessa condizione, ma non possiamo
andare noi Palazzo regionale ad entrare nelle questioni di cortile
sapendo che lì ci sono i terreni di uno, i terreni dell'altro, le
speculazioni di uno, le speculazioni dell'altro, gli interessi di
uno e gli interessi dell'altro; dobbiamo avere il coraggio di
volare al nostro livello e di non scendere ogni qualvolta nel
campanile di un cortile.
Se riusciamo, anche e soprattutto grazie a questa mozione, a
prendere una posizione chiara, cioè: "Courmayeur, la tua economia è
nelle tue mani, noi finanzieremo 25 miliardi, 30 miliardi, 100
miliardi, quello che sarà la proposta che farete, se il Palazzo
regionale riterrà quella proposta che voi, cittadini di Courmayeur,
a maggioranza avete scelto coerente con il progetto regionale".
Questo sì, ma dopo: "Fate la proposta, abbiate il coraggio e la
capacità di risolvere i vostri problemi", cosa diversa è il tunnel
dove è la comunità di Courmayeur che chiede l'aiuto della Regione,
qui lasciamo che decidano su quel progetto, non andiamo a
parteggiare come Consiglio regionale sulle beghe delle piccole
fazioni, delle famiglie e delle speculazioni edilizie.
Président La parole au Conseiller Lanièce.
Lanièce (Aut) L'intervento accorato del Consigliere Lattanzi lo
avrei capito meglio se alla fine del suo discorso avesse proposto
un emendamento alla mia mozione.
Lattanzi (fuori microfono) È tua la mozione, proponilo tu.
Lanièce (Aut) Il collega avrebbe potuto proporre un emendamento
alla mia mozione con l'invito alla Giunta a prendere in
considerazione soltanto l'opportunità di incontrare le parti in
causa e basta togliendo così la parte finale.
Questo lo avrei capito perché avrebbe fatto un discorso
finalizzato a qualcosa, invece abbiamo appreso che la cosa migliore
per il gruppo di Forza Italia è di aspettare che la proposta venga
presentata all'Amministrazione regionale, che ci sia tutto l'iter,
che durerà un anno o due anni, per poi sperare che quella proposta
sia accettata finanziariamente e tecnicamente dall'Amministrazione
regionale.
E nel caso in cui non lo sia? Perché non voler neanche
incontrare le parti in causa? Il testo parla di incontrare, non di
decidere: infatti il quarto capoverso dice: "Rilevato che
l'Amministrazione regionale, pur riconoscendo piena libertà al
Comune di Courmayeur di decidere l'opzione ritenuta più
idonea…", e quindi vuol dire che
riconosciamo al Comune piena libertà (e questo concetto mi sembra
sottolineato benissimo); in conseguenza di questo chiediamo però un
incontro, non essendoci stata per ora nessuna proposta ufficiale,
come ha detto l'assessore, per verificare ufficialmente questa
proposta, per rendersi conto se su questa proposta, quando arriverà
in Giunta, sia possibile dare una valutazione positiva dal punto di
vista sia finanziario, visto che costerà decine di miliardi, sia
tecnico.
Perché, come diceva giustamente il collega Viérin, quest'opera
comporterà diverse opere indotte: ci sarà bisogno di fare un
collegamento con la strada statale, ci saranno da creare i
parcheggi, ci sarà da creare un indotto intorno a quest'opera, e
quindi non ci sarà solo un intervento minimo ed unico nella zona
dove verrà costruito eventualmente il nuovo impianto.
Ribadiamo che qui c'è solo la volontà d'incontrare per capire
meglio la situazione, invece secondo Lattanzi è meglio aspettare
due anni; se poi fra due anni gli uffici tecnici non riterranno
opportuno dare il parere favorevole, diremo alla comunità di
Courmayeur che hanno perso altri quattro anni, tanto a noi cosa
interessa se a Courmayeur per quattro anni non hanno nulla?
A noi non interessa se una delle cittadine più importanti dal
punto di vista turistico non ha un impianto di risalita
funzionante, non ci interessa niente; noi siamo qui per decidere le
cose meno importanti, siamo qui per decidere magari gli interventi
del singolo comune dove il consigliere ha interessi come Cogne,
Champdepraz, eccetera e allora lì si che si possono fare
interpellanze, ma quando parliamo di un intervento in un comune con
una ricaduta regionale, allora non possiamo neanche permetterci di
chiedere alla Giunta di fare un incontro e lo ribadisco: un
incontro! Non vuol dire incontrare per modificare, ma incontrare
per conoscere meglio, per conoscere subito, in anteprima, se
possiamo dire così, la proposta del comune, in modo da renderci
conto se sarà fattibile finanziariamente e tecnicamente.
Se avete paura, cancelliamo dopo la parola "incontro" le ultime
tre righe laddove si dice "in modo da riuscire ad individuare la
migliore soluzione possibile…",
togliamo quello, mi va anche bene visto che la nostra mozione è
finalizzata solamente a cercare di mettere l'Amministrazione
regionale a conoscenza ufficialmente della proposta in modo che
possa assicurare il comune, dicendo: "Guardate, di fronte a questa
soluzione da voi prospettata, noi come Regione siamo disponibili a
darvi l'ok fra un anno, due anni, tre anni".
Almeno sapere ciò, altrimenti i cittadini hanno paura che ora si
vada avanti con quest'iter, e poi che alla fine per motivazioni
tecnico-finanziarie non ci sia questa disponibilità. Come si fa a
sapere qualcosa, se non c'è un incontro?
Non c'è niente che vada contro il federalismo, non c'è nessuna
ingerenza contro il Comune di Courmayeur, lo abbiamo ribadito,
riconoscendo la piena libertà al comune di decidere l'opzione che è
ritenuta più idonea. Probabilmente non siamo riusciti a farci
capire, ma mi sembra che il testo sia chiarissimo; se volete essere
ancora più sicuri, togliamo le ultime tre righe in modo da chiedere
solo l'incontro fra la Giunta regionale e il comitato, la Giunta
comunale e i rappresentanti delle categorie economiche interessate,
fra cui i maestri di sci che penso siano quelli che sanno meglio
dove sarebbe opportuno creare o ricostruire un impianto di
risalita.
Questa è l'ultima cosa che volevo dire per sottolineare che
siamo disponibili ad un emendamento di questa mozione perché
l'unico senso di questa mozione è quello di cercare di far
incontrare la Giunta regionale con le parti in causa per venire a
conoscenza della situazione e per metterli intorno al tavolo e
ricostituire un dialogo che purtroppo non c'è, ora come ora, a
Courmayeur.
Président La parole au Conseiller Curtaz pour deuxième
intervention.
Curtaz (PVA-cU) Più che un secondo intervento volevo soltanto
fare una battuta perché il problema posto da Lattanzi, a mio
giudizio, rispetto al caso di specie è mal posto e cerco di
spiegarlo.
In linea di principio Lattanzi ha detto delle cose
condivisibili, nel senso che è evidente che l'autonomia locale va
rispettata, è evidente che la Regione non deve ingerirsi nei
confronti di scelte di carattere localistico.
Ma è proprio questo il punto: non ci troviamo di fronte a
un'opera di carattere localistico, non è il pezzetto di fogna che
va da La Saxe al centro di Courmayeur o il piazzale da fare a
Dolonne, stiamo parlando di un'opera che ha un impatto dal punto di
vista non solo ambientale, ma economico che trascende di gran lunga
quella che è l'economia del Comune di Courmayeur. Ecco perché mi
permetto di dire che il problema, come lo hai posto tu, è mal
posto, ed è quello che cercava di dire anche Marco Viérin, se non
ho inteso male, cioè ci sono dei problemi che, pur essendo
caratterizzati dal fatto di appartenere fisicamente a un
territorio, hanno poi un ambito di interferenza che è molto più
vasto…
(interruzione del Consigliere Lattanzi, fuori microfono)
… non è vero perché su una scelta
strategica di questo tipo credo che la Regione debba far sentire la
sua voce, altrimenti c'è il rischio di delegare agli enti locali
delle competenze che secondo me non possono appartenergli perché
ripeto che si tratta di un'opera che condiziona tutta l'attività
economica dell'alta Valle.
Président La parole au Conseiller Borre.
Borre (UV) Ieri abbiamo parlato della riforma della legge sulla
VIA, la legge n. 6/91, abbiamo approvato il Piano paesaggistico
territoriale, tutti i comuni hanno il piano regolatore, quindi mi
sembra assurdo che ancora si voglia vedere delle opere dove
dobbiamo intervenire come Regione.
Quello che ha detto il Consigliere Lattanzi mi trova pienamente
d'accordo e mi dispiace, caro Viérin, tu hai fatto il sindaco e
quante volte sei venuto qui a reclamare autonomia per i comuni;
oggi sei dall'altra parte della sponda, vuoi comunque mettere il
becco negli affari degli altri, cosa che prima condannavi e
rifiutavi per cui non riesco a capire.
Più che Autonomisti voi veramente dovreste essere Forza Italia,
siete dalla parte sbagliata. Mi dispiace, cercate di ripensarci,
ritirate questa mozione.
Président La parole au Conseiller Marguerettaz pour deuxième
intervention.
Marguerettaz (Aut) L'intervento di Borre è quello che ci aiuta a
capire i termini della questione. Anche il Consigliere Borre,
quando era Assessore ai lavori pubblici di Aosta, in ogni consiglio
comunale reclamava l'autonomia del Comune nei confronti della
Regione e puntualmente ogni martedì si recava in Regione con il
cappello in mano…
(applausi dai banchi degli Autonomisti)
… questa è la realtà della Valle
d'Aosta ed è questo velo di ipocrisia che questa mozione vuole
togliere.
Président La parole au Vice-président Viérin Marco pour deuxième
intervention.
Viérin M. (Aut) A volte mi chiedo se l'Union Valdôtaine in
questi ultimi anni si sappia difendere solo su alcune dichiarazioni
dettate dall'ipocrisia, perché, cari colleghi, parliamoci chiaro,
su questo discorso la Giunta regionale ha già una sua idea,
altrimenti non si spiegherebbero tante cose. A volte ci sono
progetti, come diceva anche Curtaz, che hanno un impatto che non
toccano tutta la Valle d'Aosta, ma che toccano certe strategie in
cui la Regione è presente, tipo quella degli impianti a fune, tipo
quella dei comprensori sciistici.
Allora il concetto qual è, caro Borre? Qui apro una parentesi:
quando uno fa l'amministratore comunale, giustamente deve chiedere
autonomia e tutto quello che ne consegue, ma deve anche sapere che
ci sono cose che non si possono utilizzare per spaccare una
comunità in due tronconi quando una comunità è già in difficoltà da
anni perché da anni a Courmayeur non si sta più facendo niente
proprio per questo motivo. Da quanto tempo si parla di questo
problema a Courmayeur? Da tantissimi anni e cosa riusciremo a fare,
Signori, tutti insieme? A non dare neanche un piccolo aiuto per
mettere queste parti a confronto perché sappiamo perfettamente che
la minoranza comunale ha chiesto un incontro al Presidente della
Giunta, che il martedì incontra tutti, e il Presidente della Giunta
ha rifiutato l'incontro e questo è vergognoso! Allora non
prendiamoci in giro, caro Borre.
Il Presidente della Giunta ha rifiutato un incontro con la
minoranza di Courmayeur che voleva spiegare le motivazioni e questo
è vergognoso, cari colleghi Borre e Cottino!
Se questo è il discorso di autonomia, di ascoltare le comunità
locali e così via, vuol dire che veramente, Borre, è al contrario
di cosa dici tu perché io ho vissuto sì da sindaco, tu hai vissuto
da assessore, io ho fatto le mie battaglie e alcune volte le ho
fatte insieme al collega Cottino essendo sindaci della stessa zona,
quando dovevamo fare alcune opere di enorme spessore, per le quali
sapevamo che si sarebbero spesi magari decine, centinaia di milioni
per i progetti e che poi non potevano essere realizzate per
mancanza di risorse finanziarie, da buoni amministratori cercavamo
di capire anticipatamente se c'erano delle possibilità di
finanziare le opere. Perché ho detto prima, Assessore Lavoyer, e
qui chiamo anche in causa l'Assessore Vallet, quando arriveranno
delle richieste per 25-30 miliardi per fare delle opere che il
Comune di Courmayeur ha messo nell'accordo di fare direttamente,
vorrò proprio vedere come si farà. Si dovrà fare una legge
speciale? Ci dimentichiamo l'autonomia dei comuni a volte per delle
piccolezze e su queste cose che hanno un'incidenza elevatissima e
che possono portare a uno spreco di denaro enorme, non possiamo
dire niente, aspettando che arrivi tutto.
Aspettiamo di spendere alcuni miliardi prima di dire che l'opera
non si può finanziare? Oppure verremo qui e diremo che dobbiamo
fare una legge speciale di 40 miliardi? È questo che noi diciamo,
non vogliamo sorpassare nessuno, vogliamo riconfermare, caro Borre,
quello che dicevi tu; vogliamo solo creare un'occasione dove una
metà della comunità di Courmayeur incontri l'altra metà e si
affronti il tema in senso pratico. Questo abbiamo chiesto, non
abbiamo chiesto altro.
Si dà atto che, dalle ore 10,35, presiede il Vicepresidente La
Torre.
Presidente La parola al Consigliere Cottino.
Cottino (UV) Per la verità non è che avessi molta intenzione di
intervenire se non successivamente per una brevissima dichiarazione
di voto, però è chiaro che di fronte a certe affermazioni diventa
abbastanza difficile stare zitti poiché qui veramente si cerca di
strumentalizzare determinate affermazioni, si cerca di
strumentalizzare determinati principi.
Credo che l'intervento del collega Lattanzi abbia spiegato in
modo più che chiaro ed esaustivo quelli che sono i principi della
sussidiarietà, quelli che sono i principi dell'autonomia dei comuni
e quelli che sono i principi della legge di decentramento. Venire
oggi ad accusare su questi temi l'Union Valdôtaine, ci vuole un
certo coraggio. Ci vuole un coraggio notevolissimo perché ci si
dimentica effettivamente chi è che ha iniziato questo tipo di
percorso, si dimentica tutto quello che si è fatto ultimamente, ma
soprattutto si dimentica il periodo in cui questo discorso è stato
completamente bloccato e sono i primi anni '90, vorrei che su
questo qualcuno riflettesse un po' di più.
Fatta quest'affermazione, e naturalmente all'interno delle
maggioranze qualche volta bisogna necessariamente concordare e può
darsi che qualcuno sia stato impedito a portare avanti determinate
cose, comunque io guardo ai risultati. Se poi il collega Viérin
vuole smetterla di disturbarmi, può darsi anche che io smetta di
colloquiare con lui e possa dire quello che penso a proposito di
questo problema.
Spero che mi perdoneranno gli estensori della mozione se non
riesco a capire il senso politico di una mozione di questo genere.
Arrivare a presentare una mozione da parte del Consiglio per
impegnare la Giunta ad incontrare qualcuno, mi lascia abbastanza
perplesso e ho delle grandissime difficoltà a capire un concetto di
questo genere.
È stato affermato che il Presidente della Giunta non avrebbe
voluto incontrare la minoranza del Comune di Courmayeur,
naturalmente verificherò, ho dei fortissimi dubbi, ma verificherò
perché se così è stato, sicuramente c'erano dei motivi, mi sembra
comunque una cosa un po' strana, ma ripeto che queste sono cose che
si potranno verificare ma, al di là di questo, siccome ho sempre
avuto un senso di stima nei confronti degli altri fino a quando
questi non hanno dimostrato di non meritarsela, non riesco a capire
un'altra cosa che è quella di dire: "Se fosse soltanto l'interesse
economico e ambientale di Courmayeur, allora il discorso del
principio di sussidiarietà potrebbe anche andare bene, ma poiché
quest'opera interessa non solo il Comune di Courmayeur, ma un
comprensorio molto più vasto, allora non è giusto che sia
Courmayeur a decidere".
Credo che bene o male gli amministratori di Courmayeur si
giocheranno questo tipo di scelta sulla loro pelle, e quello che mi
lascia stupito di queste affermazioni è che non riesco a concepire
come un'eventuale scelta che possa garantire all'economia e
all'ambiente di Courmayeur dei risultati buoni a dimostrazione che
la scelta è giusta, possa essere poi per l'economia del
comprensorio valutata in modo diverso. Se la scelta sarà giusta per
Courmayeur, la scelta sarà sicuramente giusta anche per il
comprensorio e viceversa se la scelta sarà errata per Courmayeur,
sicuramente sarà errata anche per il resto del comprensorio.
L'autonomia dei comuni su queste cose deve essere effettivamente
rispettata; se nel passato questo non si è fatto, non significa,
colleghi, che per forza di cose debba continuare in questa
direzione. Credo che il discorso dell'ingerenza a tutti i costi nei
confronti dei comuni possa o debba essere terminato.
L'assessore risponderà poi in modo sicuramente più compiuto, ma
per quanto ci riguarda crediamo che anche se la mozione fosse
ritirata, avrebbe permesso comunque un dibattito in questo
Consiglio e se un merito le si vuole dare, è servita a chiarirci le
rispettive posizioni, ma al di là di questo non potrà trovare il
nostro appoggio.
Si dà atto che, dalle ore 10,46, presiede il Presidente
Louvin.
Président Si personne ne s'inscrit, je ferme la discussion
générale. La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Mi pare che si sia parlato relativamente poco dei
contenuti della mozione, ma si sia utilizzato quest'argomento per
esplicitare posizioni politiche più articolate, quindi prima di
entrare nel merito della risposta specifica della mozione, vorrei
dare alcune risposte a quelli che sono stati degli interventi
secondo me più di carattere politico.
Il Consigliere Curtaz, da buon avvocato, è un abile provocatore
e un abile manovratore e direi anche un abile pescatore perché lui
comincia a buttare l'amo, poi vediamo se qualcuno abbocca, allora
l'ironia sulla Giunta "super partes" che conosce o non conosce
l'argomento e che quindi si contraddice, mi pare che sia un'ironia
fuori luogo, nel senso che è una sottolineatura scorretta della
posizione che la Giunta ha esplicitato in occasione della
discussione dell'interpellanza o dell'interrogazione. Non ho detto
che la Giunta non conosce l'argomento e non ho detto che
l'assessore al turismo non conosce
l'argomento…
(interruzione del Consigliere Curtaz, fuori microfono)
… Consigliere Curtaz, io l'ho
lasciata parlare, ma infatti nessuno può conoscere il progetto
perché il progetto non è stato fatto, nessuno può conoscere il
progetto perché allo stato attuale non vi è nessun progetto, vi
sono delle ipotesi di massima di localizzazione dell'impianto di
risalita e soprattutto di localizzazione della posizione di
partenza dell'impianto di risalita e poi qui stiamo discutendo di
un argomento senza conoscere a fondo quali sono le problematiche,
dopo entrerò nel merito delle cose più specifiche.
Allora, la Giunta conosce benissimo l'argomento, non è che non
conosce l'argomento. Ho risposto all'interpellanza del Consigliere
Curtaz dicendo che allo stato attuale delle cose la Giunta non è in
grado di prendere delle posizioni ufficiali perché nessuno ha
presentato all'Assessorato del turismo non solo il progetto, ma
neanche posizioni ufficiali degli studi di fattibilità.
Sull'aspetto poi dei dati scorretti, non corretti, forniti
dall'assessore, se il Consigliere Curtaz non racconta frottole,
come ha detto che faceva l'assessore al turismo, dovrebbe anche
sottolineare che i dati che l'assessore al turismo ha dato al
Consigliere Curtaz nell'ultima interpellanza erano la lettura di
una nota del Comune di Courmayeur che ho elencato per informare
quali erano i dati relativi ad un'ipotesi di ripristino
dell'ovovia. L'Amministrazione regionale non ha fatto studi sui
contenuti e sulle portate orarie di questa possibilità di
rifacimento dell'impianto; ho letto qual era la posizione del
comune sull'ipotesi di rifacimento dell'ovovia.
Adesso chiedo al Consigliere Viérin se lui, quando prima faceva
il ragionamento della soluzione dell'impianto, dell'ipotesi di
infrastrutture, di viadotti, sostiene il rifacimento dell'ovovia o
sostiene l'altra localizzazione dell'impianto rispetto a quella che
ha deciso il comune. Io non sono riuscito a capirlo perché, caro
Consigliere Viérin, la discussione che vi è all'interno
dell'amministrazione comunale e all'interno della popolazione è
cosa diversa rispetto all'iniziativa popolare per la ricostruzione
dell'impianto di risalita di Dolonne, sono due cose completamente
diverse. E ambedue le soluzioni, che non prevedono la ricostruzione
dell'impianto dell'ovovia, hanno chiaramente delle ricadute dal
punto di vista della viabilità, delle infrastrutture collaterali,
di parcheggi, di collegamenti, ricadute economiche anche
sull'economia del paese perché una è una soluzione dove l'impianto
di partenza è prevalentemente decentrato rispetto a quella che è
l'urbanizzazione del comune, mentre la soluzione che pare proponga
e sostenga l'Amministrazione di Courmayeur individua un'ubicazione
maggiormente localizzata al centro della comunità.
Quindi, se non parliamo del rifacimento dell'ovovia, alla quale
il comune mi pare abbia ampiamente sottolineato in quella nota che
è contrario, ambedue le soluzioni hanno comunque dei risvolti di
parcheggi e di viabilità, ma saranno problematiche che esamineremo
nel momento in cui avremo la decisione ufficiale comunicata
all'Amministrazione regionale, a quel punto nessuno farà il Ponzio
Pilato. Qualcuno parlava prima di leggi, infatti bisogna conoscere
le leggi e riportare i termini del problema nell'alveo
corretto.
Sono tre gli attori e sono: i gestori degli impianti di
risalita, il Comune di Courmayeur e la Regione; cerchiamo di non
fare confusione di ruoli.
I gestori, la società degli impianti di risalita, visto che è
una società che pensa non solo a problemi di tipo
urbanistico-ambientale, ma anche a problemi di redditività, è
chiaro che fa delle ipotesi di progetti che tenderanno
prevalentemente a cercare di dare un servizio dal punto di vista
turistico, ma anche a creare degli utili alla società. Questo mi
pare legittimo.
Il primo interlocutore su quest'ipotesi di progetto è il comune
anche perché è il comune che ha la competenza per rilasciare o meno
autorizzazioni e concessioni, pertanto la fase attuale di questa
problematica è una fase che ancora è ferma nel primo momento che è
quello di un esame da parte del comune insieme alla società degli
impianti di risalita…
(interruzione del Consigliere Curtaz, fuori microfono)
… un momento, lasciami finire, io vi
ho lasciati parlare, vi ho ascoltato attentamente anche in cose che
non avevano nessun legame con la realtà.
Il comune è in una fase in cui ha esaminato il posizionamento di
questo tipo d'impianto che va nella direzione di salvaguardare,
secondo quello che sostiene l'amministrazione comunale,
maggiormente gli interessi della comunità di Courmayeur.
Adesso andiamo a vedere, prima di parlare del ruolo della
Regione, qual è stato il metodo che il comune ha utilizzato per
prendere questa decisione e questo da un certo punto di vista
svuota se non totalmente, parzialmente l'impostazione di questa
mozione.
Il Comune di Courmayeur è pervenuto a questa decisione dopo più
fasi preliminari di elaborazione delle idee accompagnate da varie
riunioni informali del consiglio al suo completo; a completamento
dell'informazione sul tema l'amministrazione ha provveduto ad
organizzare un ulteriore incontro fra progettisti, Società
Courmayeur Mont Blanc Funivie, consiglio comunale a cui hanno fatto
seguito diverse riunioni congiunte con le categorie professionali,
albergatori, commercianti, maestri di sci, guide alpine,
associazioni operatori turistici.
Non è che il Comune di Courmayeur si è sognato di prendere una
decisione perché nessuno è masochista tanto meno l'attuale
maggioranza del Comune di Courmayeur, poi lì sul problema
maggioranza e minoranza qualcuno omette di sottolineare che ci sono
consiglieri di minoranza che sostengono questa soluzione, quindi il
problema è tutt'altro che un problema di maggioranza e di
opposizione.
Appare a questo punto evidente come ci sia stata un'articolata
rete d'informazione sull'intera vicenda e che sia stata anche
organizzata, nel corso di tutto il 1998, questa rete d'informazione
e che gli elementi per la decisione finale fossero a conoscenza non
solo del Consiglio regionale, ma di tutta la comunità locale e qui
mi riferisco alla funzione di trasparenza che potrebbe avere
l'incontro con le varie componenti fatto dalla Giunta regionale, ma
sono cose che sono già state fatte.
Per quanto riguarda la proposta del libero Comitato per il
ripristino dell'impianto di Dolonne, la posizione del comune è
nettamente contraria.
Finora mi sono limitato a dire qual è la posizione del comune e
il metodo che il comune ha usato per arrivare a questa posizione
quindi, al di là di quello che può essere un generico comportamento
di salvaguardare l'autonomia dell'ente locale, mi pare che qui
l'amministrazione comunale si sia mossa in modo più che corretto e
abbia fatto tutti quei passaggi di concertazione che doveva fare in
un argomento di così grande importanza. A questo punto cosa deve
fare? Deve riprendere tutti i contatti con tutte le associazioni?
Ma questo lo ha già fatto il comune e ha preso questa decisione
proprio perché a maggioranza le posizioni di tutte queste
associazioni andavano in questa direzione.
Venendo al ruolo della Regione, qualcuno ha citato delle leggi,
ma bisogna capire anche le procedure. Cosa dicono queste leggi? Che
ci sarà una società d'impianti di risalita che farà la richiesta
all'Amministrazione regionale per eventuali sostegni finanziari o
contributi a fondo perso o mutui che variano in percentuale a
seconda di quanto è la partecipazione pubblica all'interno della
società degli impianti di risalita, in via puramente teorica la
società potrebbe anche avere le risorse in proprio per costruirsi
quest'impianto.
Qual è l'altro ruolo della Regione oltre a quello dell'ente
pubblico che deve dare le concessioni? È chiaramente quello di
esaminare l'eventuale progetto e autorizzarlo dal punto di vista di
tutta una serie di procedure, non ultime quelle del VIA. Lasciamo
stare il PTP e le norme del PTP che usiamo come un elastico: quando
ci fa comodo, sono cogenti; quando non ci fa comodo, non sono
cogenti.
Queste norme che sono state citate prima sono assolutamente
delle norme di indirizzo e non sono delle norme cogenti. Comunque
la Regione, al di là delle decisioni dal punto di vista
finanziario, avrà non in questa sede, caro Curtaz, non in questa
sede, non facciamo confusione perché se vogliamo fare confusione
per carità, ma io sto cercando di parlare seriamente e di essere
chiaro e poi chiarirò una volta per tutte qual è la posizione
dell'Esecutivo, quindi qua non c'è nessuno che fa Ponzio Pilato.
Per quanto attiene il PTP, dicevo, in questa sede non c'è.
Allora il ruolo della Regione è quello di valutare politicamente
se sostenere dal punto di vista finanziario questi interventi oltre
ad avere il ruolo di autorizzare o meno la realizzazione di questi
impianti tenuto conto dell'impatto nell'ambiente, dell'impatto
socio-economico e saranno valutazioni che faremo quando sul tavolo
dell'assessorato, della Giunta regionale ci sarà il progetto, non
studi di fattibilità o ipotesi perché non è detto, caro Viérin, che
la localizzazione dell'impianto in quella posizione debba per forza
comportare costruzione di viadotti e di svincoli, vi è anche
un'ipotesi di un collegamento sempre funiviario che potrebbe
collegare l'impianto con il parcheggio pluripiano, impianto che in
questo caso avrebbe una gestione diversa da quella dell'impianto
principale, ma in questo momento sono delle ipotesi che non sono
state formalizzate, quindi sul metodo, sulla concertazione, già è
stato fatto tutto.
Mi pare di aver chiarito quali sono i ruoli delle varie
componenti in questa vicenda, ma sempre sulle leggi c'è un
ulteriore passaggio e le leggi dicono, visto che devono essere
rispettate come ci suggeriscono a più riprese i Consiglieri
dell'Ulivo, che uno dei passaggi per poter avere o meno
l'autorizzazione e il finanziamento dei vari impianti di risalita è
una commissione ad hoc costituita, dove la componente politica non
esiste…
(commenti fra i Consiglieri presentatori della mozione)
… poi vi dirò qual è la posizione
della Giunta, non è che facciamo il Ponzio Pilato; noi in questo
tipo d'impianto ci crediamo, lo crediamo strategico per lo sviluppo
economico della Regione e anche per la comunità di Courmayeur e non
solo, quindi è chiara la nostra posizione, non è una posizione da
Ponzio Pilato. Prenderemo in esame la localizzazione nel momento in
cui ci sarà presentato il progetto definitivo.
Sull'altro aspetto più di carattere generale, ribadisco in
quest'occasione che la posizione della Giunta è per il pieno,
totale rispetto delle decisioni dell'ente locale, ma non so se è
chiaro quest'argomento. È chiaro? Qui non ci deve essere la
confusione di dire che la Giunta non prende posizione; la Giunta è
per rispettare in toto le decisioni dell'ente locale in questa
fase.
Nel momento in cui la proposta sarà presentata alla Giunta
regionale, si apriranno le valutazioni sul fronte tecnico da parte
della commissione che è esclusivamente tecnica, sul fronte
finanziario per verificare se sostenere o meno finanziariamente
l'intervento ed eventualmente le opere infrastrutturali e per
verificare sul fronte dell'impatto ambientale e delle ricadute
economiche dell'intervento stesso.
In questa fase siamo per il totale rispetto delle posizioni
dell'ente locale e in questo senso non posso che condividere in
toto la posizione tenuta dal Consigliere Lattanzi.
Arrivo al nocciolo della mozione che aveva un contenuto di per
sé molto limitato rispetto alla discussione che è stata fatta. Già
ho detto che buona parte della mozione è stata svuotata perché
tutta questa concertazione è stata fatta.
Allora, se tutta questa concertazione è stata fatta dall'ente
locale e chiaramente la Giunta ribadisce che ha totale rispetto
delle decisioni dell'ente locale, già ho svuotato il 90 percento di
questa mozione perché un'ulteriore consultazione nostra non
potrebbe essere che un'ingerenza e se invece va nella direzione
della decisione dell'ente locale, mi pare superflua.
Sul fatto poi di dissentire parti o controparti, per quanto mi
riguarda non ho avuto richieste se non colloqui informali
sull'argomento con l'amministrazione comunale oppure trasmissione
di dati relativi ad iniziative che il consiglio legittimamente pone
all'interno dei lavori consiliari. A questo punto su queste
iniziative chiediamo eventualmente la posizione del comune, quindi
uno scambio epistolare con il comune; non ho avuto richieste di
audizioni o d'incontri da parte di nessuno.
Penso che da parte dell'assessore non ci sia nessun problema, se
ci sono dei cittadini di Courmayeur, come altri cittadini
valdostani, che in modo non strumentale chiedono un incontro per
parlare di un progetto ad incontrarli, ma questo esula da
interferenze sull'azione del comune, sia chiaro; se è
un'acquisizione di elementi maggiori di conoscenza, su questo non
c'è problema, ma questa è un'azione-istituzione che ogni assessore
fa nel ricoprire il suo incarico. Altra cosa è promuovere degli
incontri o cercare di dirimere situazioni che qualcuno definiva di
litigiosità con un ruolo della Giunta che dovrebbe andare a
dirimere queste questioni.
La mozione dal punto di vista della concertazione è svuotata
perché questo è stato fatto e noi condividiamo l'azione del comune,
quindi non andiamo a rifare una cosa che è già stata fatta bene,
dal punto di vista della disponibilità a sentire da parte
dell'assessore, mi pare che non ci sia nessun problema.
Concludo dicendo che in diverse ricerche e studi sul turismo
valdostano la sottolineatura che uno dei grandi problemi - in
questo settore come in altri - perché tutta una serie di iniziative
economiche si evolvano in senso positivo è legato molto alla
litigiosità delle componenti in causa.
In questo caso non pensiamo che sia il ruolo della Giunta
regionale entrare nel merito di posizioni di litigiosità che
possono esserci all'interno di una comunità e soprattutto non
abbocchiamo all'amo che mandano alcune forze politiche di andarci
ad infilare in diatribe che non hanno nulla a che vedere con il
progetto, con il benessere della Valle d'Aosta, con lo sviluppo
socio-economico della Regione, con il benessere di Courmayeur e con
il benessere della Valdigne, ma che sono puramente
strumentalizzazione politica e puramente una posizione di
parte.
In questo senso evitiamo di cadere in questa diatriba e
sottolineo che la Giunta non ha la posizione di Ponzio Pilato. Mi
pare di essere stato sufficientemente chiaro, quindi chiederemo ai
proponenti della mozione, viste le cose che sono state dette, di
ritirare la mozione, altrimenti ci asterremo.
Président La parole au Conseiller Lanièce.
Lanièce (Aut) Apprendiamo con rammarico la non disponibilità
della maggioranza ad accettare, anche emendata, la nostra mozione,
come avevo proposto io, togliendo le ultime tre righe e quindi
impegnando la Giunta solo ad un incontro. Possiamo capire
l'intervento dell'assessore, però ribadiamo che la nostra mozione
aveva un intento molto utile, e cioè quello di riportare il dialogo
su un problema che avrà rilevanza regionale; quindi non riteniamo
opportuno ritirare la mozione pur mantenendo ferma la volontà di
emendarla, visto che quando si viene in Consiglio con una mozione
lo scopo è di ottenere una votazione unanime o a maggioranza per
dimostrare che il Consiglio regionale sull'argomento ritiene
opportuno dare una valutazione e prendere determinate iniziative,
pertanto la nostra disponibilità è quella di emendare, ma non di
ritirare la mozione.
Prima di lasciare la parola ai miei colleghi che interverranno
successivamente, voglio solo ultimare questo mio breve intervento
facendo una piccola battuta ironica. Lo scorso Consiglio, quando
comunque questa mozione era all'ordine del giorno, anche se fu poi
rinviata per problemi di tempo, il sottoscritto insieme al collega
Collé aveva presentato un'interpellanza in cui vi era una proposta
alla Giunta di verificare la possibilità di ospitare, in quel di
Courmayeur, una squadra di calcio di serie A per cercare di dare
una mano agli albergatori e ai commercianti, in modo da cercare di
diminuire le ricadute negative, dovute alle tragiche vicende che
riguardano il Tunnel del Monte Bianco.
Allora l'assessore, rispondendo a nome della Giunta, aveva detto
no a questa proposta prendendo come spunto una ricerca fatta tre
anni prima, epoca nella quale la Giunta aveva chiesto
all'Amministrazione comunale di Courmayeur se era intenzionata ad
ospitare una squadra di calcio, ricevendo da questa una risposta
negativa anche perché gli stessi albergatori allora non erano
disponibili. Io mi ero meravigliato perché avevo pensato che la
situazione di tre anni fa non corrispondeva alla situazione
attuale, purtroppo.
Peccato che oggi non si è fatto riferimento a tre anni fa,
perché se si andava indietro di tre anni, si poteva notare che
c'era allora una delibera del Consiglio comunale di Courmayeur,
votata all'unanimità, nella quale si chiedeva di ripristinare
l'impianto di arroccamento Dolonne-Plan Chécrouit dove era stato
costruito.
In più sempre in quella discussione era intervenuto un
consigliere che, in merito alla deliberazione comunale, relativa
all'esame della situazione venutasi a creare a seguito della
chiusura dell'ovovia di Dolonne, aveva posto la necessità di meglio
spiegare che la volontà espressa all'unanimità dal consiglio
comunale si riferiva al rifacimento dell'impianto nell'attuale
fabbricato.
E sempre tre anni fa, durante il dibattito sulla delibera
comunale n. 42 del 12 agosto 1996, effettuato nel Consiglio
comunale di Courmayeur, esaminando la situazione dell'ovovia di
Dolonne, un certo Consigliere di nome Blua - non so se lo conoscete
- disse: "In tal caso oggi si può partire perché il consiglio ha
già deliberato il rifacimento dell'impianto. Oggi ribadiamo la
decisione, lì smantellato l'impianto, deve sorgere il nuovo".
Président La parole au Vice-président Viérin Marco pour
déclaration d'intention.
Viérin M. (Aut) Mi ricollego all'intervento dell'assessore.
Evito di ricollegarmi all'intervento di Cottino proprio perché ha
solo parlato di decentramento, autonomie, di non ingerenza e
richiamato i primi anni del '90 e quindi chiuderei una parentesi
perché tutti i colleghi hanno già capito che questi temi sono
utilizzati da chi non ha altri elementi da mettere in campo.
D'altronde le parole dell'Assessore Lavoyer hanno confermato
quello che dicevo; l'assessore ha cercato di portare altri elementi
dimostrando che il progetto la Giunta non ce l'ha ufficialmente, ma
lo conosce. Ma che in questo momento preferisce non fare niente e
lasciare una comunità intera in fibrillazione e questo non è il
migliore esempio di dire, come sempre diciamo, che facciamo gli
interessi della Valle, gli interessi delle comunità locali.
Lasciare una comunità in fibrillazione non è fare gli interessi
della comunità e della Valle, caro assessore anche perché noi, caro
assessore, non abbiamo detto: "Preferiamo le due proposte o la
terza al discorso di Dolonne".
Il collega Lanièce ha fatto due o tre esempi per dire come sia
frastagliato questo problema. Due anni e mezzo fa ad agosto c'era
una proposta, adesso ne arriva un'altra a dimostrazione che in
questa situazione noi - o chi sarà qui al posto nostro - tra sei
anni saremo ancora qui a parlare dei problemi di Courmayeur, questa
è la drammaticità della cosa.
Sul discorso lei, assessore, ha detto: "Voi non appena avrete un
progetto, potrete esprimervi", non capendo quello che ha detto il
sottoscritto. Ribadisco che non abbiamo una posizione per l'una o
l'altra o la terza ipotesi; vogliamo soltanto anticipare un
problema che verrà fuori in maniera ancora più grande, in maniera
ancora più irrisolvibile perché l'assessore sa bene che toccherà
anche il discorso della politica complessiva turistica dell'alta
Valle.
Infatti, se un domani passa un progetto con 1.500 posti auto o
1.200 o quello che è, avremo nella Valdigne un turismo che sarà
ancora più pendolare fatto di coloro che prenderanno l'autostrada,
arriveranno lì, poseranno l'auto, andranno a sciare, pagheranno il
biglietto alla società sciistica, mangeranno il panino e se ne
andranno. Il discorso qual è? Vogliamo far vivere l'alta Valle su
un turismo diverso per cui la gente vada a stare in alta Valle due
o tre giorni? È una scelta che dobbiamo fare!
Il problema, cari Signori, è reale e ringrazio Cottino che
invece nell'ultima parte del suo intervento ha detto che se non
altro questa nostra proposta è servita per iniziare a discutere su
questo tema perché è un tema importante.
Sulle posizioni che ci sono, assessore, lei è al corrente e ha
dimostrato che tutti noi siamo al corrente della situazione, quindi
non possiamo nasconderci dietro una foglia.
Qui ci sono due progetti, più il terzo, e tutti prevedono, o
almeno i due progetti presentati e ben voluti dalla società, le
ipotesi di fattibilità, se così preferisce chiamarle l'assessore,
sono per un grosso stoccaggio di auto per un discorso di
concentrazione. E questo non mi può dire, assessore, che non
interessa la società e non mi può dire che la Regione non può
entrare nel merito perché la Regione è proprietaria del 33 percento
delle azioni della società; la Regione tramite Finaosta detiene il
33,6 percento delle azioni e i progetti di fattibilità presentati
al comune sono stati presentati dalla Società Val Veny o funivie
Monte Bianco, chiamiamola come vogliamo.
La Finaosta è una società finanziaria che, come tutti sappiamo,
risponde alla Giunta perché la Giunta nomina i propri
rappresentanti nel consiglio di amministrazione e poi la Finaosta
nomina i propri rappresentanti all'interno della Società funivie
Monte Bianco. Non faccio i nomi, altrimenti alla fine qualcuno dice
che bisogna chiudere le porte…, allora
non prendiamoci in giro. Se la società già tre o quattro mesi fa ha
fatto una scelta, c'erano anche i rappresentanti della Regione!
(interruzione di un Consigliere di maggioranza, fuori
microfono)
… ha proposto quattro soluzioni,
benissimo, però, cari Signori, qui vi ho stanato, ho pescato
qualcuno, quindi sapete che c'erano quattro soluzioni, ma lo sapete
da sei mesi…
(interruzione di un Consigliere, fuori microfono)
… bravissimo, da due anni e allora
abbiamo continuato a prenderci in giro. Altro che, caro Cottino, il
discorso di decentramento e quel che ne consegue.
Noi non vogliamo con questa mozione chiedere una soluzione,
chiediamo che si facciano le cose un po' più alla luce del sole e
che si cerchi, caro assessore, quando lei mi dice che accetta il
coinvolgimento di tutti, se quasi la metà della popolazione di
Courmayeur ha deciso di chiedere e non ha voluto mandare in
minoranza una certa fetta della maggioranza è perché giustamente
come dice lei, assessore, ci sono posizioni nella maggioranza e
nella minoranza che sono anche diverse e questo è ancora più
preoccupante. Questo è un problema che crescerà a macchia d'olio,
assessore, ed è per quello che invitiamo ad affrontare questo tema
in maniera diversa, con la parola buon senso, buon senso che sempre
lo diciamo, ma che mai mettiamo in atto.
Quando l'assessore mi dice che il gestore ha i suoi interessi,
non fa che confermare quello che ho detto prima; la Società funivie
Monte Bianco ha i suoi interessi che non sono per forza gli
interessi della Valle e dell'alta Valle, in questa società c'è il
33,6 percento della Regione, dall'altra parte l'assessore mette fra
gli attori anche il comune, che ha già fatto e sta facendo il suo
ruolo, e c'è la Regione che è in attesa; tutto questo è smontato da
quello che ha detto poc'anzi ed è in questo senso che voglio
richiamare l'intervento di Lattanzi perché Lattanzi ha parlato in
buona fede e noi condividiamo quanto ha detto, ma non si può più
giocare a fare le stesse cose alla stessa maniera e venire qui a
fare la parte dei difensori delle autonomie mentre dietro le quinte
avere tutt'altro comportamento, quindi non ritiriamo la mozione
appositamente, avremo altre occasioni, purtroppo perdiamo
un'occasione per cercare di dare un aiuto affinché Courmayeur e
l'alta Valle possano fare qualcosa per risolvere i loro
problemi.
Ringrazio i colleghi e spero che i nostri interventi siano
serviti a qualcosa anche se so che purtroppo poi ci si deve
schierare per parti prese, però questo è il grande limite di questo
Consiglio.
Président Je n'ai pas entendu la déclaration
d'intention…
Viérin M. (Aut) … la manteniamo, la
votiamo…
Président La parole au Conseiller Curtaz.
Curtaz (PVA-cU) Molto più brevemente del consigliere che mi ha
preceduto. Ci asterremo su questa mozione, ma non perché, come ho
già avuto occasione di accennare nel mio primo intervento, non ne
condividiamo lo spirito e la buona fede che la animano, ma perché
non ci crediamo nella sostanza. Dopo le dichiarazioni, dopo le
prese di posizione che sono venute fuori anche oggi in quest'aula,
è evidente che non c'è da parte dell'Amministrazione regionale
quella terzietà, quello spirito collaborativo per trovare una
soluzione ragionata su questo tema perché anche se non lo si vuole
dire apertamente, anche se oggi non lo si può dire apertamente, c'è
già un orientamento chiaro. È chiaro l'orientamento, è a favore del
progetto approvato dal consiglio comunale e dal Sindaco Blua; è
chiarissima questa cosa!
Come è altrettanto chiara la nostra posizione che è invece
quella meditata a favore dell'altro progetto alternativo proposto
dal comitato per il "no". Mi sembra una cosa chiara. Non capisco
perché ci sia ancora questo timore di dire questa cosa. Su questo
devo dare atto che l'Assessore Lavoyer è stato abbastanza chiaro
anche se ha tentato di distinguere il favore dell'ipotesi dal
giudizio sul progetto, cioè sull'elaborato tecnico che verrà
presentato perché mi sembra che questa distinzione sia stata fatta,
ma l'ho visto più come un artificio dialettico che una questione di
sostanza. È stata fatta una scelta, ognuno si prenderà le sue
responsabilità, quindi alla mozione di Lanièce io non ci credo più
e mi astengo.
Voglio anche però approfittare di un minuto per tranquillizzare
l'assessore, nel senso che non mi sono mai sognato di provocarlo,
non ho il permesso di pesca né di caccia, non mi interessano queste
cose. Ho fatto solo riferimento ad un elemento, l'ho detto con
rammarico e lo sottolineo ancora, che su questa vicenda, come
purtroppo su altre, e lo ribadisco perché non mi ha potuto smentire
su questo punto, l'assessore mi ha dato dei dati sbagliati e
l'altra volta l'assessore aveva un'attenuante perché ha detto che
non conosceva il progetto, oggi invece mi ha detto che aveva ben
presente la cosa.
Avete detto prima che conoscevate le quattro o cinque ipotesi
della società da mesi, se non da anni, quindi il fatto di avermi
dato l'altra volta dei dati sbagliati è molto più grave perché si
sapeva che erano dei dati sbagliati. Non mi interessa se la fonte
dei dati sbagliati è il Comune di Courmayeur, grave anche questo,
se un Comune fa dei comunicati con dei dati sbagliati.
Comunque quei dati erano sbagliati; l'assessore li ha fatti
propri, li ha dati in aula e poi vengono ripresi dagli organi di
informazione salvo poi essere smentiti non solo da noi - perché
conta poco -, ma da cittadini che sono dentro le cose, che mandano
lettere ai giornali e dicono che non è vero niente, che le cose non
stanno così. Allora noi preferiremmo da tutti gli assessori - di
qualcuno dobbiamo dire la verità non abbiamo da lamentarci - non ci
si dica qualche volta: "Così" e qualche volta: "Cosà".
Président La parole au Conseiller Lattanzi.
Lattanzi (FI) Se qualcuno aveva ancora qualche dubbio su questa
mozione, il dibattito che è stato così ampio e così dettagliato e
anche le illustrazioni, le posizioni dell'assessore così precise
che diventa difficile su questa mozione esprimere un voto
favorevole.
Agli Autonomisti va riconosciuto il merito di aver sollevato il
dibattito e di avere anche già detto in aula quello che senza
ipocrisia forse già nelle segrete stanze si sta muovendo, però
bisogna altrettanto dare atto che l'assessore nella sua replica,
pur avendo espresso già una posizione sostanzialmente favorevole su
quella che è l'ipotesi che si sta facendo largo, abbia avuto
l'occasione - che gli è stata offerta - di dire, purtroppo
politicamente a suo favore, che c'è un atteggiamento di favore, ma
su quello che il Consiglio comunale ha espresso; credo che migliore
occasione per Lavoyer oggi di fare bella figura non gli poteva
essere regalata. E non possiamo che su questa posizione concordare,
cioè il difetto di questa mozione sta nella volontà di impegnare la
Giunta ad intervenire preventivamente e qui capisco l'onestà
intellettuale, Vicepresidente, di dirsi senza ipocrisia che lì
stanno già intervenendo, cosa che probabilmente sappiamo già tutti,
ma il difetto di questa mozione è che chiede di intervenire, mentre
dovrebbe essere esattamente il contrario, la mozione avrebbe dovuto
avere un'impegnativa dove si chiedeva di smettere di intervenire,
quindi esattamente al contrario.
Ecco il difetto che ci ha spiazzato per quanto riguarda Forza
Italia e il suo modo di vedere le cose.
Sono convinto che l'interessamento è sotto l'aspetto
intellettuale onesto, ritengo però che in questo caso debba proprio
questo Consiglio dire alla Giunta in maniera ancora più chiara,
proprio su questa mozione con un voto non dico contrario perché
abbiamo compreso il principio, ma con una forte votazione di
astensione, debba dire alla maggioranza regionale: "Lì non si
interviene fino a quando non arrivano i progetti qui in quest'aula
e nelle nostre commissioni e lì si aprirà il dibattito
sull'opportunità di tipo regionale, economica, amministrativa,
finanziaria e solo in quel momento".
Quindi la nostra astensione che mi auguro sia compresa come una
forte volontà di superare quello che da decenni vive il
provincialismo di questa Regione, dove i consiglieri regionali, la
Giunta soprattutto e i poteri politici delle Giunte entrano nelle
questioni degli enti locali.
Ribadisco la forte volontà di Forza Italia che quel consiglio
comunale esprima non delle ipotesi, ma dei progetti di fattibilità
chiari, che ci motivi quali sono i ritorni economici e finanziari
per quella comunità e per la Valle d'Aosta tutta e poi se questo
Consiglio nelle sue commissioni e nei suoi interventi, seguendo la
legge regionale, determinerà che quello è un progetto utile a
Courmayeur e soprattutto non impattante, non stravolgente
dell'economia regionale, ma addirittura un valore aggiunto, un
plusvalore, potrà esprimersi in maniera serena.
Questo non significa che alle aperture che l'assessore oggi ha
fatto sull'ipotesi che si sta facendo largo, questo Consiglio non
debba su queste aperture esprimersi. L'unica pecca della relazione
dell'assessore forse è quella di aver già detto che ha condiviso
l'ipotesi che si sta facendo largo. Asteniamoci da questi giudizi,
lasciamo che Courmayeur decida qual è
l'impianto…
(interruzione dell'Assessore Lavoyer, fuori microfono)
… la posizione del comune, questa
secondo me è una cosa che in quest'aula sarebbe utile non fare
visto che sappiamo che lì lei rappresenta istituzionalmente anche
un partito oltre che la Giunta, quindi queste sono forse più
dichiarazioni da conferenza stampa che da Consiglio regionale.
Ritengo che in questo caso dobbiamo avere la forza di resistere
alle ingerenze, alle posizioni politiche di favore o contro, fino a
quando questo progetto, semmai arriverà - ci auguriamo il più
presto possibile per Courmayeur e per la Valle d'Aosta tutta -,
arrivi qui e in questa sede inizi il dibattito sull'opportunità di
quel progetto per l'intera Regione.
Su questa mozione ci asterremo ed auspichiamo che il Consiglio
si astenga per dare un messaggio chiaro a Courmayeur che Courmayeur
dia una risposta a sé stesso e alla Valle d'Aosta.
Président La parole au Conseiller Collé.
Collé (Aut) Non avevo nessuna intenzione di parlare, ma dopo
alcune dichiarazioni che ho sentito in quest'aula mi vedo costretto
perché - e mi auguro che l'assessore al turismo della scorsa
legislatura se ne ricordi - in IV Commissione abbiamo, non solo una
volta ma credo due, discusso dei vari domaines skiables della Valle
d'Aosta e il Presidente della Giunta e il suo assessore, quando
avevo sollevato il caso delle piccole e medie stazioni, ci avevano
fatto tutto un ragionamento che condividevo all'epoca e condivido
ancora oggi se questo vale ancora e l'Assessore Lavoyer dovrebbe
farci sapere se la linea della continuità c'è o meno. In quel
ragionamento si diceva che, per quanto riguardava i domaines
skiables di un certo interesse, quali quello di Pila, La Thuile,
Gressoney, Cervinia, c'era un'impostazione di un certo tipo ovvero
questi domaines skiables avevano una rilevanza regionale in forza
della quale tutta una serie di cose e di decisioni vedevano
coinvolti questo Consiglio e la Giunta regionale.
Voglio capire oggi se questo ragionamento vale ancora,
altrimenti dipende da quali sono gli argomenti e un momento si dice
che questa è competenza del comune e questa è competenza della
Regione.
Stiamo vivendo una situazione in Valle d'Aosta da un punto di
vista turistico, mi riferisco in particolare alla situazione
invernale che è sotto gli occhi di tutti, che vede un calo
tremendo, mentre i nostri vicini in modo particolare gli amici
della Savoia, gli amici dell'arco alpino francese, stanno vivendo
un'altra realtà che è in salita. Ci dobbiamo chiedere il perché e
non faccio questi ragionamenti buttati lì tanto per fare, ma di
fronte a una situazione che vede oggi Courmayeur con posizioni
diverse per quello che è il futuro di quel domaine skiable che
voglio ricordare è stato definito di rilevanza regionale, la nostra
non voleva essere e non è, a meno che qui non si voglia capire a
modo proprio le cose, non è assolutamente un'ingerenza, non è la
Regione che viene e che decide. La nostra voleva essere ed è
un'iniziativa per vedere se era possibile come Amministrazione
regionale - ricordando fra l'altro che Finaosta ha il 33 percento
di questa società, non so se vogliamo dimenticarcelo, però credo
che sia una cosa anche questa da dirsi - se era possibile trovarsi
intorno a un tavolo e confrontarsi, quindi non è nessuna ingerenza,
non è che si va su a Courmayeur e si dice: "Si fa così" o
"cosà".
Abbiamo un paese diviso in due, questo è sotto gli occhi di
tutti, almeno a livello personale non è che sono qui a dire che
preferisco una soluzione all'altra, anche perché sinceramente non
conosco così a fondo il problema, ma credo che qui si tratti solo
di buon senso, se c'è ancora il buon senso, altrimenti, caro Borre,
tu hai ragione in quello che hai detto, però alla fine va a cozzare
contro tutta un'altra serie di cose perché sono belle le parole che
hai detto, però facciamo attenzione: Courmayeur non è Saint-Oyen, e
dico Saint-Oyen per non offendere nessun altro visto che vengo da
lì, Courmayeur è uno dei domaines skiables più importanti della
Valle d'Aosta così come ce ne sono altri 5-6, allora se fino a ieri
si è detto qui dentro che questo, come altri domaines, sono di
rilevanza regionale, io credo che in qualche modo la Regione debba
dire qualcosa e non lavarsi le mani perché è facile dire nelle
enunciazioni di principio che non siamo dei Ponzio Pilato, ma nella
realtà delle cose è così. Perché, Signori miei, allora mi dovete
spiegare come mai per quanto riguarda Saint-Vincent: casinò nuovo,
ristrutturazione, abbiamo appreso dai giornali come il Sindaco di
Saint-Vincent si alzi una mattina, si trovi di fronte a questa
situazione, convochi il Consiglio comunale, non ne sapeva niente,
allora il metro deve essere uguale per tutti; è vero che il casinò
dal punto di vista economico ha una rilevanza maggiore, ma allora
qui è questione di metro, di dimensioni, di ritorno economico. Gli
stessi abitanti di Courmayeur non si offendono del fatto che si
cerchi di trovare un'intesa, il nostro ragionamento era solo questo
che non andava assolutamente contro il discorso di autonomia perché
siamo i primi a difendere le autonomie dei comuni, ma laddove ci
troviamo di fronte a un grosso problema, a un problema di rilevanza
regionale, credo che non solo possiamo, ma abbiamo il dovere di
andare a verificare le soluzioni migliori, altrimenti tutto è
facile, ci laviamo le mani anche quando ci sono i dati relativi
alle presenze estive e invernali dove si daranno le varie colpe
alle amministrazioni per le scelte che hanno fatto. Questa non mi
sembra una politica seria in campo turistico.
Quindi il nostro contributo voleva essere ed è un contributo
serio, non ci stiamo nascondendo dietro a niente e non vogliamo
portare via autonomia a nessuno; era solo per mettere attorno a un
tavolo, così come non avviene più in questa Regione, i vari attori
di questa situazione per vedere se si trovava una soluzione
ottimale per quanto riguarda Courmayeur, ma credo di poter dire
anche per l'intera Comunità valdostana.
Detto questo, il nostro gruppo voterà a favore della mozione che
abbiamo presentato.
Président La parole à l'Assesseur au tourisme, aux sports, au
commerce et aux transports, Lavoyer pour déclaration
d'intention.
Lavoyer (FA) Visto che viene mantenuta la mozione, confermiamo
il nostro voto di astensione. Colgo l'occasione per sottolineare
che non vi è peggior sordo di chi non vuole sentire.
L'Amministrazione regionale, caro Consigliere Collé, la Giunta
regionale non si comporta come Ponzio Pilato. L'assessore ha detto
a chiare lettere che l'impianto di risalita di Courmayeur va
rifatto, lo riteniamo strategico per l'economia della Valle, è
chiara questa posizione?
Altra cosa è entrare nel merito della scelta di dove
quest'impianto deve essere fatto e in questo senso non siamo a
favore della posizione della società e siamo consci di avere il 33
percento tramite la partecipazione azionaria di Finaosta e comunque
con una partecipazione minoritaria, ma la società ha fatto cinque
proposte di fattibilità al consiglio comunale. Abbiamo detto che
siamo in posizione di rispetto delle decisioni del consiglio
comunale, che dal punto di vista del metodo ne ha discusso con
tutta la popolazione e con tutti i rappresentanti di categoria
sulle varie proposte che la società a suo tempo ha avanzato.
Il ruolo della Regione sarà un ruolo importante nel momento in
cui la scelta sarà definitiva e sarà ufficializzata alla Giunta
regionale.
Altra cosa è il discorso dell'Alta Savoia; la crisi dello sci è
una crisi generale, l'altro giorno, quando abbiamo avuto l'incontro
a Annecy con i rappresentanti delle comunità locali e con il
prefetto, non mi è parso di sentire dichiarazioni trionfalistiche,
ma questo è un altro aspetto.
Caro Consigliere Curtaz, con pacatezza perché poi diventa un
fatto personale, non ho dato al Consiglio regionale - chiedo al
Consiglio di prestare attenzione a quanto sto per dire - dei dati
sbagliati perché ho troppo rispetto non solo delle istituzioni, ma
anche dei consiglieri. Ho letto una nota del Comune di Courmayeur
che assolutamente non dà dei dati sbagliati, se volete la rileggo e
poi specifico.
L'opuscolo che propone la cosiddetta iniziativa popolare per la
ricostruzione dell'impianto di risalita di Dolonne-Plan Chécrouit
sul percorso della vecchia ovovia è sicuramente un esempio di come
si possono manipolare dati oggettivi per creare confusione su un
argomento che necessita invece della massima chiarezza. Questa è la
premessa, ora andiamo nel merito dove, secondo il Consigliere
Curtaz, i dati sono sbagliati. È vero che quell'ovovia può essere
ricostruita con portata maggiore e chi ha detto che non può essere
fatto? Attenzione, quello che ho letto io, il documento, sorvolando
sulle innumerevoli inesattezze, alcune delle quali talmente
evidenti e grossolane da sembrare dovute, evidenziamo un solo
fatto: "Si richiede che venga ricostruito sul tracciato sul sedime
della vecchia ovovia un nuovo impianto con la stessa portata di
quello dismesso al termine della stagione invernale 1995-1996 per
poter usufruire di un iter burocratico semplificato ed abbreviato e
diminuire i costi di realizzazione", quindi la scelta dell'ovovia
non era tanto sulla localizzazione, ma era motivata sul fatto che,
ricostruendo un impianto esistente, vi erano minori iter
burocratici, vedi il VIA, vedi autorizzazioni varie, da
sostenere.
Su questa base, visto che si sostiene la ricostruzione
dell'ovovia, perché se manteniamo la stessa portata gli iter sono
semplificati, condivido in toto che 600 persone-ora sono
insufficienti per risolvere il problema di Courmayeur.
Président La parole au Conseiller Curtaz pour fait
personnel.
Curtaz (PVA-cU) Fatto personale, chiedo scusa, mi rendo conto
che è un po' dilatata questa…
Presidente È riconosciuto il fatto personale se sono attribuite
opinioni contrarie a quelle che si intendevano esprimere.
Curtaz (PVA-cU) Esatto. L'assessore mi riconferma e mi ridà per
l'ennesima volta, non so più cosa dire, un dato sbagliato, anzi
sbagliatissimo...
Presidente Questo non è un fatto personale.
Curtaz (PVA-cU) Mi lasci finire. Un dato sbagliato - questa è la
premessa - perché proprio in quell'atto a cui lei ha fatto
riferimento si dice che la proposta del comitato per il "no" è di
rifare un impianto di portata di 600 persone-ora, ma questo è
falso! E lo dico per la quarta volta, è falso! È falso perché il
comitato per il "no" propone una delle soluzioni previste dalla
società, mi pare la numero due che non prevede assolutamente questo
dato, quindi ritengo di dover chiarire questa cosa perché si
attribuiva a me, magari non personalmente, ma indirettamente, una
posizione che non coincide con quella del comitato per il "no", che
personalmente condivido.
Président Je soumets au vote la motion au point n° 32 à l'ordre
du jour:
Conseiller présents: 33
Votants: 8
Pour: 6
Contre: 2
Abstentions: 25 (Agnesod, Beneforti, Bionaz, Charles Teresa,
Cottino, Cuc, Curtaz, Ferraris, Fiou, Frassy, La Torre, Lattanzi,
Lavoyer, Nicco, Ottoz, Pastoret, Perrin, Perron, Piccolo,
Praduroux, Rini, Squarzino Secondina, Tibaldi, Vallet,
Vicquéry)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK