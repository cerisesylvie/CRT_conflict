Consiglio Regionale della Valle d'Aosta - Oggetto del Consiglio n. 2152 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2152 del 24 maggio 2016 - Resoconto
OGGETTO N. 2152/XIV - Reiezione di risoluzione: "Sospensione
della riassegnazione dei controllori in eccedenza presso la Casa da
gioco ad altre strutture dell'Amministrazione regionale".
Viérin M. (Presidente) -
Punto n. 33.03 dell'ordine del
giorno. Ha chiesto la parola il Consigliere Chatrian, ne ha
facoltà.
Chatrian (ALPE) -
Solo pochi minuti fa discutevamo con il
collega Donzel sull'inizio di un percorso condiviso per
semplificare il quadro normativo regionale e affrontando il disegno
di legge n. 75...io l'ho citato come un primo passo, un buon inizio
anche se è un granello di sabbia nella galassia
dell'Amministrazione regionale, del sistema pubblico e facevamo il
ragionamento, dato che fra qualche mese affronteremo la finanziaria
2017, quindi l'ultima di questa legislatura, di cercare di prendere
il toro per le corna e possibilmente di affrontare il più
possibile, sapendo che le difficoltà sono tante, le resistenze ci
sono - è anche umano - ci sono diverse difficoltà e diversi
elementi, per cui non si riesce subito a rivedere l'architettura
della macchina pubblica, della macchina amministrativa.
Ho voluto fare questa premessa non per uscire dal seminato, ma
per riportarlo su questa risoluzione che abbiamo scritto a più
mani. Noi riteniamo che vada fatta una riorganizzazione
dell'Amministrazione regionale, ma che avvenga attraverso un piano
robusto, strutturato, forte e non invece che modifichi
eventualmente singole posizioni, anche disarticolate: forse è il
momento di affrontare la macchina nel suo complesso. Abbiamo voluto
presentare un'ulteriore risoluzione dato che solo un mese fa
avevamo con i colleghi dell'UVP presentato una risoluzione in cui
si chiedeva di sospendere la delibera n. 278, che individuava delle
eccedenze dei controllori presso la Casa da gioco: stiamo parlando
dei controllori della Casa da gioco, ma è un esempio, perché
qualche giorno fa diversi dipendenti pubblici hanno presentato
ricorso al TAR della Valle d'Aosta contro la Regione autonoma Valle
d'Aosta, con il quale gli stessi chiedono l'annullamento di tutta
la procedura che ha comportato l'adozione di una serie di atti
culminati con la riassegnazione presso altre strutture
organizzative dell'Amministrazione regionale degli 11 controllori
ritenuti in eccedenza. Provo a spiegarmi meglio: c'è una delibera
del Governo regionale che fa tutto il percorso, pochi giorni fa c'è
stata un'ulteriore delibera del Governo regionale che è andata a
riassegnare i nuovi compiti per gli 11 controllori ad altre
strutture dell'Amministrazione regionale. Nel mentre però c'è una
novità - altrimenti non avremmo presentato una nuova risoluzione -
che c'è stato un ricorso strutturato al TAR.
Faccio solo questo passaggio e poi termino, perché tanto la
sostanza è semplice e molto chiara: "considerato che la procedura
di dichiarazione di eccedenza rende necessaria e preliminare una
modifica del regolamento dei servizi di controllo - ci va una
modifica dei servizi di controllo - finalizzata a prevedere una
modalità di controllo diversa da quella attualmente in essere:
utilizzo della videosorveglianza per l'attività di controllo con
accesso libero e diretto dei controllori all'impianto". Tutto
questo però si potrebbe probabilmente attuare solo con la
deliberazione del Consiglio regionale, così come risulterebbe anche
dal ricorso depositato. C'era un regolamento che è stato adottato
dal Consiglio regionale, c'è stata una modifica con una delibera di
Giunta, ma questo è un di cui perché quello che chiediamo al
Governo regionale è: da una parte, c'è un ricorso; dall'altra, c'è
una delibera attuativa del Governo regionale che dice che il 6
giugno gli 11 controllori devono essere assegnati a delle nuove
strutture, c'è il cambio di lavoro. Il punto di riferimento è un
altro: che qualche giorno dopo praticamente il TAR si esprimerà.
Chiediamo al Governo e alla maggioranza tutta un atto di buon
senso: non andate a modificare l'assetto qualche giorno prima,
aspettiamo quanto meno il responso del TAR Valle d'Aosta e
chiediamo al Governo regionale di sospendere la riassegnazione
degli 11 controllori regionali ad altre strutture
dell'Amministrazione regionale, come previsto dalla delibera, in
attesa della pronuncia del TAR Valle d'Aosta. Questa è un po' la
filosofia di questa nostra risoluzione, a seguito anche del
dibattito che abbiamo avuto un mese fa. Immagino che sarà accolta
dalla maggioranza questa nostra iniziativa, perché è talmente di
buon senso che posticipare di una settimana, al massimo due la
scelta non comporta nulla. C'è un ricorso, aspettiamo il responso
del ricorso, dopodiché si darà seguito alle delibere che avete
approvato.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Senza riprendere tutta la discussione
che abbiamo già fatto in più occasioni sia in Consiglio regionale
che in commissione, io credo che la proposta della risoluzione sia
una proposta che va nella direzione di almeno dimostrare che non
c'è una volontà di andare oltre quella che è già stata, a nostro
avviso, una valutazione errata iniziale. In più le vorrei chiedere,
Assessore, se si era a conoscenza che questa scelta avrebbe fermato
per un periodo una graduatoria in essere e i posti che avrebbero
potuto essere utilizzati da questa graduatoria. Dalle voci di
corridoio si dice che si è corso a riutilizzare questa graduatoria,
che non tutti avevano capito che veniva sospesa dalla delibera
delle eccedenze. A questo punto però la fretta di arrivare prima
del 6 credo non ci sia, la valutazione di tipo organizzativo e
politico è già stata fatta, si tratta forse di avere una conferma
se il procedimento che è stato utilizzato è un procedimento che ha
ragione di essere portato avanti anche a tutela vostra o se
evidentemente c'è qualche cosa che può essere sollevato dai
dipendenti. L'unica cosa che, a nostro avviso, va sottolineata è
che il criterio dell'imparzialità deve essere un criterio che non
va dimenticato. La scelta di tipo organizzativo è una scelta che
abbiamo contestato, a nostro avviso, l'aver individuato queste 12
eccedenze in una pianta organica di 2500 dipendenti come uniche
figure non raggiungenti il valore ottimale di servizio, anzi,
essendo in soprannumero rispetto al valore ottimale, è stata una
valutazione di tipo dirigenziale che abbiamo ritenuto non
approfondita e superficiale, e l'abbiamo detto in quell'occasione.
Al di là di questo, che almeno ci sia la sicurezza che ci sia
dietro questa valutazione un criterio di imparzialità verso tutti i
dipendenti, perché altrimenti lo strumento viene utilizzato in una
maniera che non dà la sicurezza alle persone che oggi lavorano di
avere una valutazione corretta nel prossimo futuro.
Presidente -
Non vedo altre richieste di intervento, si
chiude la discussione generale. Per la replica, ha chiesto la
parola l'Assessore Perron, ne ha facoltà.
Perron (UV) -
Credo che sia io che il Presidente della
Regione, in occasione di uno scorso dibattito, avevamo ampiamente
fornito le motivazioni che ci avevano portato come Governo
regionale ad assumere questa scelta: era una scelta indirizzata in
un percorso di riorganizzazione del controllo presso la Casa da
gioco, che aveva le sue motivazioni, che continua ad avere le sue
motivazioni e che, dal nostro punto di vista, ha senso se giunge a
compimento. Tutte queste motivazioni io non le voglio ribadire, dal
nostro punto di vista, conservano evidentemente tutta la loro
validità. Avevamo immaginato un percorso molto chiaro con le sue
argomentazioni, le sue motivazioni, che abbiamo declinato più
volte, che abbiamo fornito in commissione, che abbiamo fornito nel
corso di tantissimi incontri (11) con tutti i sindacati e che ci ha
portato non a caso ad adottare la delibera n. 636, che è quella
come percorso finale che riassegna questi 11 controllori in
eccedenza come ragionamento termine di un percorso che abbiamo
immaginato nella riorganizzazione di questo settore.
Noi quindi molto serenamente, con pacatezza immaginiamo di
continuare a portare questo ragionamento avanti senza fretta.
Sottolineo senza nessuna forma di arbitrarietà, perché questo è
citato nella risoluzione che avete detto. Tutto è stato fatto da
parte dell'Ufficio personale dell'Amministrazione regionale nel
pieno rispetto della legge, nel pieno rispetto delle procedure e,
collega Chatrian, per essere precisi, la proposta di revisione
organizzativa che si citava avviene all'interno del Regolamento del
Consiglio regionale, che esiste, che è un regolamento del 1967
all'interno del quale è possibile immaginare una revisione in
questo senso. Se successivamente, ed è uno degli obiettivi che
abbiamo dato alla Dirigenza del Casinò, si vorrà rivedere questo
modello organizzativo allora la proposta verrà portata in Consiglio
regionale. In questa fase non era assolutamente necessario. Per
essere precisi, solo il protocollo di accesso - perché di questo si
tratta - dei controllori alla visione delle telecamere deve essere
approvato dalla Giunta regionale, previo parere della IV
Commissione, ma dalla Giunta regionale. Non esiste pertanto un
ragionamento in questo senso che debba essere portata in Consiglio
regionale una modifica di tal senso. È stata fatta una graduatoria,
quindi ci sono dei criteri; per queste persone sono stati
immaginati dei percorsi formativi, quindi di ricollocazione
all'interno dell'Amministrazione regionale, quindi nessuno perde il
proprio posto di lavoro - ne abbiamo già parlato -, esiste un
ricorso presso la Magistratura, noi valuteremo quello che sarà
l'esito di questo ricorso: quando ci sarà la sentenza, lo vedremo.
Per noi quello oggi è un percorso molto lineare che abbiamo
immaginato di dover fare per andare in questa direzione, che ha i
suoi tempi, le sue necessità che devono essere portate avanti. Per
noi oggi quindi non esistono le ragioni per fermare questo percorso
e pertanto il nostro voto su questo provvedimento non sarà
certamente un voto favorevole.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
In punta di piedi ci permettiamo di
avere delle opinioni diverse, collega Perron. Possiamo avere delle
opinioni completamente diverse dalle sue: le sue motivazioni non ci
hanno dato coraggio, né abbiamo capito bene la
ratio
,
possiamo avere delle nostre opinioni con tutta pacatezza. Abbiamo
un ruolo diverso dal suo, noi con questa risoluzione pensavamo di
essere utili alla vostra causa. Possiamo avere delle opinioni
diverse, lei avrà sempre ragione, Presidente, sicuramente, ma con
questo stavo cercando di rispondere all'intervento che ha fatto
poc'anzi l'Assessore Perron motivando il percorso, la validità, il
metodo molto lineare che è stato fatto per addivenire a questa
riorganizzazione, noi pensavamo di essere utili, perché c'è un
ricorso al TAR e, dato che avete approvato una delibera pochi
giorni fa dando un delta tempo, che è il 6 giugno, pensavamo che
potesse essere utile prima di avviare cambiamenti, spostamenti di
persone, dato che stiamo parlando di persone, ci sembrava di buon
senso questa nostra proposta. Così non è, ce ne rammarichiamo,
rimanendo di opinioni diverse sulla sostanza: l'atto, che non è
l'ultimo ma è il penultimo, con cui avete deciso quest'operazione,
secondo noi, fa acqua da tutte le parti e soprattutto si poteva,
dal nostro punto di vista, prendere in esame tutta la macchina
amministrativa e affrontarlo in maniera diversa. Abbiamo delle
opinioni diverse e non con le toppe si va a ristrutturare una
macchina, secondo noi.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Nell'esordire nella risposta, Assessore,
ha detto quello che per un po' di Consigli abbiamo cercato di
capire: una scelta politica che avete adottato in conseguenza di
una valutazione tecnica dirigenziale che voi ritenete corretta, noi
invece abbiamo contestato, ma nulla di più. Io credo che le persone
alle quali ci siamo riferite sono una parte dell'organico
dell'Amministrazione regionale e mi dispiace anche che in qualche
maniera si sia travisato il messaggio. È chiaro che oggi queste
persone non perdono posto di lavoro, e ci mancherebbe, abbiamo
fatto dei discorsi relativi agli assistenti per gli anziani, siamo
nella stessa condizione: sono persone che hanno fatto un concorso,
però vengono loro cambiate in maniera importante le condizioni di
lavoro e tutto quanto. L'attenzione con la quale abbiamo dedicato
del tempo a questo tema quindi è la stessa che avremmo dedicato al
tema delle prossime eccedenze che evidentemente andremo a
trattare.
Il problema non è se i regolamenti sono rispettati o meno, lei
sa benissimo che in commissione ci è stato detto che il servizio
non potrà essere più quello di prima, quindi, rispetto a questo, è
stato già detto tutto. Noi siamo sicuri che dopo questa battaglia,
vedremo il 6 giugno anche cosa succederà al TAR, ci sarà molta più
attenzione da parte dei dirigenti nel fare queste valutazioni. Sono
convinto che d'ora in avanti anche queste delibere, vista la
discussione che c'è stata in Consiglio regionale, avranno
un'attenzione diversa da parte dei dirigenti, perché è ora di fare
tutti bene e capisco anche le difficoltà di fare certe operazioni,
però oggi abbiamo attività di sportello ridotta, finanziamenti
ridotti, Assessorati che fanno attività diversa rispetto a quella
di prima, quindi se eccedenze dovranno esserci, non dovranno essere
mortificanti ma dovranno essere utili a ridare energia alla pianta
organica.
Quello che ci si dimentica un po' tutti, forse noi per primi, è
che questi 2500 dipendenti, che sono una parte del comparto unico
valdostano, devono tornare ad essere il motore. Investiamo,
attraverso la nostra struttura pubblica, dei soldi importanti, ben
spesi, soprattutto se l''Amministrazione pubblica dà delle
risposte. Non devono essere delle azioni che mortificano le
persone, ma devono essere delle azioni che aiutano invece le
persone a fare un percorso professionale di crescita, in questa
maniera non mi sembra che si sia agito. Qualcuno si sta difendendo,
è un problema che esce dai campi della politica, però io vi chiedo
come Governo regionale, lo chiedo al Presidente, a lei, Assessore,
di fare in modo che il futuro passi per azioni diverse: non solo di
riduzione, ma anche di investimento, di ricerca, di ridare energia,
entusiasmo ai nostri dipendenti che hanno voglia, a mio avviso, di
dare il loro contributo ed è attraverso delle azioni di tipo
diverso che possiamo fare qualche cosa di utile, perché possono
ritornare ad essere un bel motore di traino per la nostra azienda.
È un investimento importante quello che si fa, ci sono persone di
grande professionalità, dirigenti che hanno voglia di lavorare,
mettiamoli in condizione di trasmettere questa voglia di lavorare
anche ai loro sottoposti. Questa a noi è sembrata un'azione invece
un po' puntuale che abbiamo contestato e sulla quale è inutile
ripeterci. Mi dispiace che non si sia voluto attendere qualche
giorno per capire se le rimostranze fatte che hanno portato
comunque l'amministrazione pubblica davanti ad un tribunale con i
suoi dipendenti...ad attendere almeno l'esito di questo primo
incontro. Grazie lo stesso dell'attenzione e della risposta.
Presidente -
Non vedo altre richieste di intervento,
possiamo passare alla votazione.
Dichiaro aperta la votazione. La votazione è chiusa.
Presidente: 32
Votanti: 32
Favorevoli: 13
Contrari: 19
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK