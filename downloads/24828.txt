Consiglio Regionale della Valle d'Aosta - Oggetto del Consiglio n. 130 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 130 del 22 ottobre 2008 - Resoconto
OGGETTO N. 130/XIII - Interrogazione: "Istituzione
dell'Osservatorio regionale sui rifiuti".
Interrogazione
Appreso dagli organi di informazione che, su sollecitazione
dell'associazione ambientalista Lega Ambiente, l'Assessore
regionale al Territorio e all'Ambiente ha dichiarato la propria
disponibilità ad istituire l'Osservatorio regionale sui
rifiuti;
Ricordata la legge regionale n. 31 del 3 dicembre 2007 (Nuove
disposizioni in materia di gestione rifiuti) che, al fine di
garantire la piena attuazione degli obiettivi di gestione dei
rifiuti urbani previsti dalla sopraccitata legge e da quelli
indicati nel Piano regionale di gestione dei rifiuti, istituiva già
all'articolo 17 l'Osservatorio regionale sui rifiuti;
Sottolineato che, secondo il comma 3 del sopra citato
articolo 17, l'Osservatorio doveva essere costituito, con
deliberazione della Giunta regionale, entro sei mesi dalla data di
entrata in vigore della legge n. 31 del 3 dicembre 2007;
Evidenziata l'importanza che tale organismo potrebbe assumere
come supporto all'azione dell'amministrazione regionale e come
strumento di informazione, sensibilizzazione e coinvolgimento di
enti, imprese e cittadini in questo fondamentale settore;
i sottoscritti Consiglieri regionali
Interrogano
l'Assessore competente per sapere:
1) quali sono state finora le ragioni della mancata
istituzione dell'Osservatorio regionale sui rifiuti;
2) entro che termine intenda dare concretamente corso
all'impegno di istituire tale organismo.
F.to: Bertin - Morelli Patrizia
Presidente
- La parola all'Assessore al territorio e
ambiente, Zublena Manuela.
Zublena (UV)
-
Merci, M. le Président
. In
relazione all'interrogazione, preciso quanto segue. L'istituzione
di un Osservatorio regionale dei rifiuti è prevista dall'articolo
17 della recente legge n. 31 del 3 dicembre 2007 in materia di
gestione dei rifiuti. All'Osservatorio la legge regionale
attribuisce una serie di competenze, competenze di vigilanza e di
controllo in merito alla corretta attuazione delle politiche
regionali in materia di riorganizzazione dei servizi di gestione
dei rifiuti, di applicazione della tariffa del servizio medesimo,
ma anche altre funzioni di supporto, per esempio per l'attuazione
degli obiettivi regionali in materia di gestione dei rifiuti e per
l'adeguamento degli stessi all'evoluzione normativa. La legge
indica che la costituzione dell'Osservatorio deve avvenire con
deliberazione della Giunta regionale entro sei mesi dalla data di
entrata in vigore della normativa, ora la legge è stata pubblicata
sul Bollettino ufficiale n. 52 del 18 dicembre 2007, quindi i
termini sono caduti nella fase di rinnovo della legislatura.
Non appena definita l'organizzazione del nuovo Assessorato del
territorio e dell'ambiente, che di fatto è operativo attraverso il
completamento della nomina dei dirigenti mancanti dal 1° settembre,
sono stati presi i contatti e avviate le necessarie procedure per
richiedere ai diversi organismi interessati alla costituzione
dell'Osservatorio la designazione dei propri rappresentanti.
Rammento che dell'Osservatorio fanno parte, sempre ai sensi
dell'articolo 17 della legge regionale n. 31/2007, tutta una serie
di rappresentanti; oltre a quelli dell'Assessorato regionale
competente e dell'ARPA, vi è una serie di rappresentanti che
riguardano il Comune di Aosta, le Comunità montane, ma vi sono
anche rappresentanti che vengono designati da diversi soggetti, fra
questi un rappresentante dei soggetti affidatari della gestione
degli impianti di smaltimento e recupero dei rifiuti, imprese che
gestiscono il servizio di raccolta e di trasporto dei rifiuti
urbani, soggetti che hanno interessi economici relativamente alla
produzione di rifiuti non domestici, associazioni ambientaliste,
associazioni dei consumatori... In sostanza le sole associazioni e
imprese coinvolte sono circa un'ottantina, quindi anche la fase di
definizione di espressione dei rappresentanti è abbastanza
complessa per ogni categoria, perché devono arrivare
all'espressione in modo concordato di un unico rappresentante.
Questo processo comunque è stato avviato e l'adozione della
relativa deliberazione della Giunta regionale potrà avvenire solo
quando saranno pervenute tutte le designazioni da parte di tutti
gli enti e i soggetti che ho appena citato.
Si dà atto che dalle ore 10,53 riassume la presidenza il
Presidente Cerise Alberto.
Président
- La parole au Conseiller Bertin.
Bertin (VdAV-R)
- Grazie, Presidente. Le parole
dell'Assessore da un certo punto di vista ci rassicurano; in
effetti temevamo, vista la lunghezza dei tempi di istituzione
dell'Osservatorio regionale sui rifiuti, che si pensasse di
incenerirlo insieme alla discarica di Brissogne, fortunatamente
pare non sarà così. Rimane però il fatto che a quasi un anno dalla
legge n. 31/2007, la stessa, che prevede fra l'altro l'istituzione
dell'Osservatorio, importante strumento per l'Amministrazione, ad
oggi concretamente non vi è ancora niente. Questo nonostante la
legge prevedesse, come diceva giustamente l'Assessore, che entro
sei mesi con deliberazione di Giunta l'Osservatorio dovesse essere
costituito. Considerata l'importanza che tale organismo potrebbe
assumere come supporto all'azione dell'Amministrazione regionale e
come strumento di informazione, di sensibilizzazione e di
coinvolgimento, come diceva l'Assessore, sono coinvolti moltissimi
enti, cittadini, associazioni e imprese. In un settore così
fondamentale come quello della gestione dei rifiuti, questo ritardo
ci pare grave. In tale campo senza la partecipazione dei cittadini
in generale e della società civile ottenere dei risultati positivi
diventa estremamente difficile. L'Osservatorio dovrebbe servire
anche ad informare in modo trasparente, a sensibilizzare le persone
ad una maggiore attenzione ai propri comportamenti quotidiani. La
invitiamo pertanto ad istituire al più presto l'Osservatorio
regionale sui rifiuti, potrebbe anche rappresentare l'occasione per
lei di dare un senso al suo Assessorato, che a mio avviso continua
a non averne, e le eviterebbe il rischio che diventi soltanto
"l'Assessorato all'inceneritore e alle modifiche dei piani
regolatori"; il segno che lascerebbe sulla Valle d'Aosta è
facilmente immaginabile. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK