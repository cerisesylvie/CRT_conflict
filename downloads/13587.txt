Consiglio Regionale della Valle d'Aosta - Oggetto del Consiglio n. 61 del 26 luglio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 61 del 26 luglio 1993 - Resoconto
OGGETTO N. 61/X - Danni economici derivanti dal mancato
utilizzo di al­cuni alpeggi in Comune di Bionaz.
(Interpellanza)
Interpellanza - Vista la deliberazione del Consiglio comunale di
Bionaz del 29 aprile 1993 con la quale si esprimevano forti
preoccupazioni in relazione alle opere di captazione
dell'acquedotto della Comuni­tà montana Grand Combin in prossimità
degli alpeggi "Grand Chamen" e "Les Crottes" con il conseguente
divieto assoluto di monticazione dei suddetti fondi;
Considerato che l'allevamento e l'agricoltura rappresentano le
uniche fonti certe di sostentamento per la popolazione locale, così
come ribadito dallo stesso Consiglio comunale con la succi­tata
delibera;
Considerato inoltre che sia la Comunità montana Grand Com­bin
sia l'amministrazione regionale sono già state sollecitate ad
intervenire per le parti di relativa competenza, al fine di
addi­venire ad una rapida soluzione del problema;
i sottoscritti consiglieri regionali
Interpellano
la Giunta regionale per conoscere se e quando ritenga di
inter­venire operativamente per evitare ulteriori danni economici
agli operatori agricoli e alla comunità di Bionaz derivanti dal
man­cato utilizzo degli alpeggi "Grand Chamen" e "Les Crottes".
F.to: Collé-Marguerettaz.
Presidente -
La parola al Consigliere Collé.
Collé (DC) -
Il Comune di Bionaz ha fatto una
deliberazione in data 29 aprile dove si dichiara preoccupato per la
situazione che si è venuta a creare per gli alpeggi di Grand Chamen
e Les Crottes dove vi sono le opere di captazione dell'acquedotto
comunitario, acquedotto che è stato al centro dell'attenzione della
Comunità montana per un decennio e di cui ancora oggi si discute e
riten­go si discuterà.
La preoccupazione del Comune di Bionaz è derivata dalle
riper­cussioni sull'attività economica, direi giustamente, visto
che questo paese, come molti altri, si basa sull'agricoltura e
quindi ritengo che la chiusura di un alpeggio rappresenti un danno
rilevante.
Era stata fatta una transazione tra comunità monta­na e
proprietari che doveva avere come termine ultimo il 31 di­cembre
1992 e da quella data si sarebbe potuto nuovamente monticare; siamo
nel 1993 e la situazione non è cambiata. Io credo che il Comune di
Bionaz e la zona della Valpelline abbia­no già sacrificato
abbastanza del loro territorio; ricordo la diga di Place Moulin e
la zona di Montagnayes acquistata dalla Re­gione. Il Comune è
quindi giustamente preoccupato, anche per­ché si hanno dei
precedenti abbastanza sconcertanti: nel 1989 ci fu una ordinanza di
svuotare la concimaia per possibile in­quinamento dell'acquedotto,
nel 1990 un'ulteriore ordinanza di rimozione del letame e il
divieto di spargerlo nei prati; poi ci fu un ricorso al TAR da
parte dei proprietari, un incontro con i rappresentanti
dell'Amministrazione regionale che non ha avuto gli esiti che si
auspicavano.
Ora mi risulta che ci sia stato un ulteriore incontro dove credo
si sia trovato un accordo al fine di poter dare a questa zona la
sua giusta collocazione. Chiede­rei solo che, se tale accordo è
stato fatto, la Giunta se ne faccia garante e che ora si giunga ad
una conclusione di questa si­tuazione che si protrae ormai da
parecchio tempo.
Presidente -
La parola all'Assessore alla sanità
ed assistenza sociale, Vic­quéry.
Vicquéry (UV) -
Mi consenta la Presidenza del
Consiglio, visto che non ho avuto modo, per regolamento, di dare
una risposta all'interpellanza precedente, di fare presente a tutti
i consiglieri che nessuno è autorizzato a fornire le
interpretazioni autentiche di chicches­sia: io non ho detto che ho
sposato la linea dei veterinari, ho detto semplicemente che la
lettera dei veterinari fa onore alla categoria. Faccio presente che
non è consentito interpretare le mie parole.
Questa interpellanza poi, chiede alla Giunta quando ritenga di
intervenire operativamente per evitare ulteriori danni econo­mici,
nel segno della continuità con l'amministrazione prece­dente: visto
che il tema è tanto caro all'opposizione, leggo tele­graficamente
la delibera della Giunta regionale del 18 giugno 1993 avente per
oggetto:
"Applicazione del D.P.R. 236 articolo 9: individuazione
in via provvisoria delle aree di salvaguardia di risorse idriche
destinate al consumo umano per l'approvvi­gionamento
dell'acquedotto del Grand Combin".
Questa delibera richiama la precedente delibera della Giunta che
incaricava l'Istituto di scienze minerarie dell'Università degli
studi di Bologna dell'elaborazione di uno studio idrogeo­logico
sulle aree dell'acquedotto, e specifica che questo studio deve
valutare la vulnerabilità dell'acqua, cioè vedere se è
dif­ficilmente proteggibile. Non essendoci alternative realistiche
all'acquedotto autorizza provvisoriamente quest'area e indivi­dua
il vincolo relativamente alla fontana di Grand Chamen, escludendo
la sorgente di Les Crottes.
Come sappiamo, esistono due tipi di vincoli: c'è un vincolo
asso­luto, che riguarda un'area di 10 metri intorno alla sorgente
che deve essere cintata e un vincolo relativo di 200 metri, quello
che stiamo prendendo in considerazione in questo momento.
La Giunta regionale ha fatto tutto ciò che doveva fare; c'è una
au­torizzazione provvisoria, c'è l'impegno, un pourparler da parte
della Comunità montana del Grand Combin per prendere in mano questa
problematica e per capire quali sono i diversi ruoli e le
competenze della Regione e degli Enti locali. L'ente gestore
dell'acquedotto è - e rimane - la Comunità montana che resta
responsabile a tutti gli effetti della gestione di questo
acquedot­to, ivi comprese eventuali indennità ed eventuali
acquisizioni di aree.
Presidente -
La parola al Consigliere Collé.
Collé (DC) -
Solo per ribadire che la
deliberazione del Comune di Bionaz parlava di
"rispettive
competenze"
. Comunque prendo atto del fatto che l'Assessore
abbia dichiarato che di tale problema ri­sponde la Comunità montana
e che, quindi, dell'incontro avuto non si farà garante.
A proposito dello studio dell'Università di Bologna, di cui
avevo richiesto una copia la scorsa settimana che non ho ancora
ricevuto, mi riservo di presentare una inter­rogazione scritta per
avere alcune altre delucidazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK