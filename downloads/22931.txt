Consiglio Regionale della Valle d'Aosta - Oggetto del Consiglio n. 2289 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2289 del 22 novembre 2006 - Resoconto
OGGETTO N. 2289/XII - Indagini di mercato preliminari
all'attivazione di nuovi rapporti commerciali ed imprenditoriali.
(Interrogazione)
Interrogazione
Appreso che è intenzione della Regione Valle d'Aosta
attivarsi per instaurare rapporti economici con il Dubai, come era
già stato fatto precedentemente con il Principato di
Monaco;
Ritenuto che, in genere, prima di individuare i paesi con cui
attivare possibili iniziative di rapporti commerciali, si procede
ad indagini di mercato;
Interroga
l'Assessore competente per sapere:
1) se sono state fatte indagini di mercato preliminari alla
scelta dei suddetti Paesi per l'attivazione di nuovi rapporti
commerciali, chi le ha fatte, e quali sono state le indicazioni
emerse;
2) quali sono realisticamente le prospettive commerciali ed
imprenditoriali con il Dubai e rispetto a quale tipologia di
prodotti tipici della Valle d'Aosta;
3) quali sono stati finora i risultati degli incontri avviati
con il Principato di Monaco.
F.to: Squarzino Secondina
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Capisco che possa fare un po' gioco
interrogare su quelle che possono sembrare iniziative estemporanee,
ma credo che invece bisognerebbe essere tutti più riflessivi e
cominciare a dire cosa vogliamo fare, per immaginare che la nostra
Regione possa avere delle opportunità, come si stanno giocando le
altre Regioni, anche fuori dal bacino italiano ed europeo! Se si
parte da questo punto di vista, bisogna avere il coraggio di
prendere la valigia, e non lo dovrebbero fare solo i politici, ma
anche gli imprenditori, avere la costanza e l'umiltà di imparare
anche un po' di inglese, e di proporsi con le nostre eccellenze,
perché questa Regione ha delle "eccellenze", dobbiamo avere fiducia
in noi stessi, poiché se i primi a criticarci siamo noi, se i primi
che cominciano a dire che questa Regione non ha niente da vendere a
Dubai siamo noi, allora è meglio che stiamo qui e ci guardiamo fra
di noi e ci "raccontiamo le favolette"!
Dobbiamo invece essere fieri e dignitosi e convinti delle nostre
potenzialità, in umiltà, perché fuori ci dobbiamo confrontare con
gli altri e dobbiamo farlo con intelligenza, dobbiamo capire che,
se ci proponiamo come singoli soggetti, forse non siamo in grado di
competere a nessun livello sui mercati esteri, ma che dobbiamo
essere capaci di fare sistema fra di noi, che le nostre aziende
devono cominciare a capire che il prodotto di uno deve essere messo
insieme al prodotto di un altro, e poi messo all'interno di
un'organizzazione che deve essere garantita da percorsi di
trasparenza, ed è qui che si inserisce il lavoro della componente
politica. Componente politica che è quella che non si deve
sostituire agli imprenditori, perché non possiamo fare il lavoro
degli imprenditori: non sono un "piazzista", mi rifiuto di pensare
che si possa interpretare la nostra missione come quella di
piazzisti che vanno in un paese a cercare di proporre qualcosa!
Noi siamo andati a cercare di preparare il terreno della
trasparenza, della serietà e della garanzia che possa permettere ai
nostri imprenditori, nella certezza delle loro capacità, di andare
a sostenere la loro battaglia per portare a casa dei lavori. E non
lo dico io che si parte alla conquista di Dubai, questo è il titolo
di un giornale nazionale di pochi giorni fa che dice: "Alla
conquista di Dubai, mobili, arredi, sette aziende in vetrina agli
Emirati", e poi dà una serie di dati con riferimenti precisi sullo
sviluppo in questo momento del commercio. Scopriamo che a Dubai
esistono un terzo delle gru del mondo e sappiamo che tutti i Paesi
europei, ma non solo, gli Australiani, gli Americani, i Tedeschi, i
Francesi, sono tutti presenti! Quando andiamo a parlare con il
nostro Ambasciatore, perché la prima cosa che abbiamo fatto con la
fortuna di avere il Presidente del Consiglio è stata quella di
instaurare un rapporto istituzionale corretto parlando con
l'Ambasciatore italiano, ci ha fatto presente il suo rammarico di
vedere così da poco tempo le aziende italiane o, meglio, le
istituzioni italiane, tant'è vero che siamo andati a seguito della
Bonino, perché 2 settimane prima di noi c'era stata la Bonino, noi
avevamo anche cercato di inserirci nel contesto della Bonino, ma il
suo passaggio è stato velocissimo... ma l'ambasciatore ci faceva
rilevare questo e diceva: "finalmente un ministro ha capito
l'importanza di portare l'Italia anche in questi Paesi, grazie alla
Bonino e grazie adesso a queste iniziative, che stanno portando
avanti la Lombardia e il Piemonte, perché noi ci siamo andati ad
inserire su quello che fanno gli altri". Noi eravamo lì, insieme al
Piemonte, che era lì per presentare alcune aziende su quel mercato;
in coda a noi c'era la Lombardia che sarebbe arrivata il giorno
dopo con un'altra delegazione, che doveva portare, lì,
iniziative.
Di cosa ci siamo preoccupati? Di creare un contatto corretto e
concreto con l'Ambasciata, che permettesse di non cadere nelle mani
di facili faccendieri o di persone che millantano posizioni che non
hanno, un contatto istituzionale con gli emiri che rappresentano le
famiglie però in ruoli istituzionali, quindi abbiamo incontrato, a
livello istituzionale, nelle sedi istituzionali, i rappresentanti
dell'Emirato di Abu Dhabi, che è il più ricco, i rappresentanti
dell'Emirato di Dubai che è il secondo, i rappresentanti
dell'Emirato di Shasa che è il terzo, gli altri 4 sono più
marginali, e abbiamo chiesto, presentandoci, di avere anche noi
accesso al dialogo commerciale che è stato intrapreso fra tutte le
varie nazioni e le varie società più importanti sullo stesso
livello. Abbiamo trovato una grande disponibilità, tanto che ci
sono state date indicazioni precise su come muoverci; abbiamo
potuto incontrare la costituenda Camera di commercio di Dubai, che
proprio il giorno che siamo arrivati ha avuto il riconoscimento
preciso, dove Genestrone, con la sua istrionità è riuscito ad
inserirsi, non so se è un bene o un male, lo giudicherà il tempo...
ed è riuscito a creare questo gemellaggio ufficiale, che non
comporta alcun costo, se non i 200 euro dell'iscrizione prevista da
loro, in cui già è presente, nella Camera di commercio di Dubai, la
Camera di commercio di Torino, quella di Milano e adesso ci siamo
anche noi, per garantire sotto l'aspetto della rappresentanza
legale e commerciale le ditte che volessero andare.
Abbiamo poi incontrato anche i rappresentanti delle banche
italiane a Dubai, dove hanno fatto presente come il sistema è molto
favorevole alle aziende che vogliono investire, perché si parla di
3 anni "tax free", nel senso che un'azienda che vada lì ad
investire per fare delle operazioni, per 3 anni gode di benefici
fiscali totali, del 100%: questo ci ha incuriosito, perché quando
si va in un posto per aprire una pista, come in una giungla, si
cerca di vedere cosa c'è di buono, non solo tagliare gli alberi, e
ci siamo resi conto che questi sono capaci di attrarre perché
creano occasioni di sviluppo. Non stanno tante ore, tanti mesi a
parlare di una questione e poi se c'è da spostare un muro dicono
questo non va bene... no! Lì... prendono, parlano, decidono e
fanno!
Noi abbiamo visto il mondo del futuro, poi può piacere o non
piacere, a me non interessa perché tanto vivo qui, ma lì abbiamo
visto il mondo del futuro e abbiamo visto in un mondo arabo che mi
ha sorpreso per la capacità democratica di integrazione, mi ha
sorpreso per la tolleranza - io non sono un pro-arabo -; sono
rimasto sorpreso per l'integrazione, la democrazia, il rispetto
delle regole, il rispetto delle categorie femminili, maschili, devo
dire che ho visto un bel Paese, un Paese moderno, dove c'è spazio
per chi è serio e si presenta nel modo giusto.
Noi ci siamo andati a presentare; adesso questa breve visita che
abbiamo fatto e che ha gettato delle basi serie, andrebbe riempita
di ulteriori contenuti, su cui stiamo lavorando. Non ho alcuna
difficoltà a dire che già la "CAS" ha un interesse preciso di
entrare in quel mercato, perché la "Valbruna" che è un'acciaieria
che gravita sulla Lombardia, è riuscita ad entrare pur
parzialmente, perché quando si entra lì dentro, si parla di
ordinativi imponenti, quindi ci vuole questa capacità che dicevo
prima delle nostre aziende, di "fare sistema", diventa difficile
andare lì per proporsi con qualcosa che nei numeri non è
sufficiente. Ci portavano un esempio alla Camera di commercio: fino
a pochi giorni prima, una grande azienda del Piemonte che produceva
porte, si era presentata lì portando i suoi campioni e le sue
opportunità, le sue porte erano piaciute, quando il "contractor"
che è quello che è incaricato di chiudere il contratto, gli ha
fatto l'ordinativo, questi sono caduti in ginocchio perché
l'ordinativo corrispondeva a 5 anni della loro produzione! Il
problema è che lì bisogna capire cosa vuoi presentare, devi essere
in grado di sostenerlo, però qui abbiamo dei settori di nicchia,
come il marmo verde di Gressoney, su cui c'è un interesse, perché è
un bene di lusso e i beni di lusso in quei Paesi si vendono bene;
abbiamo le acciaierie che sono all'avanguardia, tanto che vanno a
competere anche in Cina e allora perché non a Dubai, dove stanno
costruendo 283 grattacieli contemporaneamente, fra cui quello più
alto del mondo, e i grattacieli sono fatti di acciaio; abbiamo
delle aziende che producono prodotti elettronici come la "GPS
Standard" e altre aziende che sono all'avanguardia mondiale e si
possono presentare con tutti i titoli, lì! Abbiamo poi altre
imprese minori, che però se raccordate, seguite e indirizzate,
possono fare anche la loro decorosa figura.
Presidente
- La parola alla Consigliera Squarzino
Secondina.
Squarzino (Arc-VA)
- Credo che nella vita futura o nella
vita passata, non so, l'Assessore La Torre facesse il giornalista o
il "public relation", perché è proprio bravo a raccontare un
episodio, come una bella storia. Mi sembra proprio il racconto di
una favola, anche il tono e anche il far baluginare davanti agli
occhi delle cose meravigliose, da imprese che all'improvviso dalla
Valle vanno giù, da rapporti commerciali che si instaurano, da
possibilità nuove per questa nostra Valle... La ringrazio di averci
fatto sognare, però torniamo alla realtà, i sogni e le favole si
raccontano ai bambini!
I sogni per i politici e le persone responsabili sono una
progettualità ben chiara: abbiamo questo progetto, a cui siamo
arrivati con questi studi e tenendo conto di queste cose, e i
percorsi per raggiungerli sono... e faccio un elenco di procedure e
di percorsi.
Avevamo posto la prima domanda: quella che è preliminare per
ogni azione progettuale che voglio intraprendere. Lei, qui, ha
cominciato dicendo: "noi dobbiamo immaginare le nostre opportunità
fuori della Valle". L'immaginazione può estendersi dove vuole, ma
se prima non ho fatto un'indagine seria di quali sono le nostre
potenzialità, un'indagine dei mercati in cui le nostre opportunità
possono essere accolte, rimango nell'ambito del sogno e della
casualità, perché non c'è a domanda precisa: "se sono state fatte
indagini di mercato preliminari alla scelta dei suddetti Paesi..."
Dubai, oggi, come Montecarlo, 2 anni fa, per l'attivazione di nuovi
rapporti commerciali, chi le ha fatte, quali indicazioni sono
emerse... a questa domanda, secondo me seria, non è stato
risposto!
Quando dicevo con alcuni colleghi: c'è questa cosa di Dubai,
voglio fare un'iniziativa, molti sorridevano e dicevano: "la metti
così un po' scherzando", ho risposto: "no, non è uno scherzo, credo
che là dove si spendono soldi non è uno scherzo"; allora se non è
uno scherzo, deve basarsi su fondamenti certi, e io ho chiesto
questi fondamenti. Lei mi ha raccontato quello che è avvenuto, ma
mi ha detto da dove è partito...
La Torre (FA)
- (fuori microfono) ... abbiamo cercato di
utilizzare quello che altri hanno già fatto...
Squarzino (Arc-VA)
- ... io non l'ho interrotta, io dico
che un'indagine di mercato per la Valle d'Aosta non è stata fatta,
con tutte le indagini fatte... mi citi l'indagine fatta, mi dia i
risultati di questa indagine in modo che tutti possiamo vedere qual
è l'orientamento che c'è!
Lei dice anche che bisogna proporsi come sistema, ma questo è un
problema che emerge da tutta l'analisi fatta, questa sì, della
nostra situazione economica e ne parleremo quando affronteremo il
bilancio, cioè finora non si è stati capaci di "fare sistema"!
Mi sembra allora miracolistico il fatto che l'esempio del Dubai
all'improvviso costringa la gente a "fare sistema" quando finora
non lo ha mai fatto... se questo avvenisse, ben venga! Avrei tante
cose da dire sul futuro di questo paese, caratterizzato dal modo
democratico di prendere le decisioni per cui c'è qualcuno che
decide per tutti, credo senza seguire delle regole chiare e
trasparenti. Se questo è il futuro che lei immagina, questo non è
il nostro futuro! Non solo, ma noi le chiediamo anche che, se è
così interessato a queste tipologie di commercio con i Paesi
dell'altro emisfero, perché non comincia anche a lavorare sul
settore della cooperazione decentrata?
(interruzione dell'Assessore La Torre, fuori
microfono)
... proprio per questo! Chiudo il ragionamento suggerendo al
nostro Assessore alle imprese che si occupa di questo, se non è
possibile pensare anche a cooperazioni di tipo decentrato, in cui,
anche noi, andiamo a vendere qualcosa, ma a venderlo in un modo
diverso!
Presidente
- Con questo punto chiudiamo i lavori per
questa mattina. Il Consiglio riprenderà alle 15,30.
La seduta è tolta.
---
La seduta termina alle 13,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK