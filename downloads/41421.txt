Consiglio Regionale della Valle d'Aosta - Oggetto del Consiglio n. 550 del 3 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 550 del 3 aprile 2019 - Resoconto
OGGETTO N. 550/XV - Interrogazione: "Approvazione delle linee
guida per il servizio di gestione della Cittadella dei giovani per
il periodo 1° gennaio 2020-31 dicembre 2021".
Rini (Presidente)
- Punto 16 all'ordine del giorno. Per
la risposta, la parola all'Assessore Certan.
Certan (AV)
- La Cittadella dei giovani
è un
importante centro di aggregazione per i giovani di Aosta e direi
anche dell'intera Valle e credo che questo aspetto sia fuor di
dubbio e condiviso da tutti. È sulla base di questi presupposti che
nel corso del 2018, sin dalla riunione del gruppo
interistituzionale del 28 febbraio 2018 ma anche dalle riunioni che
abbiamo condiviso con il collega Sammaritani, gli enti pubblici
coinvolti hanno inteso continuare a investire su questo bene
pubblico procedendo con una nuova gara di appalto. Alla luce di
questa volontà, nella sequenza temporale, il Comune di Aosta ha
affidato, in data 6 luglio 2018, un incarico per la predisposizione
degli atti preliminari all'avvio della procedura di gara, comprese
quindi anche le linee guida operative che spettano al Comune di
Aosta e prorogato, con propria determinazione del 14 agosto, il
contratto in scadenza il 7 settembre 2018 fino al 31 marzo 2019. In
ordine a un'ulteriore proroga tecnica dal 1° aprile 2019, in sede
di riunioni del gruppo interistituzionale, nei quali l'Avvocatura
regionale non era coinvolta in considerazione della titolarità in
capo al Comune degli aspetti tecnico-giuridici relativi alla gara,
gli avvocati del Comune di Aosta hanno sostenuto la legittimità
della stessa a condizione che la procedura di gara fosse stata
devoluta a INVA, in qualità di centrale unica di committenza, con
contestuale trasmissione a quest'ultima di tutta la documentazione
necessaria, prima del termine del 31 marzo 2019.
Il Comune di Aosta, che è l'ente incaricato di espletare la
procedura di gara, curando la predisposizione degli atti e di tutte
le attività connesse alla procedura stessa, assumendo la
responsabilità della legittimità dei propri atti ha, quindi, in
data 14 marzo 2019, con propria deliberazione di Giunta comunale:
approvato le linee guida per l'affidamento della gestione; dato
mandato al proprio dirigente competente per l'adozione dei relativi
atti di competenza tramite proroga tecnica per garantire la
continuità del servizio stesso per il tempo strettamente necessario
al completo espletamento delle relative procedure amministrative;
dato mandato al proprio dirigente competente per l'invio di una
richiesta di parere all'ANAC sulla corretta interpretazione delle
norme in materia di concessione per lo specifico caso
dell'affidamento in parola.
Delle linee guida approvate dal Comune, l'Amministrazione
regionale ne ha preso atto con la propria DGR n. 374/2019 e nel
prenderne atto ha voluto ribadire quanto più volte affermato nelle
varie riunioni, ovvero la contrarietà in ordine all'opportunità di
implementare la fruibilità della caffetteria attraverso la
riconversione della stessa in un bar ristorante rivolta quindi
anche a clientela esterna e la contrarietà circa la possibilità
che, anche consentendo il potenziamento dell'attività commerciale
di caffetteria possano essere somministrate bevande a elevata
gradazione alcolica.
Ciò che è stato invece pienamente condiviso dall'Amministrazione
regionale e di intesa con l'Avvocatura regionale, è stata
l'opportunità che il Comune di Aosta richiedesse un parere all'ANAC
sulla corretta interpretazione delle norme in materia di
concessioni per lo specifico caso dell'affidamento in parola, anche
con riferimento alle condizioni per la proroga tecnica nelle more
dell'affidamento.
Condividendo la necessità di assicurare la prosecuzione, senza
soluzione di continuità, dell'attività della cittadella anche nel
periodo di svolgimento della gara, al fine di non interrompere un
servizio di sì rilevante rilievo sociale e culturale,
l'Amministrazione regionale ha scelto di prenotare il trasferimento
al Comune di Aosta della quota finanziaria di competenza regionale
e di condizionarlo alla trasmissione a INVA, in qualità di CUC, da
parte dello stesso Comune di Aosta, di tutta la documentazione
necessaria all'avvio della nuova procedura di affidamento entro il
31 marzo 2019; nonché all'inoltro, da parte del Comune,
dell'istanza di parere all'ANAC sulla corretta interpretazione
delle norme in materia di concessione per lo specifico caso
dell'affidamento in parola anche con riferimento alle condizioni
per la proroga tecnica nelle more dell'affidamento. Ci sembrava
quindi opportuno che il servizio fosse garantito ma che ogni
passaggio fosse assolutamente chiaro, trasparente e in qualche modo
condiviso.
Presidente
- Per la replica, la parola al collega
Manfrin.
Manfrin (LEGA VDA)
- Devo dire tante cose, quindi
cercherò di andare veloce, però la prima cosa la dico in maniera
chiara: sono assolutamente soddisfatto della risposta
dell'Assessore Certan e soprattutto del contegno mantenuto dalla
Regione in questo caso specifico. L'inadempienza in effetti è stata
da parte del Comune di Aosta, che era la stessa cosa che avevo
segnalato già la volta scorsa, infatti con la delibera di Giunta
comunale n. 28 del 2019, quella che ha già citato lei,
sostanzialmente cosa si dice? C'è stato un appalto della Cittadella
che è durato per tre anni, quindi si sapeva che dopo tre anni
sarebbe terminato. E cosa fa il Comune di Aosta? Nonostante dica
che avesse cominciato a parlare già a gennaio 2018 di un rinnovo,
arriva e già questo rinnovo ormai non si poteva fare, quindi, non
avendo fatto nessun atto di gara, cosa fa? Chiede alla Regione di
fare una proroga, ovviamente agli enti partner, di questo
contratto. Questa proroga viene accordata nel termine di sei mesi,
quindi in sei mesi il Comune di Aosta doveva trasmettere e
preparare tutti gli atti di gara necessari per arrivare a una
definizione. Io non metterei come motivazione "
la proroga per
non perdere il know-how
", la proroga serve per preparare i
necessari atti di gara più che per non perdere il know-how.
Detto questo, però cosa succede? Che il Sindaco ha sollevato un
dubbio in ordine al fatto che non che fosse legittima o meno la
proroga ma che il tipo di appalto fosse o no all'interno di una
delibera dell'Unione europea, che però è del 2014, quindi, siccome
il primo appalto era del 2015, forse avrebbe dovuto accorgersene
prima ma a noi è sembrata tanto una questione per prendere tempo.
Molto bene l'aver sancito che non si fa impresa con i soldi
pubblici, quindi mezzo milione di euro dato alla Cittadella e
qualcuno vorrebbe mettere un ristorante per fare concorrenza ai
locali privati, questo non si fa ed è ottimo che la Regione l'abbia
ribadito, ed è molto bene dire che in quella struttura non si serve
né alcolici, né superalcolici, com'è stato negato dal Vicesindaco
in Consiglio comunale ma come invece è stato riportato nero su
bianco sulla delibera. Il Comune di Aosta quindi ha proposto... in
una struttura che dovrebbe promuovere stili di vita sani si voleva
introdurre la vendita di bevande ad alta gradazione alcolica, per
fortuna la Regione si è opposta.
Qual è il punto? Il punto è che il Comune di Aosta ha pensato
bene di chiedere una proroga dopo tre anni di appalto e dopo che
non è riuscita a preparare gli atti di gara dopo tre anni di
appalto, dopo aver avuto una proroga di sei mesi, ha pensato bene
di deliberare per il 1° di aprile un'ulteriore proroga di nove
mesi, una cosa assolutamente scandalosa. Si sono affastellate le
delibere relative al Comune di Aosta perché il Comune prima
delibera il 14 di marzo, poi fa una determina il 28 di marzo, poi
un'altra determina il 29 di marzo e dice tre cose diverse: prima
chiede di fare una verifica sul tipo di appalto, poi chiede di fare
una proroga, poi siccome la Regione gli risponde che se vuole fare
una proroga, deve far verificare quel tipo di proroga all'ANAC,
allora fa una determina dove dice: "va bene, non facciamo più la
proroga di nove mesi, ne facciamo una da tre mesi e la paghiamo noi
interamente visto che i soldi della Regione Valle d'Aosta solo
vincolati". Ora, questa è una palese violazione di quelle che
l'ANAC definisce le norme per l'utilizzo delle proroghe. Ricordo
che c'è una delibera ANAC (la n. 384 del 17 aprile 2018), che dice:
"
la proroga si può fare nei soli limitati ed eccezionali casi in
cui vi sia l'effettiva necessità di assicurare precariamente il
servizio nelle more del reperimento di un nuovo contraente e
strettamente limitata al tempo strettamente necessario per
l'aggiudicazione di una nuova gara
". Il legislatore
all'articolo 23 della legge n. 62/2005 ci spiega quanto deve durare
al massimo questa proroga: "
i contratti per acquisti e forniture
di beni e servizi già scaduti o che vengano a scadere nei sei mesi
successivi alla data di entrata in vigore della presente legge
possono essere prorogati per il tempo necessario alla stipula di
nuovi contratti a seguito di espletamento di gara ad evidenza
pubblica a condizione che la proroga non superi comunque i sei mesi
e che il bando di gara venga pubblicato entro e non oltre 90 giorni
dalla data di entrata in vigore della presente legge
".
Significa che il Comune ha avuto tutto il tempo per fare il bando,
non l'ha fatto, ha usufruito di una proroga di sei mesi, non ha
adempiuto e ha fatto un'altra proroga
sponte sua
per tre
mesi, e voleva fargliela di nove mesi se non ci fossimo opposti in
Consiglio comunale.
In virtù di questo e siccome la Regione autonoma Valle d'Aosta
fornisce il 55 percento del mezzo milione di euro che la Cittadella
dei giovani utilizza per funzionare ogni anno, io trovo inverecondo
il comportamento del Comune di Aosta, che prende e utilizza una
struttura come se fosse sua ma, in realtà, quella struttura è
utilizzata fra tre soggetti: il Comune di Aosta, la Regione
autonoma e il CELVA e quindi è un atto dovuto quello che la Regione
deve chiedere al Comitato interistituzionale di far cessare
qualsiasi attività all'interno della Cittadella per verificare la
legittimità degli atti, non perché qualcuno voglia chiudere la
Cittadella ma perché queste proroghe sono illegittime.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK