Consiglio Regionale della Valle d'Aosta - Oggetto del Consiglio n. 2941 del 21 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2941 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2941/X Azioni volte alla demilitarizzazione e
all'ammodernamento della linea ferroviaria Chivasso - Aosta.
(Approvazione di mozione)
Mozione Vista la convenzione tra il Ministero della Difesa ed il
Ministero dei Trasporti che scadrà il 30 settembre 1999 e che
prevede, per tale data, lo spostamento del Genio Ferrovieri ad
altre linee;
Tenuto conto che i lavori per l'installazione sulla linea del
Controllo del Traffico Centralizzato (C.T.C.) dovrebbero terminare
agli inizi del 1999 e che gli stessi sono in fase di
esecuzione;
Ritenuto opportuno, fin d'ora conoscere ed individuare il
sistema di gestione ad automazione attivata, nonché la pianta
organica del personale civile che attiverà il nuovo Sistema;
Manifestata, inoltre l'esigenza di garantire il mantenimento e
la funzionalità delle stazioni affidando le medesime, in comodato,
ai singoli Comuni interessati;
tutto ciò premesso, il Consiglio regionale
Impegna
i Parlamentari della Valle d'Aosta a sostenere tale posizione
presso gli organi responsabili del Governo, delle Ferrovie e del
Genio Ferrovieri.
F.to: Dujany - Lanièce - Parisi - Viérin M.
Presidente Ha chiesto la parola il Consigliere Dujany.
Dujany (Aut) In questa risoluzione i Consiglieri degli
Autonomisti richiamano che con il 30 settembre ?99, in base a una
convenzione tra Ministero della difesa e Ministero dei trasporti si
prevede finalmente lo spostamento del Genio Ferrovieri fuori dalla
Valle d'Aosta. Tutto questo dovrà avvenire non appena si saranno
concretizzati i lavori per l'installazione sulla linea del
controllo di traffico centralizzato, lavori che dovrebbero
intervenire agli inizi del ?99 e che sono tuttora in fase di
esecuzione.
Ci sembra opportuno conoscere ed individuare fin d'ora quale
sarà poi il sistema di gestione ad automazione attivata, conoscere
quale sarà la pianta organica del personale civile che dovrà
attivare il nuovo sistema e se non sia già opportuno fin d'ora
coinvolgere del personale civile per formarlo in modo tale da
renderlo operativo non appena si attiverà il servizio di
automazione.
Dall'altra parte si manifesta l'esigenza di garantire il
mantenimento e la funzionalità delle stazioni ferroviarie
affidandole ai singoli comuni interessati e si richiede che il
Consiglio impegni i Parlamentari della Valle d'Aosta a sostenere
questa posizione presso gli organi responsabili del governo e
presso le ferrovie.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) La Giunta condivide le preoccupazioni che stanno
alla base di questa mozione, cioè la necessità di programmare
l'evoluzione futura della linea Chivasso - Aosta alla luce della
realizzazione del C.T.C. e del processo di smilitarizzazione che è
stato richiesto ed auspicato anche se non è ancora definito nelle
sue procedure concrete.
Esiste però a nostro avviso la necessità di puntualizzare meglio
alcuni aspetti che sono contenuti nella mozione, in particolare per
quanto riguarda il fatto che il C.T.C. comporterà l'eliminazione di
personale lungo la linea, nel senso che essendo i treni comandati
direttamente da Torino non ci sarà più bisogno di personale sulla
linea.
Questo però è un fatto che potrebbe avere risvolti negativi sul
servizio soprattutto per quanto riguarda la necessità di pronto
intervento per far fronte a problemi di passaggi a livello,
segnaletica, eccetera e per quanto riguarda i servizi di
biglietteria che è bene che permangano non diciamo in tutte le
stazioni, ma nelle principali stazioni della linea, tanto per
intenderci, almeno le stazioni dove si fermano i diretti:
Châtillon, Verrès, Pont-Saint-Martin, eccetera. Sarebbe quindi
opportuno nella mozione - propongo una modifica in questo senso -
di prevedere che anche dopo il C.T.C. ci sia il presenziamento
delle principali stazioni della linea con funzioni di pronto
intervento, servizi di biglietteria, eccetera. In secondo luogo
credo che sia opportuno in questa mozione sollecitare, visto che
questa è indirizzata ai Parlamentari, anche degli interventi per
quanto riguarda la velocizzazione della linea perché oltre al
C.T.C. questo è l'altro problema grosso che abbiamo. Cioè esistono
due sistemi per velocizzare la linea, uno è l'elettrificazione,
l'altro è quello di usare materiale rotabile più moderno ad assetto
variabile, tipo Pendolino, comunque treni diesel in grado di
aumentare la velocità sulle linee con queste caratteristiche.
Credo che questi siano i due punti per cui proporrei una
modifica della mozione che comunque ne accoglie lo spirito in modo
da tener conto delle osservazioni che ho fatto.
Mozione
Considerato che i lavori per l'installazione sulla linea
Aosta/Chivasso del Controllo del Traffico Centralizzato (C.T.C.)
sono in corso di realizzazione e termineranno agli inizi del
1999;
Evidenziato che l'entrata in funzione di tale sistema non deve
comportare l'eliminazione del presenziamento delle principali
stazioni;
Evidenziato altresì che è necessario velocizzare la linea
Aosta/Chivasso;
Ricordato che la convenzione fra il Ministero della Difesa ed il
Ministero dei Trasporti che scadrà il 31 ottobre 1999 prevedeva,
entro tale data, lo spostamento del Genio Ferrovieri su alcune
linee dell'Emilia Romagna;
tutto ciò premesso, il Consiglio regionale
Impegna
i Parlamentari della Valle d'Aosta a sostenere presso gli organi
responsabili del Governo, delle Ferrovie e del Genio Ferrovieri la
necessità:
1) di prevedere il presenziamento delle principali stazioni
della linea ferroviaria Aosta/Chivasso, anche dopo l'entrata in
funzione del C.T.C., per svolgere funzioni di pronto intervento,
servizi all'utenza, eccetera;
2) di prevedere la cessione in comodato ai comuni dei fabbricati
e dei sedimi ferroviari non più utilizzati al fine
dell'esercizio;
3) di effettuare investimenti per la velocizzazione della linea
Aosta/Chivasso;
4) della smilitarizzazione della gestione della linea.
F.to: Riccarand
Presidente Ha chiesto la parola il Consigliere Dujany.
Dujany (Aut) Chiedo una breve sospensione per integrare il
documento. Sulle osservazioni preliminari direi che la
preoccupazione della mozione presentata dagli Autonomisti va
proprio nella direzione indicata dall'Assessore, cioè quando si
richiede quale sarà la pianta organica, ci si preoccupa proprio di
quali saranno le conseguenze dell'automazione sotto il profilo
dell'occupazione per vedere garantiti tutta quella serie di servizi
che ricordava poco fa l'Assessore e che già oggi sono in modo
increscioso estremamente limitati. A parte la Stazione di Aosta
nelle altre stazioni più importanti che ricordava anche
l'Assessore, il servizio di biglietteria è scaglionato in poche ore
e non è consono ai bisogni degli utenti, quindi diciamo che le
puntualizzazioni fatte dall'Assessore sotto questo profilo ci
vedono totalmente d'accordo, pertanto chiedo una breve sospensione
per mettere insieme il documento.
Presidente Collega Dujany, le ricordo che è stata distribuita
una mozione. Vuole esaminarla prima? Chiede la sospensione? Va
bene, i lavori sono sospesi per 5 minuti.
Si dà atto che la seduta è sospesa dalle ore 12,43 alle ore
12,52.
Presidente È stato raggiunto un accordo su un nuovo testo, di
cui do lettura:
Mozione Il Consiglio regionale
Considerato che i lavori per l'installazione sulla linea
Aosta/Chivasso del Controllo del Traffico Centralizzato (C.T.C.)
sono in corso di realizzazione e termineranno agli inizi del
1999;
Evidenziato che l'entrata in funzione di tale sistema non deve
comportare l'eliminazione del presenziamento delle principali
stazioni;
Evidenziato altresì che è necessario velocizzare la linea
Aosta/Chivasso;
Ricordato che la convenzione fra il Ministero della Difesa ed il
Ministero dei Trasporti che scadrà il 31 ottobre 1999 prevedeva,
entro tale data, lo spostamento del Genio Ferrovieri;
Impegna
i Parlamentari della Valle d'Aosta a sostenere presso gli organi
responsabili del Governo, delle Ferrovie e del Genio Ferrovieri la
necessità:
1) di prevedere il presenziamento delle principali stazioni
della linea ferroviaria Aosta/Chivasso, anche dopo l'entrata in
funzione del C.T.C., per svolgere funzioni di pronto intervento,
servizi all'utenza, eccetera;
2) di prevedere la cessione in comodato ai Comuni dei fabbricati
e dei sedimi ferroviari non più utilizzati al fine
dell'esercizio;
3) di effettuare investimenti per la velocizzazione e
modernizzazione della linea Aosta/Chivasso;
4) della smilitarizzazione della gestione della linea.
F.to: Dujany - Lanièce - Parisi - Riccarand
Pongo in votazione il testo concordato:
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK