Consiglio Regionale della Valle d'Aosta - Oggetto del Consiglio n. 776 del 30 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 776 del 30 luglio 2004 - Resoconto
OGGETTO N. 776/XII - Inizio dell'esame del disegno di legge:
"Approvazione del rendiconto generale della Regione per l'esercizio
finanziario 2003".
Presidente - Chiedo al Consiglio se è ipotizzabile di abbinare
il punto n. 30 con il punto n. 31.1 per fare una discussione
congiunta essendo gli argomenti collegati? Non vi è l'accordo.
La parola al relatore, Consigliere Rini.
Rini (UV) - L'esame del bilancio consuntivo ci dà l'opportunità
di verificare se quanto programmato è stato realizzato, se le
previsioni erano attuabili e se alle buone intenzioni e alle parole
sono seguiti i fatti. Dall'esame del documento, tenendo presente il
bilancio preventivo, possiamo rilevare che tutto ciò è
avvenuto.
L'esercizio finanziario del 2003 chiude con un avanzo di
amministrazione di 199.455.774,44 euro, avanzo che tiene conto dei
fondi comunitari e statali accertati e non impegnati, pari a
29.202.113,94 euro, che verranno attribuiti all'esercizio 2004 con
la successiva legge di assestamento. Si rileva che le previsioni
definitive delle entrate per il 2003, escluse le partite di giro,
superano del 2,6% le previsioni iniziali; ciò significa che nella
predisposizione del bilancio si è cercato di essere realistici: le
poste non sono state gonfiate e, malgrado si fosse in prossimità
delle elezioni, non si è fatta nessuna demagogia. Gli accertamenti
finali sono in linea con le previsioni, con l'eccezione delle
minori entrate legate a mutui, prestiti ed operazioni
creditizie.
L'intero importo delle entrate previste per il 2003 è stato
accertato e si rileva che le entrate derivanti da tributi hanno
fatto registrare un incremento del 9% rispetto all'esercizio
precedente e la riscossione si mantiene sui livelli degli esercizi
precedenti, intorno a circa il 70%; che le entrate derivanti dai
contributi e assegnazioni dello Stato, compresi quelli relativi
alle funzioni delegate, sono in linea con le previsioni, ma la
riscossione scende al 55%; che le entrate derivanti da rendite
patrimoniali, da utili di enti e aziende regionali sono in linea
con le previsioni e la riscossione del 65% è migliorata rispetto al
2002; che le entrate da alienazioni di beni patrimoniali, da
trasferimenti di capitali e da rimborso di crediti non fanno
registrare scostamenti di rilievo e la capacità di riscossione
rimane scarsa; che le entrate derivanti da mutui, prestiti,
operazioni creditizie risultano pari a solo il 19% del
previsto.
In un momento di relativa difficoltà finanziaria sarebbe stata
facile la scelta dell'indebitamento, ma questa maggioranza ha
preferito la linea del rigore e dell'oculatezza nella spesa.
Le spese di competenza dell'esercizio finanziario 2003 si
attestano all'89% delle previsioni definitive rispetto al 92% del
2000 e al 95% del 2001. Si registra infine una capacità di spesa
che passa dal 63,32% del 2002 al 68,46% del 2003. La gestione di
competenza chiude con un avanzo di 10.025.316,21 euro, che sommato
all'avanzo di amministrazione dell'esercizio finanziario 2002 passa
a 137.150.867,58 euro. I residui attivi relativi agli esercizi
precedenti in carica al 1° gennaio 2003 ammontano a 968.994.421,05
euro. Il 44% è stato riscosso, mentre il 2% è stato eliminato per
accertata insussistenza o inesigibilità. Rimane da riscuotere il
54% del volume dei crediti, equivalente a euro 521.306.496,71. Per
quanto riguarda i residui passivi, si evidenzia un volume di debiti
trasferiti all'esercizio 2004 di circa il 50%, con una flessione
pari a circa il 2%.
Per concludere, si può rilevare: un miglioramento della capacità
di spesa in generale, un rallentamento nello smaltimento dei
residui, una maggiore capacità di spesa nel settore della finanza
locale rappresentata in gran parte da trasferimenti senza vincolo
di destinazione e una flessione nella capacità di riscossione.
Passo ora all'illustrazione del disegno di legge che provvede ad
assestare il bilancio di previsione del 2004 e dispone...
(proteste dell'aula)
... abbiamo sempre fatto così...
Frassy -
(fuori microfono)
... non è congiunta!
Rini (UV) - Mi pare fosse un accordo preso in precedenza a
livello di riunione di Capigruppo, da quanto mi è stato
riferito.
Presidente - Effettivamente la discussione non è congiunta, al
di là della prassi.
Rini (UV) - Questo è quanto mi è stato detto dal Presidente, vi
era stata una riunione dei Capigruppo che aveva deciso questo. Mi
fermo qui e andremo avanti sul punto successivo...
Presidente - Quale Presidente?
Rini (UV) - Il Presidente del Consiglio. Mi pare di aver capito
così, comunque non vi è alcun problema...
Presidente - ... mi pare che abbia capito male, porti pazienza
ma, tolta la stanchezza, mi ricordo quello che dico. È in
distribuzione la relazione dei revisori dei conti che state
ricevendo.
La parola al Consigliere Frassy.
Frassy (CdL) - Avevo chiesto la parola per una questione
sospensiva, adesso devo modificare la mia intenzione di richiesta
di parola in mozione d'ordine, nel senso che la questione
sospensiva era sul fatto che non era stata distribuita - cosa che è
avvenuta qualche secondo fa - la relazione dei revisori dei conti.
Capisco che vi possano essere delle urgenze, però non è accettabile
che, nel momento in cui inizia il dibattito generale, venga
distribuita la relazione dei revisori dei conti; da un punto di
vista procedurale, è sicuramente discutibile. Non vogliamo far
polemica, ma lei converrà con noi che - tra l'altro, da quello che
abbiamo potuto sfogliare... ci riserviamo di fare degli
approfondimenti - è una relazione innovativa, perché di 3
consiglieri che vengono nominati nel Comitato dei revisori del
conto consuntivo, per la prima volta abbiamo visto che vi è una
doppia relazione e la seconda relazione, a firma del rappresentante
di minoranza Marco Viérin, vediamo che è molto articolata ed
evidenzia una serie di problematiche. Chiediamo di conseguenza una
sospensione che ci consenta di esaminare questo documento,
domandiamo di esaminarlo con il relatore di minoranza che ha
sollevato tutta una serie di problematiche.
Presidente - Vorrei dirle che non vi è malafede nella non
distribuzione della relazione, nel senso che - come era prassi -,
nel momento in cui si inizia la discussione è sempre stata
distribuita la relazione dei revisori di conti; come peraltro posso
affermare che è prassi, questa sì, per tante volte... che sia
firmata da soli 2 Consiglieri di maggioranza e addirittura abbiamo
avuto delle relazioni con parere contrario da un terzo componente
che rappresentava la minoranza. Chiederei di quantificarmi il tempo
di sospensione di cui necessita, per programmare... 20 minuti? Il
Consiglio è sospeso per 20 minuti.
Si dà atto che la seduta è sospesa dalle ore 16,25 alle ore
18,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK