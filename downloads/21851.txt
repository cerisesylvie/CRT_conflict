Consiglio Regionale della Valle d'Aosta - Oggetto del Consiglio n. 1562 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1562 del 9 novembre 2005 - Resoconto
OGGETTO N. 1562/XII - Stato di degrado delle stazioni
ferroviarie della Valle d'Aosta. (Interrogazione)
Interrogazione
Premesso:
·
che la rete ferroviaria valdostana, oltre ai numerosi
disservizi per gli utenti e ai consueti ritardi delle corse,
evidenzia anche stazioni degradate, sporche e comunque lasciate
all'incuria degli avventori;
·
che le stazioni valdostane dovrebbero invece avere un
minimo decoro per garantire la necessaria accoglienza a coloro che
usufruiscono del trasporto su rotaia;
·
che la linea ferroviaria è disseminata di detriti ed
erbacce che invadono addirittura i binari;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se i competenti servizi dell'Assessorato effettuano
monitoraggi periodici nelle stazioni valdostane: in caso
affermativo, se sono state rilevate le considerazioni di cui in
Premessa;
2) quali enti sono preposti al mantenimento delle strutture e
delle infrastrutture indicate e per quali ragioni è stato permesso
un simile degrado;
3) se la Regione ha individuato soluzioni ai problemi esposti
in Premessa.
F.to: Tibaldi - Lattanzi
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Nel segno del bilinguismo passiamo
all'italiano.
In base all'attuale assetto organizzativo delle società del
gruppo "Ferrovie dello Stato" - rispondo qui alle prime 2 domande
del collega Tibaldi - a "Trenitalia" compete la gestione del
servizio, cioè l'organizzazione dei treni con il personale di
condotta e di scorta necessari, nonché i servizi di biglietteria e
di gestione delle sale d'attesa; a "RFI", invece, compete la
gestione dell'infrastruttura sotto tutti i punti di vista:
realizzazione di nuovi interventi, manutenzione straordinaria ed
ordinaria, pulizia...
Allo stato attuale la Regione ha in essere un contratto di
servizio integrativo con "Trenitalia" per ciò che concerne il
monitoraggio del servizio ferroviario, il presenziamento delle
stazioni che compete a "Trenitalia", però limitato alle
biglietterie e alla gestione delle sale di attesa; in tal senso
sono stati effettuati sopralluoghi per verificare la presenza
prevista, nonché le condizioni in cui sono mantenuti i locali
aperti al pubblico. Eventuali situazioni di degrado, legate invece
all'infrastruttura, sono state segnalate invece per le vie brevi ai
rappresentanti di "RFI", devo dire, senza risultati apprezzabili.
Verosimilmente le strutture operative di "RFI" non sono più in
grado di garantire i livelli di intervento degli anni passati.
Ci si chiede quindi quali sono gli intendimenti della Regione
per addivenire a una soluzione dei problemi esposti in premessa. In
questi giorni è in corso la trattativa per la rinegoziazione dei
contenuti del contratto con "Trenitalia"; per quanto ci riguarda,
siamo intenzionati a richiedere un maggior coinvolgimento per il
tramite di "Trenitalia" dell'altra società del gruppo, in modo da
ottenere livelli di attenzione e di intervento superiori. Devo però
dire che tutto questo lo facciamo senza delle grandi speranze ed è
per questo che non escludo la possibilità di un intervento diretto
della Regione in maniera coordinata con "RFI", nel caso in cui i
problemi legati alla pulizia delle stazioni, alla presenza di
detriti o di erbacce nelle aree di pertinenza non potessero essere
affrontati efficacemente da quest'ultima.
Tengo a precisare che ci sono delle competenze comunali in
vigore, ai quali i Sindaci potrebbero far ricorso e questo sarà un
elemento che terrò particolarmente a segnalare a "RFI", perché non
possiamo concepire che, pur nel limite delle difficoltà che "RFI"
incontra, non si possano mantenere quei livelli di decoro che pure
sono richiesti agli altri cittadini all'interno di questa Regione.
Ciò che è certo è che subiamo in modo poco onorevole una situazione
di ristrutturazione del trasporto pubblico su rotaia in Italia: le
situazioni dei 2 enti gestori sono note e credo che a questo punto
vadano fatte due considerazioni. La prima riguarda l'aziendalismo
esasperato, che rischia di portare "Trenitalia" e "RFI" a far
quadrare i conti a discapito di tutto e quindi a far ricadere sulla
collettività i costi di tale scelta, in mancanza di servizi e di
qualità, oneri che saremmo anche intenzionati ad assumerci in
parte, ma per fare questo - ed è il secondo punto che voglio
presentare al collega Tibaldi - occorre un rapido intervento in
fase di Commissione paritetica, per poter approvare una norma di
attuazione indispensabile per consentire di risolvere alcuni
aspetti strategici, concernenti interventi strutturali sulla nostra
rete ferroviaria e anche di ipotizzare una diversa forma di
gestione di servizi, quali, ad esempio, quelli citati dal collega
Tibaldi, cosa che in questo momento potremmo fare in parte con un
accordo con "RFI" e "Trenitalia", ma per i quali oggi non abbiamo
delle competenze e quindi neanche una forza contrattuale
appropriata per poter fare tutta una serie di interventi.
Président - La parole au Conseiller Tibaldi.
Tibaldi (CdL) - Ringrazio l'Assessore per la risposta che ha
dato, ma vorrei fare alcune considerazioni.
Più volte in quest'aula è emersa la necessità di considerare la
ferrovia valdostana come una infrastruttura strategica per il
territorio, per le esigenze della popolazione residente, e non solo
residente, e quindi anche per il trasporto eventuale di merce.
Faccio un esempio anche della richiesta della "CAS", che aveva
auspicato che sarebbe importante trasferire su strada ferrata
determinati convogli di merci.
Ferma restando questa premessa, sarebbe opportuno che la Regione
cominciasse a porsi degli obiettivi concreti da realizzare in
termini stabiliti. Il primo problema, ferma restando la premessa
sulle competenze che l'Assessore giustamente ha delineato, si è
originata nel momento in cui è stata smilitarizzata la ferrovia;
paradossalmente, alla forte richiesta in particolare dei
Parlamentari valdostani di qualche anno fa, la smilitarizzazione
della ferrovia ha portato all'abbandono delle stazioni e al
conseguente degrado che si sta verificando in tutte le stazioni
valdostane. È vero che l'aziendalismo esasperato non ha permesso di
conseguire degli obiettivi, aziendalismo esasperato dovuto alla
frammentazione delle "Ferrovie dello Stato" in società, in questa
"holding" che è una galassia societaria dove sono incluse
"Trenitalia", "RFI", ma ci sono anche "Metropolis", e via dicendo,
che sono società proprietarie anche degli immobili che sono le
stazioni valdostane o addirittura immobili accessori alle stesse
stazioni.
L'Assessore ha parlato di "sopralluoghi che sono stati
effettuati", che abbiamo effettuato anche noi, ed abbiamo anche una
documentazione fotografica. È pazzesco vedere come le stazioni,
fino a 10 anni fa, erano curate, erano sedi decorose e come, oggi,
siano abbandonate a sé stesse. Mi soffermo su quella di Châtillon
che ho visto meglio di altre... è raccapricciante vedere un
edificio come quello. che funge da momento di servizio per gli
utenti che vogliono usufruire dei servizi ferroviari, vederlo in
quello stato! Questo vale anche per altre stazioni.
Allora, apprendiamo con interesse questa volontà manifestata
oggi della possibilità di intervento diretto da parte della
Regione, è vero che anche i Comuni devono fare la loro parte; è
altrettanto vero, però, che queste esigenze sono state manifestate
oltre che da utenti anche da Comuni, perché qui ho un po' di
documentazione degli anni passati, ho una mozione che venne
approvata all'unanimità del Consiglio comunale di Verrès, che
richiedeva maggiore attenzione da parte della Regione nei confronti
dei rapporti con queste società, "Trenitalia" ma soprattutto "RFI",
che è la società capostipite della gestione delle infrastrutture, e
se torniamo al concetto iniziale, se vogliamo dare un'immagine più
qualificata, strategica dell'infrastruttura ferroviaria valdostana,
dobbiamo qualificarla a tutti gli effetti!
Più volte in Consiglio vengono sollevate delle problematiche
relative ai disservizi in merito ai trasporti, alla pulizia dei
treni, agli orari non rispettati, ad altre situazioni che
riguardano il decoro della ferrovia, e se lei guarda i binari,
potrebbero fare i fieni in alcuni punti, cioè se manca il fieno in
Valle d'Aosta, potremmo consigliare determinare agricoltori a
falciare l'erba sui binari! Le mucche sui binari sono finite, non
per caso: evidentemente hanno visto dell'erba disponibile e sono
state falciate dal treno, creando un disservizio. Sono piccole
situazioni che, messe insieme, ci danno un'immagine complessiva
della ferrovia valdostana che non funziona!
All'Assessore Pastoret chiediamo che si faccia carico in maniera
completa di queste problematiche nei confronti di "Trenitalia" e
"RFI", di quei soggetti che sono gli attuali titolari della
frammentata "Ferrovia dello Stato" e, visto che la Regione
corrisponde denaro, in cambio di questo denaro è opportuno che
anche la controparte fornisca le prestazioni tempestive e
qualitative che danno un minimo di decoro a una ferrovia, perché
possa definirsi tale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK