Consiglio Regionale della Valle d'Aosta - Oggetto del Consiglio n. 2313 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2313 del 21 marzo 2012 - Resoconto
OGGETTO N. 2313/XIII - Interpellanza: "Approfondimento delle
tematiche relative alla valutazione delle condizioni economiche
delle famiglie per l'accesso a prestazioni o servizi".
Interpellanza
Preso atto che nel decreto legge 201/2011 recante
disposizioni urgenti per la crescita, l'equità e il consolidamento
dei conti vengono riviste le modalità di determinazione dell'ISEE
(Indicatore della Situazione Economica Equivalente);
Evidenziato che la Regione sta predisponendo una metodologia
unica per la valutazione economica dei soggetti che richiedono
l'accesso a prestazioni o servizi e per la determinazione della
conseguente contribuzione;
Ricordato che si stanno prolungando i tempi per l'avvio di
una banca dati IRSE e IRSEE idonea all'obiettivo di una corretta,
uniforme ed equa applicazione della nuova metodologia;
Sottolineato che tre organizzazioni sindacali hanno elaborato
un documento sulla base dei dati a disposizione dei CAAF relativi
alle domande presentate nel contesto delle politiche
sociali;
Ritenendo che la valutazione della condizione economica delle
famiglie rivesta nelle diverse politiche di settore importanza
strategica;
Rilevato che nel dibattito politico/culturale aperto nel
Paese una delle proposte in campo è quella relativa al "quoziente
familiare";
il sottoscritto Consigliere regionale
Interpella
la Giunta regionale per:
1) conoscere la valutazione e le eventuali ricadute sull'IRSE
e sull'IRSEE degli effetti del decreto legge richiamato nelle
premesse;
2) sapere se intende relazionare nella Commissione competente
in merito agli impegni assunti in Consiglio regionale l'11 giugno
2009, in occasione dell'esame del disegno di legge sulle modifiche
della normativa relativa alla determinazione dei canoni per la
gestione degli alloggi di edilizia residenziale pubblica;
3) sapere se condivide la proposta di attivare un tavolo di
lavoro, coordinato dall'Assessore regionale alla sanità, salute e
politiche sociali, per approfondire le tematiche relative alla
valutazione delle condizioni economiche delle famiglie per
l'accesso alle prestazioni e ai servizi e per la determinazione
della conseguente contribuzione.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Il termine "welfare state" vuol dire ben - essere, benessere
sociale di una comunità e, come tale, si misura in termini di
qualità della vita, di risposte adeguate ai bisogni, di relazioni
pubbliche e private capaci di valorizzare le risorse dei singoli
cittadini e della collettività nelle diverse fasi della vita: dalla
nascita alla vecchiaia. Nello stesso tempo una società più giusta
non può "far parti uguali fra diseguali", ovvero distribuire a
pioggia le risorse invece di concentrarle a favore di quanti sono
più lontani dallo status di "cittadini liberi e uguali". Tutti i
cittadini hanno uguali diritti e uguali servizi e prestazioni, ma
non a riceverla alle stesse condizioni, perché le risorse non sono
illimitate e vanno distribuite con sagacia, sulla base dei bisogni
effettivi, tenendo conto poi non solo del reddito individuale di
ciascuno. Considerazioni queste banali, ovvie, condivise da tutti,
forse, ma di non facile concretizzazione.
Il tema della valutazione economica dei cittadini è stato
oggetto martedì scorso di uno degli obiettivi del seminario
coordinato dall'Università della Valle d'Aosta sul processo di
riforma sul federalismo fiscale in riferimento alle tutele dei
diritti connessi alla sanità, ai servizi e all'assistenza sociale.
In quella sede il Direttore delle politiche sociali della nostra
Regione, dottor Gianni Nuti, nel suo intervento ha parlato anche
della valutazione economica dei richiedenti i servizi e le
prestazioni informandoci che, a livello di conferenza delle
Regioni, questo tema è oggetto di confronto, perché quanto e come
far pagare deve essere una metodologia che unisce e non divide
ancora di più il nostro Paese. Certo, il tema di una metodologia
per la valutazione della condizione economica dei soggetti che
richiedono agevolazioni pubbliche, basate su criteri che tengano
conto congiuntamente di elementi di reddito, di patrimonio e
familiari, non è una questione prettamente aritmetica. La
condizione economica familiare poi deve essere accompagnata dalle
attività di controllo, indirizzo, coordinamento, monitoraggio
connesse all'applicazione delle disposizioni, e a questo riguardo
mi viene in mente la banca dati centrale. So bene che elaborare un
indicatore unico dei servizi e delle prestazioni implica un lavoro
a monte di verifica sull'impatto sulle diverse politiche di
settore, dall'assistenza, alla casa, allo studio, e sulla
praticabilità delle diverse ipotesi messe in campo. Da quanto
appreso il 9 novembre scorso dall'Assessore Marco Viérin, in
risposta ad una nostra interpellanza, sappiamo che gli uffici
stanno su questo confrontandosi, coordinati dal dottor Malfa, su
richiesta del Presidente della Regione.
Tutto ciò detto e avendo visto che nel decreto legge n.
2001/201, recante: "Disposizioni urgenti per la crescita, l'equità
e il consolidamento dei conti pubblici", vengono riviste alcune
modalità di determinazione dell'ISEE, mi sembrava opportuno
interpellare la Giunta regionale per conoscere le novità, gli
ultimi aggiornamenti su questa importante e delicata materia. Come
e quanto pagare i servizi è un tema all'ordine del giorno non solo
degli uffici interessati, dei servizi, ma anche della comunità e
delle associazioni. Nelle premesse all'interpellanza ho richiamato
il documento elaborato da alcuni sindacati e tutti i Consiglieri
avranno ricevuto in questi giorni l'invito a partecipare al
Convegno
Fare i conti con la famiglia
organizzato dal Forum
delle associazioni familiari, che si terrà lunedì prossimo. Nel
programma sono previste comunicazioni ed esperienze relative alla
riforma dell'ISEE, al piano integrato delle politiche familiari
della Provincia di Trento e al quoziente familiare del Comune di
Parma, temi che casualmente ho richiamato nell'interpellanza,
perché sono temi che fanno parte del bagaglio culturale del Partito
Democratico.
Con spirito collaborativo, sapendo che anche altre forze
politiche hanno costituito dei gruppi di lavoro con l'obiettivo di
approfondire tale tema, sono convinto che dobbiamo e possiamo
elaborare una metodologia per la valutazione delle condizioni
economiche dei cittadini innovativa, equa e sostenibile. Per questo
vorrei conoscere la valutazione e le eventuali ricadute sull'IRSE e
sull'IRSEE degli effetti del decreto legge prima ricordato, vorrei
sapere se l'Assessore intende relazionare nella commissione
competente in merito agli impegni assunti in Consiglio a giugno
2009, dandoci quelle informazioni necessarie a poter fare anche noi
una valutazione più concreta del provvedimento, e se è possibile
avviare un tavolo di lavoro per approfondire una tematica
importante, perché riguarda i servizi e le prestazioni di cui
usufruiscono tutti i cittadini valdostani.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le argomentazioni che il collega Rigo ha portato a sostegno
dell'esigenza di fare una valutazione attenta su un tema molto
delicato come quello dell'ISEE e dell'IRSEE, che sicuramente hanno
un impatto sulla vita sociale anche della nostra regione
determinante, credo sia condivisibile.
Venendo al primo punto dell'interpellanza:
"conoscere la
valutazione e le eventuali ricadute sull'IRSE e sull'IRSEE degli
effetti del decreto legge richiamato nelle premesse"
, per
quanto riguarda il decreto legge, che prevede la revisione a
livello nazionale dell'indicatore ISEE, sia per quanto concerne i
criteri di quantificazione che per quanto concerne l'ambito di
applicazione, che è più delicato, la riforma dovrà considerare
anche le somme esenti da imposizione fiscale e il peso delle
famiglie numerose e delle persone disabili a carico - questa non è
una novità per noi, per loro sì, ma non per noi -; dovrà
valorizzare in misura maggiore la componente patrimoniale; dovrà
permettere una differenziazione dell'indicatore per le diverse
tipologie di prestazione - e qui andiamo già in un settore che
rappresentava l'obiettivo della divisione che avevamo fatto
dell'ISEE e IRSEE, cercando di adeguare alcuni parametri
soprattutto riferiti a casa e borse di studio, che altrimenti
rischiavano di penalizzare fortemente la nostra realtà - e dovrà
rafforzare il sistema dei controlli anche attraverso la
condivisione degli archivi e la costituzione di banche dati sui
beneficiari e prestazioni connesse. Questo è un argomento
importante, perché permetterà di fare una valutazione seria su cosa
significa per ogni interessato una serie di interventi previsti
dalle norme, ma che spesso vengono dati da organismi separati e che
non sono a conoscenza di cosa succede negli uni e negli altri,
mentre è interessante capire cosa avviene per i singoli. La norma
peraltro dovrà essere concretizzata attraverso l'emanazione, entro
il 31 maggio 2012, di un decreto attuativo del Presidente del
Consiglio dei Ministri. Allo stato si conoscono i principi
ispiratori delle modifiche in itinere, non la portata sostanziale
delle stesse, ma si ritiene poter esprimere sin d'ora un giudizio
positivo sulla coerenza dei principi posti alla base del processo
di revisione dell'indicatore nazionale e i meccanismi di
applicazione degli indicatori regionali che abbiamo richiamato e
che già nell'attuale configurazione sono improntati ad assicurare
massima equità proprio attraverso le specifiche voci reddituali e
patrimoniali ivi computate.
Per quanto riguarda il secondo punto:
"sapere se intende
relazionare nella commissione competente in merito agli impegni
assunti in Consiglio regionale l'11 giugno 2009, in occasione
dell'esame del disegno di legge sulle modifiche della normativa
relativa alla determinazione dei canoni per la gestione degli
alloggi di edilizia residenziale pubblica"
, con l'ordine del
giorno dell'11 giugno 2009 si impegnava la Giunta a predisporre una
metodologia, che quindi è in linea con questi orientamenti, per la
valutazione della condizione economica dei soggetti che richiedono
agevolazioni pubbliche, contributi economici, accesso e
partecipazione alle spese di funzionamento di tutti i servizi
previsti nelle varie politiche del settore, basato su criteri che
tengono conto congiuntamente del reddito e di tutto quello che
abbiamo richiamato. Per dare applicazione a questo impegno, nel
corso del 2012 è stata creata una banca dati regionale che
rappresenta lo strumento mediante il quale è possibile applicare la
metodologia per la valutazione della situazione economica dei
soggetti che richiedono le agevolazioni. Essa fornisce infatti
tutti gli elementi per la quantificazione degli indicatori e il
processo di popolamento della banca dati è così articolato: il
cittadino si reca presso il CAF per la compilazione della
Dichiarazione Sostitutiva Unica e il calcolo degli indicatori; il
CAF invia la DSU all'INPS, che provvede ad inserirla nella banca
data nazionale, dalla quale sono estratte le informazioni
analitiche che alimentano la banca dati regionale. Gli uffici della
Direzione politiche sociali e degli enti locali che ricevono la
domanda di assistenza inseriscono manualmente i dati concernenti i
contributi percepiti dai cittadini e non computati ai fini ISE e
ISEE, cosiddette "aggiuntive regionali". Da gennaio 2012 il
caricamento dei contributi erogati dalla Regione avviene
automaticamente attraverso un meccanismo di estrazione delle
relative informazioni dal
software
dedicato, senza più
bisogno di inserimento manuale.
Il processo di costituzione della banca dati è stato oggetto di
costante monitoraggio da parte di un gruppo di lavoro, coordinato
dal Segretario generale della Regione e formato dai rappresentanti
della Sovrintendenza agli studi, del Dipartimento sanità, salute e
politiche sociali, di quello dei trasporti, di quello delle
politiche del lavoro e della formazione e di quello delle opere
pubbliche e dell'edilizia residenziale. Nel mese di novembre 2011
il gruppo di lavoro ha rilevato come, salvo poche eccezioni, gli
enti locali non avessero utilizzato la banca dati regionali per
acquisire le informazioni contenute nella DSU e avessero invece
continuato a richiederne la presentazione in forma cartacea per
l'erogazione di prestazioni sociali di pertinenza; non faccio
commenti, anche su questo stiamo intervenendo. Di conseguenza, a
gennaio 2012 è stata inviata comunicazione ai Comuni e alle
Comunità montane auspicando - uso un termine eufemistico...per
dire: "dovete"...- l'utilizzo sistematico della banca dati
nell'ambito delle istruttorie espletate per l'erogazione degli
aiuti economici e dei servizi ordinari e straordinari di
competenza. La progressiva diffusione di utilizzo della banca dati
si pone quale condizione fondamentale per il conseguimento almeno
dei seguenti risultati: riduzione degli oneri a carico dei
cittadini mediante messa in rete delle informazioni acquisite dalla
Regione e dagli enti locali, eventuale revisione dell'attuale
configurazione degli indicatori IRSE e IRSEE, considerando
ulteriori provvidenze regionali non computate nell'attuale
valutazione del sistema economico del cittadini, estensione della
metodologia ad altri procedimenti per l'erogazione di provvidenze
che non utilizzano ancora gli indicatori regionali, ad esempio i
procedimenti per determinare la quota di iscrizione al servizio
trasporto disabili.
Terzo punto:
"sapere se condivide la proposta di attivare un
tavolo di lavoro, coordinato dall'Assessore regionale alla sanità,
salute e politiche sociali, per approfondire le tematiche..."
,
ho appena detto che, essendoci già questo gruppo di lavoro
interdipartimentale che presidia l'evoluzione della tematica,
riteniamo che ci siano le basi per svolgere il lavoro che credo sia
richiesto. Nei primi mesi del corrente anno il gruppo si è occupato
di effettuare alcune simulazioni per verificare la fattibilità e
l'opportunità di estendere l'applicazione degli indicatori
regionali ad ulteriori misure, segnatamente il sostegno al diritto
allo studio universitario e il
bon de chauffage,
e
attualmente subordinate a differenti requisiti di idoneità.
Nonostante le predette simulazioni si siano concluse con esiti
talvolta interlocutori, si ritiene per ragioni di equità e di
semplificazione che l'intrapreso percorso di unificazione
dell'indicatore economico, a cui subordinare la corresponsione
delle provvidenze regionali, sia un obiettivo da perseguire con il
massimo impegno. Noi riteniamo che il gruppo possa essere
sufficientemente rappresentativo, ma se ci sono altre
sollecitazioni, non è
ad excludendum
, al gruppo di lavoro
possono partecipare tutti, noi vi abbiamo messo quelli che sono
maggiormente sollecitati e direttamente coinvolti, ma siamo aperti
a qualsiasi proposta. Grazie.
Presidente
- La parola al Consigliere Segretario
Rigo.
Rigo (PD)
- Grazie.
Vede Presidente, dal mio punto di vista, il problema è uno. Gli
uffici dell'Assessorato delle politiche sociali hanno fatto in
questi dieci anni dei passi avanti enormi per arrivare non ad una
proposta ottimale, che non esiste, ma ad una metodologia di lavoro
che tenga conto delle diverse necessità e delle diverse situazioni
in essere. Credo che il decreto legge vada a sgombrare il campo
anche da una delle particolarità introdotte da questo sistema: le
rendite INAIL, ritengo che in questo senso il decreto legge sia
chiaro e facilmente interpretabile anche da parte delle
organizzazioni sindacali. I passi fatti sono stati notevoli, la
banca dati, la sua utilizzazione da parte degli enti locali
dimostra che c'è un
gap
di scarso sapere da colmare, così
come rispetto alle organizzazioni sindacali, ancora interpellate
pochi giorni fa se sapevano qualcosa rispetto alla banca dati, mi
hanno detto che non ne sapevano nulla.
"Ci sono organizzazioni
sindacali
- leggo da un documento della CISL, del SAVT e della
UIL -
che chiedono all'Amministrazione regionale di consentire
loro di partecipare all'elaborazione di un indicatore regionale che
loro considerano conveniente, capace di affrontare l'attuale
modifica del sistema di welfare"
.
Ho ricordato prima che ci sono associazioni che in questo campo
stanno seguendo le indicazioni nazionali rispetto ad un discorso
che è vitale molte volte per le situazioni familiari.
Io allora chiedo: come è possibile combinare il lavoro
eccellente con la cultura che deve essere praticata anche in Valle
d'Aosta? Per questo parlavo del tavolo: perché dobbiamo far capire
che queste decisioni sono non dico le uniche possibili, ma che
dietro ad esse c'è una proposta, ci sono delle simulazioni, c'è una
metodologia. Dobbiamo allora, oltre che fare le direttive e le
delibere, anche cercare di accompagnare un processo culturale
rispetto a come far pagare i servizi. Una operazione culturale che
anche in Valle d'Aosta, che pure ha anticipato un percorso
nazionale, non è ancora compiuta. In quel senso vedevo il tavolo di
lavoro: non per disquisire sull'aritmetica dei numeri, ma per
capire insieme perché siamo arrivati a quella decisione e qual è il
percorso che ha portato quel gruppo di lavoro a prendere quelle
decisioni. All'interno di quelle indicazioni che diventano anche
nazionali far sì che cresca la condivisione di un sistema che è
difficile da praticare, ma che è l'unico che ci consente di attuare
un sistema di equità e giustizia sociale. Intendevo quello un
tavolo di lavoro, non tanto per chiacchierare, ma per far sì che
tutti quanti riescano a fare proprie quelle valutazioni, che sono
state fatte forse da pochi in ristretti gruppi di persone, quelli
che hanno elaborato la documentazione; questo era il senso da dare
al tavolo di lavoro proposto nell'interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK