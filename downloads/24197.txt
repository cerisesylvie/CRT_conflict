Consiglio Regionale della Valle d'Aosta - Oggetto del Consiglio n. 3176 del 21 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3176 del 21 dicembre 2007 - Resoconto
OGGETTO N. 3176/XII - Interpellanza: "Incremento della
presenza di cantieri forestali".
Interpellanza
Ricordato che, nel corso del corrente anno, sono state
attivate almeno un paio di squadre di lavoratori per l'esecuzione
di lavori di sentieristica, occupando così una dozzina di
lavoratrici e lavoratori in cassa integrazione o in mobilità di
aziende della media e bassa Valle e, in particolare della
TECDIS;
Constatato che tale iniziativa, frutto della collaborazione
tra l'Agenzia del lavoro ed il Dipartimento Risorse naturali e
corpo forestale, ha svolto un ruolo importante sia come sostegno al
reddito di numerose famiglie, sia anche come reinserimento
lavorativo;
Evidenziato che i cantieri forestali sono una realtà ben
strutturata e consolidata, che svolgono un lavoro con più risvolti
positivi: tutela dell'ambiente, manutenzione del territorio,
promozione dell'occupazione, reinserimento sociale,
professionalizzazione delle maestranze, ecc.;
i sottoscritti Consiglieri regionali
Interpellano
la Giunta regionale per conoscere se intenda:
1) mantenere ed, eventualmente incrementare, i livelli
occupazionali dei cantieri forestali anche per l'anno 2008;
2) promuovere anche per il 2008 iniziative di cantieri
forestali specificatamente progettate per i lavoratori in mobilità
della media e bassa Valle;
3) promuovere il consolidamento nelle squadre forestali
ordinarie delle lavoratrici e dei lavoratori che già quest'anno
hanno partecipato a questa nuova esperienza finanziata dall'Agenzia
del lavoro.
F.to: Sandri - Fontana Carmela
Président
- Je voulais proposer à la salle de débuter les
travaux avec l'objet n° 46
(interruzione della Consigliera Squarzino Secondina, fuori
microfono)
... collega Squarzino, quando faccio l'appello, non constato
maggioranza o opposizione, ma constato che un certo numero di
Consiglieri è presente in aula e questo costituisce il numero
legale. Ciò detto, sono nelle condizioni di iniziare i lavori;
oggetto n. 31, giusto?
La parola al Consigliere Sandri.
Sandri (PD)
- Nel corso del 2006-2007 eravamo più volte
intervenuti anche in sede di finanziaria 2007 per promuovere
l'attivazione di cantieri forestali speciali per recuperare la
mobilità, la disoccupazione, la cassa integrazione presente sul
territorio fra Châtillon e Pont-Saint-Martin legata soprattutto
alla crisi industriale che ha colpito alcune delle principali
industrie di quel territorio, in particolare ricordiamo la crisi
scoppiata verso la fine del 2006 della "Tecdis". Allora abbiamo
percepito da parte dell'Assessore una disponibilità, questa
disponibilità è stata messa in relazione con la disponibilità
altrettanto pari non so dei suoi uffici, ma anche di quelli
dell'Agenzia del lavoro e nel 2007 sono stati realizzati un paio di
cantieri, un paio di squadre dei cantieri forestali soprattutto per
quanto riguarda la sentieristica, che hanno occupato fra 12-14
persone circa. Non è un grosso numero, ma mi sembra che questo
strumento di prevedere anche per il 2008 presenza di cantieri
dedicati all'assorbimento degli esuberi sia una misura importante,
direi soprattutto perché visto che l'esperienza è stata positiva e
tenuto conto che le condizioni non erano semplicissime perché la
maggioranza di quei lavoratori in effetti erano delle lavoratrici.
Questo potrebbe anche innescare un meccanismo di maggiore successo
dell'iniziativa in quanto tali persone hanno fatto da apripista,
può darsi che la voce positiva di questa esperienza passi
attraverso altri lavoratori e lavoratrici che hanno dato all'inizio
una disponibilità che poi invece non si era attivata e può essere
che quest'anno vi siano anche più richieste e più disponibilità a
partecipare, perché questo è uno strumento non solo secondo noi di
dare una risposta momentanea ad un problema occupazionale, ma è una
risposta che può essere vista sul lungo periodo, perché questo tipo
di attività può avere una certa qualificazione professionale, può
corrispondere alle esigenze di molte persone di avere
un'occupazione stabilizzata, perché di fatto i cantieri forestali è
occupazione stabilizzata, ma che consente di avere durante
l'inverno un reddito dignitoso, di avere l'indennità di
disoccupazione, sostanzialmente di garantire non solo un reddito,
ma anche delle prospettive. È per questo motivo che accanto ai
cantieri forestali, che sono ormai una realtà positiva ed avviata,
mantenere aperta questa nicchia di quasi un'interfaccia fra la
vasta area del precariato legato alla crisi industriale e l'avvio
ai cantieri forestali secondo noi è importante.
L'altra questione che volevamo porre è quella della
stabilizzazione di queste persone, ossia fare in modo che da tale
area esterna al grosso gruppo dei cantieri forestali si possa avere
un corridoio preferenziale, per cui quelli che fanno esperienze in
cantieri forestali speciali... la lotta contro la disoccupazione
"Tecdis"... che dimostrino di essere bene integrati nella squadra,
che dimostrino l'interesse a continuare questo tipo di esperienza
possano entrare nei cantieri forestali normali strutturati e
lasciare il posto ad altre persone che vogliono fare questo tipo di
esperienza. Per tale motivo volevamo chiedere la valutazione in
generale dell'Assessore su questo tipo di esperienza e che
intenzioni c'erano per il 2008, più in generale che intenzioni
c'erano per questo settore che rappresenta in valle un'eccellenza,
come piace tanto a un suo collega vicino a lei di Governo, ossia è
uno di quei settori in cui si fa un'opera intelligente di dare una
risposta ad un bisogno di lavoro, ma di dare anche una risposta per
la gestione e la manutenzione del territorio; quindi, quando "si
riescono a prendere due piccioni con una fava", credo sia il
massimo possibile.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Parto dalle conclusioni dell'intervento
del collega Sandri, in effetti non può che essere positiva
l'esperienza che è stata intrapresa quest'anno. Non si parla solo
di numeri, perché bisogna valutare nel suo complesso tale
iniziativa; in effetti, cambiare posto di lavoro o attività
comporta delle scelte che non sempre sono facili da fare,
soprattutto per un percorso di formazione che in altri ambiti
lavorativi ha avuto necessità di avere degli anni per portare ad
una professionalizzazione, quindi non è semplice un passaggio da un
settore all'altro. Come non è semplice quando, sempre rimanendo
nella zona di Châtillon, si verifica che, a fronte di un'esigenza
di manodopera nel settore alberghiero, difficilmente c'è un
passaggio dal settore manifatturiero come quello della "Tecdis" al
settore alberghiero, per cui a volte non si capisce perché bisogna
usufruire di manodopera proveniente da fuori Valle, essendo una
manodopera prettamente femminile e non c'è un'appetibilità per
questo campo da parte di chi perde il posto di lavoro in fabbrica.
L'esperienza è stata positiva, nel senso che il Piano straordinario
di interventi di natura ambientale del 2007 per i lavoratori in
mobilità della media e bassa Valle, organizzato dal Dipartimento
risorse naturali in collaborazione con l'Agenzia del lavoro, aveva
previsto l'occupazione temporanea per 4 mesi di 40 unità
lavorative, che, a seguito dell'adesione al bando di selezione nel
corso della stagione lavorativa, si sono ridotte a 12 unità;
quindi, anche se questi dati farebbero pensare ad un insuccesso,
così non è, perché bisogna valutare le cose per quello che sono. Il
Dipartimento, sulla base di disponibilità finanziarie straordinarie
e vista l'organizzazione degli uffici tecnici di gestione dei
cantieri, è favorevole a ripresentare un ulteriore programma
straordinario, con le stesse finalità di natura ambientale, per
eventuali nuovi lavoratori in mobilità della media e bassa
Valle.
Teniamo conto che organizzare questi cantieri, se lo si vuole
fare in maniera rispettosa dei lavoratori e non con una funzione di
semplice parcheggio, lo si deve fare con tutta l'adeguata
preparazione, con la predisposizione, anche dal punto di vista
tecnico, di tutte queste attività, in modo che sia da un lato
gratificante e dall'altro produttivo, nel senso che i cantieri che
sono stati organizzati sono stati apprezzati anche dai Comuni
interessati e dagli enti interessati in genere, perché hanno svolto
un lavoro molto positivo, nel senso che hanno fatto delle attività
che altrimenti probabilmente sarebbero rimaste indietro. Credo che
anche per il futuro questa potrà essere la strada da percorrere,
nel senso che facciamo moltissimi interventi sul territorio e la
difficoltà, a volte, è quella di mantenerli efficienti.
Volevo fare un accenno al primo punto introdotto riguardante il
mantenimento e l'eventuale incremento dei livelli occupazionali dei
cantieri forestali per il 2008, questo è generico, dicendo che il
Dipartimento delle risorse naturali per il 2008 prevede per i
cantieri forestali di mantenere gli stessi livelli occupazionali
dell'anno in corso, in quanto saranno garantite adeguate
disponibilità di bilancio, comprensive di un considerevole aumento
legato al rinnovo del contratto integrativo degli addetti ai lavori
di sistemazione idraulico-forestali: questo va tenuto in
considerazione, perché quest'anno si è conclusa positivamente la
trattativa per quel che riguarda l'integrativo regionale in merito
al contratto: questo è un aspetto positivo. Il piano straordinario
2007 aveva trovato un favorevole riscontro sia da parte delle 8
lavoratrici che dei 4 lavoratori aderenti all'iniziativa, sia da
parte degli uffici regionali. Nel dettaglio sono stati realizzati 9
interventi riguardanti il recupero della percorribilità dei
sentieri, bonifica ambientale di aree degradate, pulizia di "ru",
con conferme positive presso le amministrazioni comunali. Per
finire, è intenzione anche per il 2008, vista la disponibilità
finanziaria e la professionalità dimostrata dagli interessati,
riprogrammare e consolidare tale iniziativa con un aumento delle
giornate lavorative in linea di massima pari a 2 mesi per avere un
periodo più lungo.
Presidente
- La parola al Consigliere Sandri.
Sandri (PD)
- Un grazie davvero all'Assessore per la
risposta che ci convince e che dimostra che in questo settore
stiamo continuando bene il lavoro intrapreso, che anzi si fanno dei
progressi assolutamente in linea con le nostre aspettative. In
particolare credo che si debbano sottolineare alcuni punti: il
mantenimento dei livelli occupazionali non era una cosa del tutto
scontata per i cantieri forestali quelli generali, in quanto con
l'aumento del dovuto al contratto di lavoro ci poteva anche essere
il rischio di dover andare a fare delle ritarature, invece, grazie
ai maggiori stanziamenti, abbiamo oggi l'assicurazione che nel 2008
si avranno gli stessi livelli occupazionali del 2007, quindi sarà
consentito il "turnover", perché una parte per motivi vari avrà
trovato altri posti di lavoro, lascerà il cantiere forestale e
consentirà di assorbire una parte significativa di quella naturale
richiesta che si presenta ogni anno e questo è un dato positivo;
dall'altra parte, è anche positivo che si continui l'esperienza dei
cantieri forestali. I numeri, diceva l'Assessore, sono bassi, ma
non bisogna farsi impressionare perché sono dei numeri importanti.
Credo che, se "girassimo la frittata" e dicessimo: "oggi hanno
aperto una fabbrica che garantisce 12 posti di lavoro", diremmo
subito tutti: "che bello!" Qui abbiamo fatto lo stesso tipo di
operazione, quindi abbiamo garantito 12 posti di lavoro che prima
non c'erano, che oggi ci sono e che soprattutto grazie all'impegno
dell'Assessore e dello "staff" dell'Amministrazione regionale,
oltre che dell'Agenzia del lavoro che collabora, diventeranno quasi
del tipo a tempo indeterminato perché, portando a 6 mesi, si
consente di aver diritto alla disoccupazione e si copre tutto
l'anno: questo consente una maggiore tranquillità e questo è un
dato positivo che non si può non sottolineare.
La terza questione che volevo affrontare è un richiamo non tanto
all'Amministrazione regionale, quanto ai Comuni, nel senso che
questi nuovi interventi, che sono di sentieristica, di pulizia dei
"ru" e di recupero di aree degradate, sono la testimonianza
dell'utilità di tali cantieri. Quello allora che mi dispiace è che,
quando a primavera si arriva in Commissione a presentare il piano,
vi siano tanti Comuni che presentano progetti e dimostrano
attenzione per queste cose, segnalando una serie di interventi che
bisognerebbe fare, ma vi siano altri Comuni che sono totalmente
assenti. Il richiamo che si fa alle amministrazioni comunali è che
qui abbiamo uno strumento che consente di "prendere due piccioni
con una fava": da un lato, garantire il recupero ambientale e la
manutenzione del territorio; dall'altro, garantire occupazione, ma,
se non c'è lo stimolo del Comune che segnala, non è che dalla
Regione possiamo tenere sotto controllo tutto il territorio! Quella
è una competenza dei Comuni, poi i Comuni si dovrebbero attivare,
come anche le stazioni forestali, come suggerisce il collega
Vicquéry, per cui anche un invito alle Amministrazioni comunali e
forestali di avere la massima attenzione sul territorio, perché
questo poi consente di migliorare questa "macchina", che in futuro
sarà decisiva per la nostra Regione. Bisogna tenere conto che non
stiamo parlando di un pezzo marginale dell'amministrazione, ma di
uno dei pezzi fondamentali, perché nel momento in cui, per motivi
che non sempre è nelle nostre possibilità di controllare, la
montagna viene abbandonata, perché si stanno riducendo le superfici
coltivate, il numero degli allevamenti, il numero dei bovini, il
numero della presenza di aziende sul territorio, i cantieri
forestali svolgeranno sempre di più una funzione essenziale di
gestione del territorio. È la nostra "armata" che ci consente di
far fronte al naturale passaggio della popolazione dall'occupazione
agricola all'occupazione nei servizi, nell'industria... è
un'evoluzione naturale che non possiamo arrestare, ma di cui
possiamo controllare i lati negativi attraverso tali strutture.
Questo è un settore in cui si scommette molto del futuro della
Valle, ringrazio l'Assessore e lo invito a mantenere su tale tema
tutta l'attenzione che gli ha dedicato finora, che è indispensabile
affinché tutto proceda bene come sta succedendo, anzi, se
possibile, fare ulteriori miglioramenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK