Consiglio Regionale della Valle d'Aosta - Oggetto del Consiglio n. 1502 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1502 del 20 ottobre 2015 - Resoconto
OGGETTO N. 1502/XIV - Interpellanza: "Motivazioni degli
indirizzi forniti agli uffici per una moratoria nell'esame delle
domande di derivazione d'acqua a scopo idroelettrico".
Presidente
- Per l'illustrazione, la parola al
Consigliere Nogara.
Nogara (UVP) -
Merci Président.
Innanzitutto vorremmo chiarire che noi, come gruppo UVP, non
siamo contrari alla costruzione di cantieri idroelettrici nelle
località in cui è possibile sfruttare le risorse idriche,
chiaramente senza arrecare danni all'ambiente; però, quando abbiamo
consultato la delibera del 9 ottobre 2013, qualche perplessità ci è
sorta, perché innanzitutto nell'oggetto della delibera si parla di
"moratoria"...ecco, io mi sono andato a leggere il termine perché
avevo qualche dubbio, alla fine, perché leggendo tutta la delibera
ho detto: c'è qualcosa che non va; "moratoria" indica la
sospensione di un'obbligazione concessa per legge o la proroga
della relativa scadenza nel caso sopraggiungano casi eccezionali.
Ecco, voi in questa delibera siete partiti bene, nel senso che
giustamente si è messo, come tra l'altro era previsto anche
nell'altra delibera del 2012...qui vorrei fare una piccola
parentesi, Assessore Baccega, perché lei aveva sostenuto due
tesi.
Noi ci siamo trovati diverse volte in commissione consiliare per
il nuovo Piano della tutela delle acque e c'era stata una domanda
con la quale le si chiedeva come ci vogliamo comportare adesso per
la delibera del 2012. Lei, subito, in commissione, aveva affermato
che molto probabilmente avrebbe presentato una delibera di
transizione prima dell'entrata in vigore del nuovo Piano di tutela
delle acque. La seconda versione che ci aveva dato invece quando il
Consigliere Roscio le aveva presentato un'interpellanza, in
quest'aula, è che avrebbe prorogato
tel quel
la delibera del
2012. Adesso noi ci troviamo con una delibera di moratoria che
dovrebbe essere un fatto eccezionale...io dico che siete partiti
bene nella delibera perché avete scritto - giustamente com'era
scritto nella delibera del 2012 - che si agevolavano gli alpeggi e
i rifugi di alta montagna per dar la possibilità di costruire delle
centrali idroelettriche. C'è poi anche una voce con la quale voi
dite che non si possono costruire più centrali idroelettriche, che
non si possono più...più che costruire, occupare dei bacini oppure
dei corsi d'acqua per centrali idroelettriche. Ecco, qui c'è da
capire: ma con questa delibera voi le volete o non le volete fare?
Perché poi a un certo punto qua cominciano ad esserci tutte le
eccezioni, le eccezioni alla lettera c), le eccezioni alla lettera
d), e allora qua abbiamo derivazioni esistenti per usi agricoli e
potabili (e qui si può installare una presa per l'idroelettrico);
la delibera poi non esclude...anzi, si parla di favorire il
potenziamento degli impianti esistenti, perciò noi avremmo
teoricamente un raddoppio degli impianti esistenti, perché si
possono appunto costruire...ecco, con tutte queste sfaccettature
non si capisce che tipo di delibera avete fatto, praticamente avete
riaperto alla grande l'idroelettrico, qui, in Valle d'Aosta!
Noi siamo poi venuti a conoscenza e in possesso di una lettera
che lei, Assessore, ha inviato all'ARPA; ho guardato subito questa
lettera qua, sono andato subito a vedere la sigla e quale ufficio e
che dirigente aveva scritto questo. Vi voglio leggere due passaggi,
perché poi li vorrei commentare con voi e perché mi sembrano un po'
forti, diciamo forti: "
Premesso che si condividono le
considerazioni da voi sottolineate sull'importanza del presidio del
territorio che costantemente viene fornito dagli allevatori, che
contribuiscono al mantenimento della cura delle nostre montagne
- e adesso qui viene il bello! -
si sottolinea che, proprio in
considerazione di tali aspetti, l'utilizzo di derivazioni d'acqua
ai fini irrigui e per l'abbeveraggio del bestiame non è sottoposta
al pagamento di alcun canone
"? Qui, in Valle d'Aosta, si parla
dell'abbeveraggio del bestiame in montagna...ma ci mancherebbe!
Ecco, io avrei scritto in fondo "ci mancherebbe"...e qui per una
parte sono d'accordo anch'io..."
Per quanto concerne la
produzione di energia elettrica, invece, si sottolinea che nel caso
di derivazioni d'acqua, sia che venga utilizzata per autoproduzione
o per cessione in rete dell'energia prodotta, deve soggiacere al
pagamento di un canone, in quanto si configura comunque come uno
sfruttamento commerciale della risorsa idrica
". Io qua dico che
sono d'accordo a metà, perché se voi, in una delibera, mi dite che
giustamente nei rifugi alpini, negli alpeggi, dove non arriva la
corrente elettrica...giustamente, è un
agrément
che date a
queste persone che lavorano in posti disagiati, date
l'autorizzazione a fare le centraline, però qua si dice che sia per
l'uno che per l'altro bisogna pagare, e poi scrivete in fondo che
comunque sono delle cifre piccolissime...ma cosa c'entra? Visto
proprio perché sono delle cifre piccolissime, io qua mi rivolgo a
tutta la Giunta, perché qua l'Assessore Baccega non è che scrive la
lettera come Assessore Baccega, eh, la scrive come Giunta,
"
comunica che la Giunta regionale...
", quindi tutti voi!
Io mi stupisco, Presidente, Assessore Testolin, Assessore
Donzel, lei che è sempre molto vicino al nostro ambiente agricolo,
delle montagne e di tutto, che si possano scrivere cose del genere!
Ci viene quasi detto: "è già bello che non vi facciamo pagare le
concessioni per dare da bere alle mucche per irrigare i prati"! E
poi mi dite anche che bisogna pagare la concessione per uno che si
fa la corrente elettrica per il suo alpeggio o per il rifugio? Ma
lei, Assessore Baccega, forse non è mai andato...ma almeno lei,
Presidente, Assessore Donzel, quando si andava negli alpeggi e nei
tramuti più alti, quando c'erano...ci sono, non quando c'erano,
quei generatori che buttano fuori un fumo nero, gasolio, è tutto
nero intorno con un rumore bestiale, sarà ben meglio avere una
centrale elettrica! Poi se chiaramente si allacciano alla rete
elettrica è giusto che paghino, perché se si allacciano alla rete
elettrica è giusto che paghino, ma se non si allacciano alla rete
elettrica e fanno andare quattro lampadine e la mungitrice, o
quello che hanno bisogno, c'è bisogno di far pagare loro anche le
concessioni? E vabbè, se è così, se voi dite che è così, va bene,
allora va bene...sì, sì, ascoltiamo...
Non parliamo poi di quello che succede a livello europeo...noi
abbiamo un PSR - e di questo ne parleremo poi nella mozione - che è
tornato indietro già anche una volta, perché ci hanno bocciato
diverse misure. Una misura che ci hanno bocciato è proprio quella
dell'acqua, chiamiamola dell'acqua, adesso perdonatemi se faccio
qualche errore...perché ce l'hanno bocciata? Ecco, l'ho trovato
l'altro giorno, combinazione avevo già fatto tutto, però l'ho
trovato l'altro giorno: qui ci sono tutte le Regioni italiane, le
14 Regioni italiane che sono state condannate - condanna europea -
e riguardano l'Abruzzo, la Valle d'Aosta...sono 14 Regioni italiane
che non si sono attenute alle norme per lo sfruttamento delle
acque. Noi abbiamo avuto le misure dell'acqua - e lei me lo può
confermare, Assessore - che ci sono state tutte bocciate proprio
per questo motivo qua, perciò anche tutti i contributi che verranno
dati ai consorzi, che dovevano essere dati per poter salvare i
consorzi per quello che riguarda l'acqua, sono stati tutti
bocciati! Ecco, questa è una vostra responsabilità per
inadempienza, una vostra responsabilità, su questo e sul PSR. Le
dico, Assessore, che sono curioso che lei mi spieghi proprio questa
delibera, soprattutto che mi spieghi la prima parte, perché voi
partite dicendo che "
sono indisponibili in via generale a nuovi
prelievi ad uso idroelettrico tutti i corpi idrici presenti sul
territorio regionale
"...allora, sono indisponibili o
disponibili? Perché se poi dopo voi mettete un articoletto con
scritto "salvo quanto previsto dall'articolo b), c), d), e), f),
g)..." con tutte le varie cose, tanto vale che scriviate su una
delibera regionale che le centrali idroelettriche si possono
tranquillamente riaprire qui, in Valle d'Aosta, addirittura andiamo
sui corsi d'acqua sulle irrigazioni, andiamo sugli acquedotti, su
tutto quello. Capisco che può essere un'entrata per
l'Amministrazione regionale, lo capisco, però facendo
altri...raddoppiamo tutto, con questa delibera possiamo raddoppiare
tutto! Grazie.
Presidente
- Per la risposta, la parola all'Assessore
Baccega.
Baccega (SA) -
Sì, grazie Presidente.
Io proverò a rispondere a tutti i quesiti, anche se le
motivazioni degli indirizzi forniti dagli uffici l'interpellanza
chiedeva le motivazioni che avevano determinato un certo
provvedimento, provvedimento che noi riteniamo consono e che ha
visto un percorso che ci ha portati all'approvazione della nuova
delibera, che conferma la moratoria; come ho detto in commissione,
è una moratoria che è stata ampiamente apprezzata anche a livello
europeo. Vi ho fornito il documento che evidenziava il fatto che
c'era stato da parte dell'Europa un plauso alla moratoria della
Valle d'Aosta. Un provvedimento che ha visto coinvolte tutte le
Strutture regionali, dall'Agricoltura all'Industria, all'Ambiente,
alla Sovraintendenza ai beni paesaggistici e culturali, al
Consorzio pesca, all'ARPA. Le stesse Strutture sono poi state
coinvolte nei diversi tavoli per la definizione del deflusso minimo
vitale, in particolare quello di CVA e per la definizione degli
indicatori dei
database
per l'aggiornamento del Piano di
gestione del distretto di bacino del fiume Po, che andrà in
approvazione entro fine anno. Inoltre il provvedimento ha visto un
confronto in III Commissione, proprio quello che lei ha citato e
che ribadisco io...mi sembra che ci siano stati diversi interventi,
gli interventi li ho tutti qua, e mi sembra di avere avuto,
rispetto agli indirizzi politici che venivano dati, delle
sottolineature abbastanza significative.
Io direi che in questo Consiglio - mi sono andato a legger un
po' di passaggi -, in momenti diversi ma con toni abbastanza
uniformi, sono stati invocati provvedimenti sulle derivazioni di
acqua per la produzione di energia idroelettrica. Non sempre, però,
è stata riconosciuta l'esistenza di un provvedimento di moratoria
delle nuove derivazioni. In tutte le interpellanze si è sempre
chiesto che fossero individuate le aree del territorio inibite ai
prelievi. Noi abbiamo sempre risposto che avevamo la moratoria in
corso e la risposta da parte vostra è sempre stata che non era
sufficiente. Nei fatti l'opposizione ha sempre ritenuto la
moratoria forse incompleta, poco utile, insistendo quindi
sull'individuazione di aree vietate alle derivazioni, pensando così
di bloccare le domande già presentate (cosa, questa, impossibile).
Il provvedimento del 2012 ha comportato la riduzione delle nuove
domande solo ai casi di co-utilizzo e nelle aree isolate. Nel
frattempo gli uffici hanno lavorato sviluppando nuove metodologie
di valutazione di impatto delle derivazioni che sono divenute
standard nazionale, un grande lavoro di ricerca degli uffici con
ARPA e Consorzio pesca sviluppato per le aree montane. Gli uffici
hanno anche collaborato, in sede di Autorità di bacino, ad affinare
le analisi di definizione delle pressioni dei corsi d'acqua. Ora,
la pianificazione di distretto padano sta per concludersi con il
piano di gestione che verrà approvato, appunto, a fine anno. Questo
per dire, in sintesi, che il mercato dell'idroelettrico sta
mutando, è cambiato in modo significativo. Si è voluto dare impulso
ai controlli delle derivazioni esistenti facendo emergere, al di là
di poche situazioni, una realtà fisica di apporti di acqua, che
stanno mutando; quindi gli indirizzi del 2012 iniziavano ad essere
troppo stretti, ma non perché troppo penalizzanti, bensì perché non
in grado di governare una realtà che, sulla base di studi
effettuati e degli approfondimenti tecnici, è mutata.
La delibera del 2015 che abbiamo approvato, quindi, la n. 1436,
è più complessa di quella del 2012, proprio perché recepisce tutta
una serie di impulsi innovativi, però ne conserva l'impostazione di
moratoria - per rispondere a uno dei suoi quesiti - delle nuove
derivazioni, prendendo atto di alcune criticità emerse in questi
anni. Il settore irriguo necessita di investimenti che potrebbero
essere in parte soddisfatti, consentendo il co-utilizzo a scopo
idroelettrico delle acque derivate a scopo irriguo. Rispetto al
2012, si consentono anche variazioni di prelievo nel periodo,
rispetto a quello irriguo, per tenere conto dei picchi di portata
primaverili e autunnali, rendendo così maggiormente economici gli
interventi. Si conferma che devono essere rivisti i quantitativi
derivati per tenere conto delle reali esigenze irrigue e che deve
essere rilasciato il deflusso minimo vitale, salvaguardando però
gli usi irrigui. Per le aree isolate si scoraggiano le iniziative
speculative, giustamente, prevedendo che non è possibile
allacciarsi alla rete, dove questa dovesse mai arrivare, se non
rinunciando alla derivazione. Si consente la presentazione di
domande da parte degli Enti locali e delle controllate regionali
per assicurare, anche in questo caso, una valorizzazione economica
ai fini pubblici della risorsa. Un provvedimento, però, che avvia
anche l'aggiornamento del Piano regionale di tutela delle acque -
questa è la fase transitoria - puntando fortemente sulla
consultazione e sul coinvolgimento pubblico sin dall'inizio della
procedura.
Non c'è ancora una bozza di piano, ma si comincia con il
condividere l'analisi delle criticità e si chiedono contributi per
le fasi successive. Si interviene sulle istruttorie in atto - le
famose domande presentate prima - imponendo l'utilizzo di una
metodologia sviluppata in ambito di Autorità di bacino del Po per
valutare l'impatto della derivazione. Si rende così più oggettiva
l'istruttoria, basandola su indicatori oggettivi condivisi a
livello scientifico. Si disciplina, infine, la fase di sanzione dei
superi, dei prelievi, fissando precise ed oggettive procedure di
valutazione. Certo, è un provvedimento complesso, non a caso
abbiamo ritardato qualche mese per portarlo in Giunta, ma è valido,
in attesa che sia completata la fase di aggiornamento del Piano
regionale di tutela delle acque nel quale definire il quadro
complessivo di governo delle acque a livello regionale, che sarà
certamente riportato nelle commissioni competenti e in questo
Consiglio regionale.
Con questa riflessione di carattere generale, ripercorrendo i
motivi della delibera, credo di avere risposto esaustivamente ai
suoi quesiti; se eventualmente vuole poi degli approfondimenti, li
valuteremo. Grazie.
Presidente
- Per la replica, la parola al collega
Nogara.
Nogara (UVP)
- Guardi, Assessore, lei ha letto tutta una
relazione che le hanno preparato gli uffici; però, anche in base a
quello che ho detto prima, e nonostante lei abbia detto che a noi
diverse misure per l'acqua nel PSR sono state bloccate, sono state
cancellate, se lei addirittura si va a leggere il piano che state
approntando, che state finendo - che dovrebbe già essere finito, ce
l'avete anche inviato il Piano di tutela delle acque -, spingete
molto su questo punto: dite appunto che una nuova programmazione
comunitaria è in corso di avvio, che ha introdotto novità
importanti, in particolare l'adozione dei piani di gestione e che
l'applicazione dell'articolo 9 costituisce i criteri fissati per la
condizionalità per il settore delle risorse idriche che possono
incidere in modo significativo sulla disponibilità dei fondi. Ecco,
allora adesso per i 7 anni potete cancellarlo questo, perché le
disponibilità dei fondi non ci sono! Questo è quello che mi ha
appena detto lei...
Le dico poi un'altra cosa (io non volevo dirlo all'inizio, mi è
passato per la testa, non volevo dirlo, ma lei me lo sta tirando
fuori): allora, coloro che prima del 2012 avevano già presentato
tutte le domande, già tutte pronte, per poter fare gli impianti che
dovevano fare, probabilmente sono stati anche abbastanza
lungimiranti, quelli che hanno costruito magari prese di captazione
e tubature più capienti, perché adesso possono raddoppiare tutti i
loro impianti! Allora, con tanti impianti, voi sulla delibera
potevate mettere nome e cognome e c'era già tutta la lista delle
persone o degli imprenditori che potevano fare queste
operazioni...privati, eh, io parlo di privati...ma forse questo
sarebbe il momento anche di aiutare la gente comune, tutti, non
solo qualche privato o qualche Comune fortunato che può fare lavori
del genere. Bisognerebbe anche rivolgere un po' un pensiero a chi
magari è più sfortunato perché non ha risorse idriche o non riesce
a fare delle captazioni del genere, affinché possa usufruire di
questo bene, che è un bene comune, cioè l'acqua.
Lei mi dice poi che questa delibera si è studiata per un bel
po'...forse il piano è un piano che bisogna studiare, che bisogna
fare, ma la delibera penso l'abbiate fatta in 2-3 giorni, perché
avete copiato la delibera del 2012 aggiungendoci qualcosa, poiché
se voi leggete la delibera del 2012 le premesse, la partenza, i
rifugi, gli alpeggi e tutte le altre cose sono tutte uguali! Ecco,
avete solo aggiunto un qualcosa in più: la "moratoria eccezionale",
perché il termine è proprio per qualcosa di eccezionale, e
l'eccezionale è venuto dalle lettere a), b), c), d), e), f), g)
e...avanti, con tutto quello che potevate mettere! Vi siete sempre
salvati ogni articolo - basta leggere la delibera - con il minimo
deflusso vitale, quello ci deve sempre essere! Vi assicuro che il
minimo deflusso vitale è un grosso problema, è un grosso problema
che è sempre esistito. Lei ha detto che ci sono i cambiamenti
climatici...è proprio per questo che ci sono grossi cambiamenti
climatici. Io ho lavorato per molti anni sul territorio e sono
cambiate diverse cose, e un grosso problema, sempre per queste
centrali, era il minimo di deflusso vitale. Allora non basta
scriverlo, bisogna controllarlo, bisogna seguire, questa è la cosa
principale.
Come le dicevo prima, qui non si è contro le centrali
idroelettriche, l'ho ribadito all'inizio, gliel'ho detto subito che
noi, come gruppo dell'UVP, non siamo assolutamente contro le
centrali idroelettriche, anzi, dove si possono fare è una risorsa,
come ha dichiarato lei dopo che è stata presentata questa delibera,
è una risorsa importante per la nostra Regione, però dove si
possono fare! Noi abbiamo sempre detto che è vero che si dovrebbe
fare una carta, una mappa delle zone dove si possono fare le
centrali idriche e dove si possono sfruttare le acque. Ci sono
invece delle zone in cui, per la carenza, per le problematiche che
adesso non so quali potrebbero essere, non si può fare nessuna
centrale; questo è quanto si chiedeva, ma non mi sembra una cosa
così stupida, solo questo. Io spero, se notificate la delibera alla
Comunità europea su questa ulteriore moratoria, che anche per
questa delibera si abbia un'ulteriore plauso, perché non ne sono
proprio certo! Grazie.
Presidente -
Punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK