Consiglio Regionale della Valle d'Aosta - Oggetto del Consiglio n. 3026 del 19 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 3026 del 19 febbraio 2003 - Resoconto
OGGETTO N. 3026/XI Salvaguardia dei livelli occupazionali e
produttivi nello stabilimento Bertolini a seguito di mutamenti
negli assetti azionari. (Interrogazione)
Interrogazione Preso atto dell'avvenuta cessione del ramo
d'azienda e dei marchi "Lievito Bertolini" e "Maria Rosa" alla
Multinazionale tedesca Cameo;
Tenuto conto che la Cameo ha sede a Desenzano del Garda;
Sottolineato la necessità di trovare una soluzione a
salvaguardia dei lavoratori valdostani;
Richiamato il fatto che vi sono stati e ci saranno ancora
diversi incontri tra le parti in causa ed in modo particolare tra
l'Assessorato regionale all'Industria e la Dirigenza della
Cameo;
il sottoscritto Consigliere regionale
Interroga
l'Assessore competente per conoscere:
1) quali sono state le risultanze di questi incontri;
2) quali sono le proposte presentate dall'Amministrazione
regionale alla Cameo durante questi incontri e quali sono invece le
richieste avanzate dalla Multinazionale tedesca;
3) alla luce di quanto sopra quali sono le possibilità di poter
mantenere in Valle la Cameo e conseguentemente di poter
salvaguardare il posto di lavoro ai lavoratori valdostani.
F.to: Lanièce
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Rispetto alla prima questione posta,
l'Assessorato all'industria ha incontrato - ovviamente nella mia
persona, unitamente a Finaosta - i dirigenti della "Cameo" il 21
gennaio e il 6 febbraio di quest'anno. Negli incontri è stata
illustrata la normativa regionale a sostegno delle attività
industriali, allo scopo che la società potesse valutare
concretamente l'opportunità di continuare l'attività nello
stabilimento di Champdepraz. Ho incontrato altresì le
organizzazioni sindacali e una delegazione dei lavoratori "Cameo",
occupati presso lo stabilimento di Champdepraz il 13 febbraio.
Per quanto riguarda il secondo quesito, durante gli incontri
abbiamo evidenziato quali sono le altre attività per gli
insediamenti industriali della nostra regione dal punto di vista
normativo, da quello dei servizi, dalle possibilità offerte
nell'ambito della ricerca e della formazione; in questo modo, si è
inteso consentire all'azienda di valutare la possibilità di un
proseguimento dell'attività in Valle d'Aosta.
Per quanto riguarda l'ultima questione, la "Cameo", con una nota
del 13 febbraio, ha sottolineato come un ulteriore diversificazione
dei siti produttivi non risulti in linea con lo sforzo operato
dalla società per incrementare la propria competitività sui
mercati, sempre più complessi. È evidente come l'operazione della
"Cameo" sia stata concentrata sull'acquisizione del marchio e che,
a seguito di tale strategia - come dichiara la stessa società - la
permanenza in Valle di una unità produttiva sembra avere limitate
possibilità, indipendentemente dagli strumenti e dagli incentivi
che possono esserle posti a disposizione. Per quanto riguarda la
tutela dei lavoratori, va sottolineato come la "Cameo", sia durante
gli incontri, che nella stessa nota sopraccitata, ha sottolineato
l'intendimento di operare al meglio nell'interesse e nei confronti
di tutti i lavoratori appartenenti al ramo di azienda acquisito,
utilizzando gli strumenti che la legge e il contratto pongono a
disposizione a tal fine. Da parte della Regione vi è l'intendimento
di organizzare nei prossimi giorni un incontro con la "Cameo" e le
organizzazioni sindacali, per valutare ogni possibile soluzione,
chiedendo alla società di non anticipare il trasferimento della
produzione rispetto ai tempi indicati inizialmente: questa come
ipotesi di minima, ovviamente.
In ultimo, riguardo alla "Bertolini", sono state avviate le
procedure per il recupero dei finanziamenti erogati e l'azienda ha
manifestato con lettera, che ha inviato all'Assessorato,
l'intenzione di presentare un nuovo progetto industriale. Non
appena questo progetto ci sarà presentato, saremo disponibili,
unitamente a Finaosta, per fare una valutazione di merito rispetto
alle proposte che "Bertolini" intenderà fare per potenziare le
proprie attività, che attualmente si svolgono nello stabilimento di
Champdepraz.
Président
La parole au Conseiller Lanièce.
Lanièce (SA)
Nella risposta l'Assessore non mi ha detto
però quali erano le richieste avanzate dalla multinazionale, come
chiedevo al punto 2: non ci sono state richieste o forse si è
dimenticato…?
(chiarimento dell'Assessore Ferraris, fuori
microfono)
… solo per capire, va bene.
Prendo atto di questa risposta. Ovviamente questa interrogazione
è stata fatta per avere ulteriori informazioni in merito a questa
vicenda, che il sottoscritto sta seguendo da vicino, anche perché
riguarda il mio paese. La cosa importante era focalizzare
l'attenzione su quello che è il problema creato da questa vicenda,
che è esclusivamente il problema occupazionale, perché mi risulta
che in questi giorni la "Bertolini" abbia pagato quello che doveva
pagare…
Ferraris
(fuori microfono)
…
annunciata…
Lanièce (SA)
… annunciata, è
ovvio… comunque è stata annunciata la
restituzione di tutti i contributi, per cui, dal punto di vista
finanziario, la situazione si è chiusa. Come dicevo, la cosa più
importante e che sta a cuore al sottoscritto è il problema
occupazionale.
Su questo punto ci sono due possibilità: una è quella di mettere
in atto tutte le procedure per la difesa dei lavoratori - e quindi
applicare le leggi in vigore che riguardano la difesa delle
maestranze - e la seconda è quella di valutare in questi incontri
che ci sono stati con la "Cameo" e che ci saranno ancora - come ha
annunciato l'Assessore - se c'è la possibilità di mantenere la
"Cameo" in Valle d'Aosta, con la presentazione di proposte
finalizzate a far sì che la multinazionale tedesca veda
favorevolmente la possibilità di mantenere una linea produttiva,
seppur minima, presso lo stabilimento di Champdepraz, che è di
proprietà della "Bertolini".
Spero che con questi incontri in programma si riesca a
convincere la "Cameo" a continuare una linea produttiva in Valle,
pur sapendo che il colosso tedesco ha a Desenzano un grosso
stabilimento, dove ha tutto l'interesse di produrre, per evitare
un'ulteriore diversificazione dei siti produttivi. Penso però che
ci sia la possibilità di agire in questa direzione e penso che
questo sia il compito giusto dell'Amministrazione regionale, in
modo particolare dell'Assessore all'industria, perché ritengo che
anche a lui stia a cuore il cercare di dare una soluzione al
problema che ha colpito la bassa Valle.
Mi auguro che ci sia da parte di tutti il massimo sforzo per
trattenere la "Cameo" in Valle, in modo che possa non solo rimanere
fino al 31 dicembre, che è la richiesta minima - come diceva
l'Assessore - ma anche continuare la sua attività in Valle d'Aosta,
con una linea produttiva, seppure minima, in modo da tenere
occupate tutte le persone che adesso sono trasferite alla "Cameo",
visto che una buona parte dovrebbe essere riassorbita dal nuovo
progetto della "Bertolini".
L'importante è dare un segnale della ricerca da parte
dell'Assessorato di tutte le sinergie, per far sì che la "Cameo"
possa rimanere, anche perché questa è un'industria famosa; penso
sia opportuno cercare di mantenere un'industria che, con il suo
nome rinomato, può sempre dar lustro alla nostra regione. Con
questo invito e con l'auspicio che, non appena si sarà fatto questo
ultimo incontro decisivo, l'Assessore porti il problema all'interno
della commissione competente, in modo da illustrarci se si è
riusciti "in extremis" a trovare un accordo positivo con la
"Cameo", chiudo il mio intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK