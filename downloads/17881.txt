Consiglio Regionale della Valle d'Aosta - Oggetto del Consiglio n. 2123 del 12 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
RICERCA
Precedente
Successivo
Resoconto integrale del dibattito dell'aula
Oggetto del Consiglio n. 2123 del 12 luglio 2001 - Resoconto
OGGETTO N. 2123/XI Impegno per la raccolta e
l’utilizzo del sangue del cordone ombelicale delle
partorienti. (Approvazione di mozione)
Mozione Premesso:
- che il cordone ombelicale, che normalmente viene gettato,
contiene sangue ricco di cellule staminali, le quali sono identiche
a quelle presenti nel midollo osseo e sono indispensabili per la
cura di numerosi casi di leucemia e linfomi;
- che l’individuazione di cellule staminali
emopoietiche nel cordone ombelicale costituisce una scoperta
scientifica di rilevanza estrema e ha modificato la storia del
trapianto di midollo osseo;
- che il prelievo del cordone ombelicale, previo consenso
dell’interessata, viene effettuato contestualmente
al parto mediante un’operazione semplice e rapida
che non procura alcun rischio e sofferenza al neonato e alla
madre;
- che il cordone ombelicale deve essere tempestivamente inviato
in appositi centri denominati "banche di sangue cordonale" per le
analisi del caso e la conservazione in speciali contenitori
refrigerati;
- che l’Ospedale di Aosta non risulta attualmente
pronto all’effettuazione sistematica di tali
prelievi;
tutto ciò premesso
Il Consiglio regionale
Impegna
l’Assessore alla Sanità:
1) a provvedere, insieme alle autorità sanitarie competenti,
alla rimozione di tutti gli impedimenti tecnici, sanitari e/o
burocratici che oggi non consentono, presso la struttura
ospedaliera regionale, una donazione sistematica del sangue del
cordone ombelicale e un suo utilizzo finalizzato a salvare molte
vite umane;
2) a promuovere, attraverso un’adeguata campagna
di sensibilizzazione, la pubblica conoscenza delle opportunità
offerte dalla raccolta e dall’utilizzo del sangue
del cordone ombelicale per la sopravvivenza di soggetti affetti da
patologie oncologiche e per il generale miglioramento della qualità
della vita.
F.to: Tibaldi - Lattanzi - Frassy
Président
La parole au Conseiller Tibaldi.
Tibaldi (FI)
Secondo recenti dati ISTAT ogni anno nascono
in Italia oltre 500 mila bambini e ognuno di loro è potenzialmente
un piccolo donatore di sangue del cordone ombelicale, organo che
per nove mesi nutre il bambino nel ventre materno.
Questo sangue è ricco di cellule staminali, ossia di cellule
madri che risiedono normalmente nel midollo osseo e che, attraverso
processi di moltiplicazione, producono globuli bianchi che ci
difendono dalle infezioni, globuli rossi che trasportano ossigeno e
le stesse piastrine, contenute nel midollo osseo, indispensabili
per la cura delle leucemie e dei tumori del sangue, più frequenti
nell’età infantile.
In Italia si verificano ogni anno 350-400 nuovi casi di leucemia
in pazienti compresi in età fra zero e quindici anni, non siamo in
possesso dei dati relativi alla Valle d’Aosta, sarà
l’Assessore eventualmente a ragguagliarci in
merito.
L’atto del prelievo del sangue del cordone
ombelicale è estremamente semplice e viene effettuato sia nei parti
spontanei, sia nei parti cesarei. Si procede al prelievo dopo che
il cordone è stato reciso e il bambino fisicamente è stato staccato
dalla madre; si incanula la vena ombelicale e si lascia defluire il
contenuto in una sacca sterile: un'operazione relativamente
semplice. Tutto questo deve avvenire in un tempo ristretto, circa
quindici minuti, ossia il tempo che impiega il sangue placentare a
coagulare.
Questa operazione non presenta alcun tipo di rischio né per il
bambino né per la madre e consente di recuperare sangue cordonale
che diversamente verrebbe buttato. Una volta raccolto, il sangue
deve pervenire al laboratorio della Banca placentare per essere
trattato entro le 24 ore successive al prelievo. Tecnicamente il
problema si innesta a questo punto, cioè nella restrizione dei
tempi dal momento del prelievo al momento del trasferimento al
laboratorio accreditato.
Per conservare adeguatamente il sangue cordonale sono stati
creati in Italia appositi centri denominati "Banche di sangue del
cordone ombelicale". Le partorienti favorevoli alla donazione del
proprio cordone devono sottoscrivere un apposito modulo di
consenso. Queste Banche del sangue cordonale mettono in atto tutti
i sistemi di controllo necessari per garantire la conservazione e
il rilascio di unità di sangue idonee all’uso
terapeutico.
Attualmente in Italia sono operative sette banche regionali, una
delle quali è proprio a Torino, presso il Dipartimento di
Onco-Ematologia e Immuno-Infettivologia dell’Azienda
ospedaliera S. Anna. In Piemonte sono accreditati undici istituti
per la raccolta del sangue cordonale.
Sarebbe interessante che anche il Presidio ospedaliero aostano
si attrezzasse in merito, perché? Perché penso che non sia
difficile intendere i principi che hanno ispirato la presentazione
di questa mozione da parte del gruppo di Forza Italia, mozione che
ha una forte valenza etico-scientifica che non politica.
L’Ospedale di Aosta non risulta attualmente
pronto all’effettuazione sistematica di tali
prelievi. Come ho anticipato prima, si tratta di prelevare il
sangue, custodirlo in una sacca sterile e trasferirlo nei tempi
tecnici necessari all’Ospedale di Torino, dove è
stata istituita la Banca.
I costi per questo servizio penso siano ridotti ai minimi
termini, proprio ieri abbiamo parlato di costi di "spesa
sanitaria", sappiamo che anche questo servizio, qualora venisse
istituito e accolto dal Consiglio con l’approvazione
di questa mozione, comporterà una spesa, ma si tratta di una spesa
minimale per far fronte a problemi decisamente elevati per bambini
che soffrono di leucemia o comunque di tumori infantili. Non solo,
oltre all’aspetto della fondamentale tutela della
vita umana, sappiamo che la cura di queste malattie gravi ha un
costo sociale che si presume decisamente più elevato che non quello
necessario all’effettuazione di questi prelievi del
sangue cordonale.
Cosa si chiede con questa mozione? Due cose essenzialmente. La
prima di provvedere alla rimozione degli ostacoli che in questo
momento non consentono di poter effettuare presso la struttura
ospedaliera regionale una donazione sistematica del sangue del
cordone ombelicale e il suo utilizzo finalizzato a salvare molte
vite umane; la seconda, di promuovere attraverso un'adeguata opera
di sensibilizzazione la pubblica conoscenza delle opportunità
offerte dalla raccolta di questo sangue, che come ripeto è ricco di
cellule staminali, più che mai utile per la sopravvivenza di
soggetti che sono affetti da patologie oncologiche, e che quindi
serve per il generale miglioramento della qualità della vita.
Ritengo che, anche se sinteticamente, la mozione contenga nelle
sue premesse e nelle sue impegnative gli elementi necessari per
sottolineare la valenza etica e scientifica di questa proposta.
Président
La discussion est ouverte.
La parole à l’Assesseur à la santé, au bien-être
et aux politiques sociales, Vicquéry.
Vicquéry (UV)
Per concordare in pieno con
l’impostazione data dal Consigliere Tibaldi, e non
lo faccio, Consigliera Squarzino, per avvicinarmi a Forza Italia,
ma semplicemente perché ne condivido in pieno la valenza etica e
scientifica. È un argomento che è in discussione
all’interno delle strutture dirigenziali
dell’USL dal mese di novembre scorso,
l’ho seguito a distanza, sta per concludersi, ma
condivido l’opportunità che il Consiglio regionale
si impegni formalmente da questo punto di vista.
Proprio per questo motivo sarei dell’idea di
emendare la mozione e cioè, fermo restando i primi quattro
capoversi, cancellare il quinto capoverso delle premesse e
sostituirlo con:
"? che l'Azienda USL si è attivata per definire
le procedure con la Banca di sangue placentare del Dipartimento di
Onco-Ematologia e Immuno-Infettivologia Pediatrica dell'Università
di Torino; che, a tal uopo, l'unità budgetaria di
Ostetricia-Ginecologia ha fatto partecipare due medici ad un corso
formativo presso l'Ospedale Regina Margherita di Torino;"
e
qui, purtroppo, Consigliere Beneforti, bisognerà fare una
convenzione per poter fare questo
"? che in data 4 luglio 2001
il suddetto Dipartimento ha formalmente confermato l'uso non
commerciale e senza fini di lucro del sangue cordonale, tutto ciò
premesso il Consiglio regionale impegna l’Azienda
USL"
e non l’Assessore perché è ancora più
forte, a mio giudizio,
"a procedere con celerità alla
sottoscrizione del protocollo per la raccolta del sangue cordonale
col Dipartimento di Onco-Ematologia e Immuno-Infettivologia
Pediatrica dell'Università di Torino; a promuovere
un’adeguata opera di sensibilizzazione nei confronti
delle partorienti circa l'opportunità di acconsentire alla raccolta
stessa"
perché, come si sa, è necessario il consenso
informato.
Il secondo punto è perché non riteniamo che sia necessaria una
campagna pubblicitaria in senso stretto, perché il tema si pone nel
momento in cui la puerpera si presenta nelle strutture sanitarie,
dal Consultorio in poi, per cui è in quella sede che a nostro
parere bisognerebbe fare questa opera di sensibilizzazione, a
fronte di 970 nascite nel 2000 in Valle d’Aosta,
nascite che per fortuna sono in crescita negli ultimi due anni.
È chiaro che il sangue non sempre potrà essere raccolto perché
le modalità di trasporto presuppongono che venga crioprecipitato,
cioè congelato entro le 36 ore. Si farà in modo che si possano
concordare le modalità con l’Ospedale Regina
Margherita, in modo tale che ci sia la certezza che il sangue
prelevato venga raccolto. In questo senso si chiedeva
all’Ospedale di definire una sorta di linea
preferenziale per il sangue valdostano. Così non è possibile,
l’importante è comunque avere certezza che venga
congelato nelle sedi opportune.
Se i proponenti ritengono che questi emendamenti siano
accoglibili, possiamo distribuire il testo e darlo come testo
presentato a livello di Consiglio regionale.
Président
La parole au Conseiller Tibaldi.
Tibaldi (FI)
Le modificazioni proposte
dall’Assessore alla mozione del gruppo di Forza
Italia non cambiano il contenuto della medesima, quindi non possono
che essere accolte. Anzi, direi che l’arricchiscono
sotto il profilo cognitivo di alcuni fatti che non potevamo
conoscere.
Sappiamo che per procedere al prelievo del sangue cordonale è
necessaria la massima collaborazione di ginecologi e di ostetriche,
oltre che delle partorienti nel momento in cui acconsentono alla
cessione del cordone ombelicale.
In questo caso gli emendamenti proposti fanno riferimento ai
rapporti già intercorsi tra il Dipartimento di Onco-Ematologia e
Immuno-Infettivologia di Torino e le autorità sanitarie competenti
a livello di Aosta. Questo non può che farci piacere. Sappiamo che
il 4 luglio scorso il Dipartimento di Torino ha confermato
l’uso non commerciale, ma questo direi che fosse
scontato, e senza fini di lucro del sangue cordonale. La novità è
che nell'impegnativa si rivolge all'USL, non ci era dato conoscere
che il Consiglio regionale potesse impegnare con un suo atto anche
l'Azienda sanitaria locale; ne prendiamo atto favorevolmente per il
futuro.
Il nostro interlocutore politico normalmente è
l’Assessore o la Giunta, oggi prendiamo atto che
anche l’Azienda USL può essere in questi casi
impegnata. È l’evoluzione dei tempi?
(interruzione dell’Assessore Vicquéry, fuori
microfono)
? ha cambiato l’Assessore? Poteva costituire un
precedente pericoloso. Come preferisce l’Assessore,
se oggi è così magnanimo di sentire di impegnare anche
l’USL?
L’impegnativa direi che è sostanzialmente
immutata, viene ribadita la celerità per la sottoscrizione di
questo protocollo che dovrebbe essere l’atto formale
iniziale che permetterà la rimozione degli impedimenti che tuttora
sussistono.
Non vorremmo che la sottoscrizione del protocollo sia
considerata come obiettivo raggiunto, perché a questa devono
seguire degli atti concreti. E l’opera di
sensibilizzazione va intesa nel senso non di una campagna
pubblicitaria vera e propria, ma del mettere a conoscenza le
partorienti di questa opportunità che viene offerta, più che a
loro, ai bambini che possono ricevere in donazione il prezioso
sangue ricco di cellule staminali.
Il gruppo di Forza Italia quindi concorda con le proposte di
emendamento dell’Assessore Vicquéry alla mozione
presentata.
Président
Je crois devoir souligner le fait que le texte
qui vient de nous être remis engage l’Azienda USL,
ce qui me paraît quand même contraire à la nature même de la
motion, qui vise à engager les organes de la Région.
Dans ce cas je proposerais de la reformuler:
"Impegna
l’Assessore alla sanità ad attivarsi affinché
l’USL: 1) proceda con celerità alla sottoscrizione
del protocollo per la raccolta del sangue cordonale con il
Dipartimento di Onco-Ematologia e Immuno-Infettivologia Pediatrica
dell'Università di Torino; 2) promuova un’adeguata
opera di sensibilizzazione nei confronti delle partorienti circa
l'opportunità di acconsentire alla raccolta stessa".
La coordination formelle sera effectuée tout de suite après.
Je soumets au vote la motion telle qu’elle a été
amendée:
Mozione Premesso:
- che il cordone ombelicale, che normalmente viene gettato,
contiene sangue ricco di cellule staminali, le quali sono identiche
a quelle presenti nel midollo osseo e sono indispensabili per la
cura di numerosi casi di leucemia e linfomi;
- che l’individuazione di cellule staminali
emopoietiche nel cordone ombelicale costituisce una scoperta
scientifica di rilevanza estrema e ha modificato la storia del
trapianto di midollo osseo;
- che il prelievo del cordone ombelicale, previo consenso
dell’interessata, viene effettuato contestualmente
al parto mediante un’operazione semplice e rapida
che non procura alcun rischio e sofferenza al neonato e alla
madre;
- che il cordone ombelicale deve essere tempestivamente inviato
in appositi centri denominati "banche di sangue cordonale" per le
analisi del caso e la conservazione in speciali contenitori
refrigerati;
- che l'Azienda USL si è attivata per definire le procedure con
la Banca di sangue placentare del Dipartimento di Onco-Ematologia e
Immuno-Infettivologia Pediatrica dell'Università di Torino;
- che, a tal uopo, l'U.B. di Ostetricia-Ginecologia ha fatto
partecipare due medici ad un corso formativo presso l'Ospedale
Regina Margherita di Torino;
- che in data 4 luglio 2001 il suddetto Dipartimento ha
formalmente confermato l'uso non commerciale e senza fini di lucro
del sangue cordonale;
Tutto ciò premesso
Il Consiglio regionale
Impegna
l’Assessore alla Sanità, Salute e Politiche
Sociali affinché l'Azienda USL:
1) proceda con celerità alla sottoscrizione del protocollo per
la raccolta del sangue cordonale col Dipartimento di
Onco-Ematologia e Immuno-Infettivologia Pediatrica dell'Università
di Torino;
2) promuova un’adeguata opera di
sensibilizzazione nei confronti delle partorienti circa
l'opportunità di acconsentire alla raccolta stessa.
Conseillers présents et votants: 26
Pour: 26
Le Conseil approuve à l’unanimité.
Sur ce point nous achevons les travaux de la matinée, la séance
reprendra à 16 heures dans l’après-midi.
La séance est levée.
La séance se termine à 12 heures 40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK