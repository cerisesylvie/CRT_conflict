Consiglio Regionale della Valle d'Aosta - Oggetto del Consiglio n. 2965 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2965 del 22 novembre 2023 - Resoconto
OGGETTO N. 2965/XVI - Interrogazione: "Interlocuzioni con i
sindaci e il ministro competente in merito all'elezione del nuovo
Presidente del Parco Nazionale del Gran Paradiso".
Marguerettaz (Presidente) -
Punto n. 27. Per la risposta,
la parola al presidente Testolin.
Testolin (UV) -
Quest'interrogazione mi dà modo, in
apertura, di ringraziare per quello che ha fatto fino a oggi il
Presidente uscente, ora Commissario, Italo Cerise, che dal 2011, in
maniera alternata con la carica di Presidente e Commissario
straordinario, ha gestito una situazione del Parco che si è evoluta
e che soprattutto, grazie alla sua presenza, ha segnato un momento
di crescita e di coesione importante all'interno dell'area Parco,
con un'unità trasversale tra tutti i Comuni valdostani e quelli
piemontesi, tredici Comuni, che hanno apprezzato unanimemente il
lavoro svolto dal Presidente.
Questi ha portato all'interno del Parco delle innovazioni
importanti: prima tra tutte l'approvazione del Piano del Parco che
dalla sua nascita non era mai stato approvato; quindi, trovando la
condivisione dei territori e delle due Regioni sulle quali insiste,
un marchio di qualità del Parco che è motivo di orgoglio e di
valorizzazione dei prodotti che nascono all'interno della nostra
area protetta; infine, soprattutto, per citarne ancora una, forse
la più importante, l'entrata nella Green List (GLPA), che
rappresenta i migliori 40-46 Parchi a livello mondiale e che il
Parco ha raggiunto con numeri importantissimi confermando la sua
presenza all'interno di questa Green List ininterrottamente dal
2014. Questo per significare come la coesione e l'unità d'intenti
all'interno del percorso diano dei risultati anche grazie a chi
dirige l'orchestra.
Per quanto riguarda invece la domanda specifica, potrei farle un
excursus di tutti i contatti che si sono avuti preliminarmente alle
decisioni messe sul piatto dal Ministero e che hanno presentato la
famosa terna nel mese di luglio, dove bisognava trovare un'intesa;
interlocuzioni che da parte dell'Amministrazione regionale
tendevano a capire quali fossero le indicazioni da parte dei sette
Comuni che fanno parte dell'area protetta nella nostra Regione e
anche gli intenti che potessero avere gli altri Comuni piemontesi
che, con i nostri Comuni, hanno un confronto periodico anche grazie
al tavolo della comunità del Parco che coinvolge tutti i 13 Comuni
che insistono sull'area protetta.
C'è stata tutta una serie di confronti che hanno portati a
confrontarci con il Presidente della Regione Piemonte esplicitando
- perché da parte nostra evidentemente non c'era nessun veto a
priori su nessuno - che la scelta che avrebbe dovuto essere fatta
doveva essere una scelta principalmente approvata dal
territorio.
Questo è stato sancito da lettere inviate al Presidente Cirio e
da confronti telefonici, prima e dopo l'invio della lettera dei
Sindaci, dopodiché l'evoluzione ha portato alla presentazione di
una terna dove c'è stato un confronto ancora informale rispetto ai
nominativi e rispetto alle indicazioni che arrivavano dal
territorio.
Non c'era accordo tra la Regione Piemonte e la Regione Valle
d'Aosta, che avrebbero dovuto esprimere un'intesa su un nominativo,
non c'è stata intesa al netto di quelle che erano state le
possibilità d'interlocuzione, che poi sono state anche abbandonate
e le comunicazioni sono arrivate anche un po' in ritardo; per
quanto ci concerne ci è stato messo a disposizione il nominativo
indicato da parte della Regione Piemonte.
Abbiamo, a nostra volta, scritto riguardo alla mancata intesa
rispetto al nominativo indicato, perché non era in linea con le
aspettative del territorio e l'abbiamo ribadito anche in risposta
alle osservazioni del Ministero, che poi ha indicato il nominativo
com'è, peraltro, nelle sue possibilità.
La scelta, se non c'è intesa, è in capo al Ministro competente,
per cui possiamo dire che alla fine di questo percorso, che non ci
vede assolutamente soddisfatti, la decisione è squisitamente
politica: noi riscontriamo una mancanza di delicatezza nei
confronti delle comunità del Parco che a tutt'oggi rappresentano
veramente il cuore pulsante di quest'istituzione e, senza una
condivisione con il territorio, crediamo che ci siano delle
difficoltà per lo meno a pensare di portare a casa gli stessi
risultati che abbiamo portato avanti negli ultimi 12 anni con una
Presidenza che invece era assolutamente condivisa.
Presidente -
Per la replica, la parola alla collega
Guichardaz.
Guichardaz E. (PCP) -
Ringrazio il Presidente perché mi
permette di fare altrettanto, per una volta ci troviamo concordi
nel dire che Italo Cerise sicuramente era non solo una persona
stimata ma una persona che ha saputo dare anche una visione diversa
al Parco e valorizzare quei Comuni che, in qualche modo, non solo
non vedevano più delle criticità nell'essere all'interno del Parco,
ma lo vedevano anche come un punto di forza e quindi hanno fatto
anche interventi importanti proprio sui loro territori.
Ribadisce quanto immaginavamo, quindi che è una nomina
squisitamente politica, a differenza di quanto è stato detto poche
settimane fa nell'Assise piemontese dove il Presidente Cirio un po'
si è smarcato da qualsiasi cosa dicendo: "Sarà una scelta del
Ministero", forse perché anche Comuni e Presidenti di Unioni dei
Comuni del Piemonte si erano un po' scagliati contro questa nomina
piovuta dall'alto.
Proprio perché era una nomina politica, in questo senso almeno
uno dei due parlamentari presenti a Roma forse poteva agire e
aiutare in qualche modo la Valle d'Aosta - e mi sembra che sotto
questo punto di vista il presidente Testolin non l'abbia citata -
perché sapendo la provenienza dell'attuale nominato, molto
probabilmente in quella sede si poteva anche utilizzare in qualche
modo l'aspetto politico di chi oggi siede a Roma e dovrebbe
rappresentare i Valdostani per cercare di portare a casa una nomina
maggiormente condivisa rispetto a quello che è stato e di cui anche
noi ci rammarichiamo.
OGGETTO N. 2966/XVU - Interrogazione: "Tempistiche della
consegna del rapporto contenente i dati e le valutazioni relativi
alla qualità dell'aria nei due versanti del Tunnel del Monte
Bianco".
Marguerettaz (Presidente) -
Punto n. 28 all'ordine del
giorno. Per la risposta, la parola al presidente Testolin.
Testolin (UV) -
La Consigliera Minelli interroga per
sapere quanti punti di misurazione della qualità dell'aria nella
Valdigne e nella Vallée dell'Arve siano stati programmati e dove
siano stati dislocati.
Come abbiamo avuto occasione d'illustrare, abbiamo ritenuto che
la chiusura del Traforo del Monte Bianco potesse costituire un
momento d'interesse per attuare e implementare le verifiche sulla
qualità dell'aria in Valle d'Aosta, in particolare lungo i
principali itinerari stradali e autostradali e prioritariamente
lungo le vie di adduzione del traffico leggero e pesante verso il
Traforo, in modo da disporre di dati certi e inequivocabili.
Ci siamo quindi rivolti all'ARPA Valle d'Aosta che già conduce
diverse attività di monitoraggio, affinché i dati raccolti nel
periodo della chiusura possano costituire una specifica base per
sviluppare comparazioni e riflessioni sulla situazione ambientale
dei territori attraversati dai flussi di traffico
internazionale.
Nello specifico, sui due versanti stanno operando due stazioni
di misure equipaggiate con analizzatori per la misura in continuo
di ossidi di azoto e di particolato atmosferico, sul versante
italiano in diretta prossimità della SS 26, direzione località
Entrèves di Courmayeur, dove è operativa la stazione di proprietà
della J.T.M.B. e i cui dati rilevatori sono costantemente
controllati.
Sul versante francese, lungo la nazionale 205, in località Les
Bossons, è operativa una stazione di misura gestita dalla ATMO
AURA.
Entro la fine dell'anno, verrà elaborato un primo rapporto con
l'analisi degli effetti della qualità dell'aria in questo primo
periodo di chiusura.
A partire dal mese di gennaio 2024 avrà inizio una campagna di
monitoraggio della durata di un anno, in accordo con
l'Amministrazione comunale di Courmayeur, realizzata con un
laboratorio mobile dotato di strumentazione, con particolare
riferimento alle misure di particolato atmosferico e degli ossidi
di azoto, anche per avere un quadro delle esposizioni dei cittadini
alle diverse fonti di emissioni, come il riscaldamento domestico o
le attività artigianali produttive locali o il traffico.
Sono inoltre previste misure aggiuntive innovative, ad esempio
con l'utilizzo di strumentazione, per effettuare analisi chimiche
aggiuntive su campioni di particolato raccolti in periodi
rappresentativi delle diverse situazioni di traffico, a Tunnel
aperto o chiuso, e per seguire sul particolato atmosferico
determinazioni analitiche per individuare i principali composti
organici in metalli pesanti e ioni.
Verrà inoltre effettuata una prima indagine conoscitiva sul
potenziale ossidativo del particolato.
La seconda domanda chiede: "Quali sono i tempi programmati per
la consegna del rapporto contenente i dati raccolti sui due
versanti del Tunnel del Monte Bianco e le valutazioni effettuate".
Premesso che nell'autunno 2024 è prevista una nuova chiusura del
Traforo (cantiere-test, sulla volta della galleria), i risultati
delle misure delle analisi di laboratorio saranno oggetto di
confronto ed elaborazioni comuni con quelli ottenuti nei territori
coinvolti sui versanti italiano e francese.
Ricordo infatti che, tra gli obiettivi che ci siamo posti,
figura anche il confronto con i dati relativi alla direttrice da e
verso il Traforo del Fréjus e nella Vallée de la Maurienne. Un
primo rapporto sarà quindi consegnato entro il primo semestre
2024.
Presidente -
Per la replica, la parola alla collega
Minelli.
Minelli (PCP) -
A proposito del monitoraggio sulle
ricadute ambientali della chiusura del Tunnel, eravamo già
intervenuti a ottobre, infatti il Presidente ci aveva spiegato che
era previsto uno specifico intervento di ARPA nella situazione, non
eravamo però entrati nei dettagli, da qui l'interrogazione che
abbiamo presentato.
Lei adesso, Presidente, ha detto che sui due versanti ci sono le
due stazioni di monitoraggio; queste due stazioni di monitoraggio,
una sul versante italiano, una sul versante francese, già c'erano,
non sono una novità, sono i due punti che tradizionalmente, almeno
dal disastro del 1999, sono presenti.
Poi, se ho capito bene, lei ha detto che ci saranno dei
monitoraggi con laboratori mobili, in intesa con il Comune di
Courmayeur.
Perché un monitoraggio sia puntuale ed efficace, è necessario
che questi punti siano mantenuti e che comunque, rispetto a quello
attuale (parlo del versante italiano) di Courmayeur, siano
implementati. Lei ha poi detto che il laboratorio mobile sarà anche
utile per fare dei rilievi sulle emissioni dal punto di vista
dell'uso del riscaldamento, eccetera.
Io penso che bisogni essere molto puntuali: se ci sono almeno
tre punti di rilevamento in Valdigne, il monitoraggio può avere un
senso e un tipo di risultato, altrimenti io non ritengo che sia un
vero e proprio monitoraggio specifico.
Lei poi ha parlato del punto al di là del Tunnel, però quello
che io non ho capito, ma non credo che lei lo abbia detto, è se si
sono definiti, oltre che con il Comune di Courmayeur, degli accordi
anche con "Air des deux Savoies",
che è l'organismo
corrispondente alla nostra ARPA.
Sui tempi di consegna, entro il primo semestre del 2024, questo
rapporto che mi sembra lei abbia detto riguarda anche però la
comparazione con il Fréjus e tutte le altre cose che ci aveva
spiegato l'altra volta.
Quello che io vorrei capire è se riguardo al tratto di cui
abbiamo richiesto è possibile avere dei dati anche più ravvicinati
nel tempo, monitoraggi mensili, per quello che riguarda la nostra
tratta ovviamente, quello che ci interessa tra la Valdigne e
l'altra parte.
Poi, certo, le comparazioni con il Fréjus e le altre zone, sono
un di più, però mi sembra che sulla questione del monitoraggio
nella Valdigne, forse bisognerebbe avere delle stazioni fisse e
implementate rispetto a quelle che ci sono oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK