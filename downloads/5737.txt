Consiglio Regionale della Valle d'Aosta - Oggetto del Consiglio n. 160 del 24 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 160 del 24 novembre 1983 - Resoconto
OGGETTO N. 160/VIII - ESAME DELLA SITUAZIONE VENUTASI A
CREARE PRESSO LA CASA DA GIOCO DI SAINT-VINCENT -
(Prosecuzione
e chiusura dibattito).
PRESIDENTE:
La parola al Consigliere Torrione, ne ha
facoltà.
TORRIONE - (P.S.I.):
Signor Presidente,
Signori Consiglieri, è forse il caso di ripetere un detto
latino: "mala tempora currunt" in tutti i sensi. Una piccola
reminiscenza classica! In effetti, l'attenzione con cui è stato
seguito il dibattito stamattina, le novità che sono emerse, alcune
coraggiose denunce, le sfide lanciate contro un certo tipo di
amministrazione, contro l'omertà a favore della verità e della
chiarezza, contro un ritorno a sistemi più rigorosi, tutto questo,
a mio avviso, non può non lasciare un segno, ma costituisce un
fatto politico di notevole importanza, anche perchè stamani questa
invincibile armata rappresentata dall'attuale maggioranza, questa
che sembrava una poderosa macchina da guerra, una corazzata simile
alla "Viribus Unitis", ha subito qualche cedimento, si è aperta
qualche falla e c'è stato un primo tentativo di ammutinamento.
Vedremo poi di che tipo di ammutinamento si tratta, se la rotta
sarà recuperata oppure se si tratta veramente di un principio di
affondamento. Lasceremo trarre alle forze di maggioranza le
conseguenze, noi siamo qui per recitare un nostro ruolo, non troppo
modesto, Consigliere Pedrini.
Fino a stamani questo Consiglio, per lo meno alcuni Consiglieri,
hanno recitato la parte dei "peones". Io credo che si sia, se non
altro, invertita una tendenza. Stamani c'è stata una maggiore
attenzione verso coloro che stanno da questa parte ed è giusto che
sia così, perchè - lo sottolineerò dopo nel mio intervento - questo
Consiglio deve riappropriarsi appieno di tutte le sue competenze. I
tempi delle mortificazioni sono finiti. Mi sembra che da stamani,
anche coloro che stanno nella maggioranza, abbiano avvertito che
non si può andare oltre.
Il guanto della sfida è stato lanciato, vedremo se sarà
raccolto!
Detto questo (su questo argomento più specificatamente politico
torneremo anche dopo) voglio precisare, per tornare all'argomento
che ci vede qui riuniti in seduta straordinaria e cioè le vicende
del Casinò di Saint-Vincent, che chi è venuto ad assistere a questo
Consiglio con la segreta speranza di conoscere, attraverso le mie
parole e quelle dei miei compagni di Gruppo, ulteriori particolari
sulla vicenda del Casinò, oppure con la speranza di potere
assistere ad uno scontro all'ultimo sangue tra maggioranza e
minoranza, credo che uscirà da quest'aula piuttosto deluso.
Noi non abbiamo infatti rivelazioni sensazionali da fare e non
abbiamo la volontà e la vocazione di processare nessuno. Noi
vogliamo molto più semplicemente, fare chiarezza nella più rigorosa
obiettività possibile, senza peraltro instaurare un clima da
crociate, senza fare dello scandalismo gratuito (non è nel nostro
costume), senza fare dello sciacallaggio politico (lo diciamo ad
alta voce perchè, avendolo subito in altri tempi sulla nostra
pelle, sappiamo bene quanto sia doloroso ed allo stesso tempo
improduttivo) ed infine senza fare delle catastrofiche
previsioni.
Non abbiamo mai avuto, Signor Presidente, la vocazione dei folli
predicatori di sventure, anche perchè non abbiamo la successiva e
conseguente aspirazione di essere martirizzati e bruciati sulla
pubblica piazza, nè tanto meno vogliamo che si instaurino nei
nostri confronti dei processi di beatificazione. Lasciamo ad altri
questo ruolo. Però non possiamo evitare di dire che questo è
indubbiamente un momento drammatico nella storia della nostra
Regione.
Proprio per questo fatto, perchè ne avvertiamo tutta la
drammaticità, occorre che questo argomento sia affrontato con
estremo senso di responsabilità e con il massimo rigore. Usiamo una
frase cara agli amici repubblicani: "esiste una emergenza di
carattere morale tanto più delicata e difficile, in quanto il
fenomeno mafioso sembra avere germinato anche nella nostra terra e
nell'ambito della nostra Comunità. Una Comunità che fino ad ieri
era fortunatamente e felicemente estranea a contaminazioni di
questo tipo".
Proprio per questa luminosa tradizione che ha questa nostra
terra noi riteniamo sia necessario, in questo momento, scuotere le
coscienze di tutti gli onesti, non per fare del facile moralismo,
ma per creare un argine insormontabile di fronte a tanto tragico
pericolo. Il pericolo esiste e lo si può toccare con mano.
La collettività regionale, il popolo valdostano, per storia, per
tradizione, per cultura, - e qui condivido l'analisi fatta stamani
dall'amico Consigliere Maquignaz - per modo di essere e di vivere è
provvista di sufficienti anticorpi, tali da renderla immune
dall'eventualità che il cancro mafioso intacchi i suoi gangli
vitali.
Pertanto, la nostra funzione, come Consiglieri regionali, come
espressione massima della collettività valdostana, come simbolo del
nostro sistema di autogoverno, è quella di contribuire a
rinsaldare, a rendere invalicabile questa barriera protettiva con
comportamenti e azioni improntate al desiderio di non lasciare
alcuna zona d'ombra, di riportare tutto alla luce del sole al fine
di evitare equivoci tra intendimenti e possibilità di dubbie
interpretazioni.
Dobbiamo cioè, con un rigore morale assoluto, affrontare e
definire quello che è "l'affaire Casino", non per fare del facile
scandalismo, ma per cercare la verità, impresa improba e difficile.
E attraverso la ricerca della verità ridare tranquillità, serenità
ai cittadini valdostani che sono stati profondamente turbati da
questa vicenda. E' con questo stato d'animo che noi tutti - credo
di interpretare i desideri dell'intero Consiglio, qualcuno lo ha
già espresso stamani - attendiamo fiduciosi i risultati
dell'inchiesta in corso. Ci attendiamo da questa inchiesta una
giusta e sollecita conclusione allo scopo di accertare precise
responsabilità, che consentano di inchiodare i colpevoli, ma
consentano anche di evitare, qualora le accuse dovessero risultare
infondate, penose carcerazioni preventive.
Diciamo con senso di profonda responsabilità, come Partito che
ha sempre tenuto alta in ogni occasione la battaglia dei diritti
civili, che ci sembrava opportuno ricordarlo anche in questa
occasione.
La giustizia, quindi, faccia il suo corso. Io ho apprezzato lo
sforzo compiuto stamani, per la ricostruzione dei fatti di questa
brutta storia, di questo brutto pasticciaccio, ma noi non ci
soffermeremo oltre, diciamo che è un problema che riguarda una
autorità che è diversa dalla nostra.
Noi non vogliamo esprimere valutazioni o formulare giudizi o
ipotesi che, giuste o errate che siano possano, non dico
influenzare, ma costituire una indebita intromissione nella sfera
di competenza del potere giudiziario. La suddivisione rigorosa dei
poteri è uno dei presupposti della democrazia: Montesqieu
insegna.
Ci occuperemo pertanto di questa vicenda, e lo vogliamo dire a
voce alta, esclusivamente per gli aspetti che sono di nostra
stretta competenza, per ciò che noi tutti - qui coinvolgo tutti con
gradualità e con priorità diverse, ma tutti noi abbiamo qualche
responsabilità - per ciò che si poteva fare e non è stato fatto,
per la leggerezza e la superficialità con cui si sono affrontate
certe situazioni, per una certa atmosfera di permissivismo e di
accondiscendenza e di disinvoltura che, a volte, abbiamo notato
nell'amministrare e nel non controllare.
Abbiamo parlato di leggerezza; ebbene, la Giunta e la
maggioranza mi consentiranno di ricordare quanto è successo nella
seduta del 7 di questo mese, quando in quest'aula non si sono
levate le voci che si sono levate questa mattina e che noi abbiamo
apprezzato, ma con una certa nonchalance, con l'idea di essere
trattati come degli scolaretti un pochino indisciplinati, abbiamo
sentito da alcuni banchi della Giunta, soprattutto, che sull'affare
Casinò non c'era niente di losco da riscontrare, che il Ministro
Scalfaro era un personaggio rigoroso sì, ma che voleva demonizzare
un po' il gioco. Noi in quell'occasione ci siamo resi conto che,
tutto sommato, sulla Valle d'Aosta stava calando una nube tossica
che poteva ammorbare tutta la nostra atmosfera; ebbene, in sostanza
si è detto che tutto andava bene, i controlli, quei pochi che erano
stati fatti, non avevano dato esito, c'era sì qualche banconota che
era sfuggita al controllo, ma era tale la massa di denaro, e la
maggioranza - lo devo ridire con rincrescimento, perchè con
altrettanto compiacimento dirò poi alcune cose - in quell'occasione
si è chiusa a riccio, è stata impenetrabile. La proposta di
nominare una Commissione senza dubbio non avrebbe evitato quello
che poi è successo, ma avrebbe dimostrato una diversa attenzione
del Consiglio regionale nei confronti di quello che ci stava per
piombare sulla testa. Tutto andava bene; poi, tre giorni dopo, un
battaglione della Guardia di Finanza, 349 uomini con le
mitragliette, hanno bloccato Saint-Vincent ed è successo quello che
è successo.
Se è vero, e questo lo dobbiamo dire con tono ironico ma anche
con amarezza, che "il ridicolo uccide più della spada" allora
questa maggioranza avrebbe dovuto celebrare il suo funerale
politico da almeno 15 giorni, a meno che non abbia improntato le
proprie regole di vita imitando un motto che è del Partito
Socialista: "l'ottimismo della volontà nell'ottimismo della
superficialità". Se questo è avvenuto le responsabilità non sono
assolutamente nostre.
C'è da chiedersi: perchè questo atteggiamento? Perchè quasi
questo senso di fastidio? Ciò meriterebbe una introspezione di tipo
psicologico diverso, perchè in effetti, c'è questo atteggiamento
dell'autonomia valdostana di rinchiudersi in sè stessa, non appena
la si guarda, o si tenti di guardarla, attraverso gli occhi dei
suoi cespiti economici. Lo abbiamo visto in occasione della
discussione dei 2/10 famosi. C'è la sensazione che le fonti che
procurano ricchezza non debbano, per qualche verso, essere
controllate. C'è un atteggiamento da l'avaro di Molière che si
ripiega su sè stesso, che nasconde perchè..... Perchè deve
nasconderlo? Non ho capito! Quasi fosse valido quel detto che ogni
tanto si legge sui tram: "procura dei soldi, quindi non disturbate
il manovratore". Perchè questo atteggiamento?
Questo atteggiamento del non disturbo al manovratore c'è ed
esiste anche per problemi molto più piccoli di questo, come ad
esempio per il tiro al piccione. Quando si è parlato in quest'aula
del tiro al piccione, (io sono dalla parte degli ecologisti) che è
espressione vergognosa di una attività sportiva che non esiste, lo
si è monetizzato, si è tentato di giustificarlo perchè il Consiglio
non poteva riprendere la sua deliberazione dicendo "lo abroghiamo".
Siamo l'unico paese in Europa ove si attui il tiro al piccione,
eppure nessuno lo ha contrastato seriamente.
Forse in tutti noi, piano piano, è venuta meno la volontà di
controllare, di fare, di dire. Bisogna uscire da questo sistema,
questi sono atteggiamenti che non sono tipici della nostra gente di
montagna,. è un atteggiamento di tolleranza che non dovrebbe
esistere tra la nostra gente.
E con questo noi veniamo qui, riprendendo una frase del
Presidente della Giunta, a "demonizzare l'esistenza del Casinò".
Tra l'altro saremmo ingiusti nei confronti della nostra storia se
usassimo un atteggiamento del genere, perchè la storia del Casinò è
parallela a quella della nostra autonomia.
Quando lo Stato usava veramente la mano pesante, quando non
c'era la certezza delle entrate, il Presidente illuminato trovò che
il Casinò era un cespite molto importante per le finanze della
Regione, ma qui ha ragione Riccarand nel dire che se era importante
allora, lo è un po' meno ora, visto che il riparto ha portato alla
Valle d'Aosta una quota finanziaria che non è più quella che ci era
assegnata.
Il Casinò c'è, è una entità economica e finanziaria importante,
non solo perchè si gioca, ma per l'attrazione turistica che
esercita. Certamente il Casinò non è un posto per educande o per
dame di San Vincenzo, bisogna capire che attorno al Casinò, visto
che si gioca d'azzardo, può crescere e prosperare un certo tipo di
sottobosco sul quale vorremmo tornare più tardi. Ma è altrettanto
vero che in un momento così drammatico per l'economia regionale,
sarebbe una follia ed una sciagura volerne la chiusura, visto che
nel bene o nel male, esso assicura circa mille posti di lavoro,
mancando i quali non so quale soluzione potrebbe trovare la nostra
Regione.
Forse sull'argomento Casinò vale la spesa di fare un'ulteriore
riflessione, peraltro già emersa stamani, e che ho ascoltato con
estremo piacere. Fino agli anni '70, prima del rinnovo dell'ultima
convenzione, eravamo abituati ad avere un Casinò che aveva una sua
caratteristica ottocentesca, se vogliamo. Il Casinò aveva una sua
struttura, aveva una sua dimensione che è stata totalmente
stravolta nel momento in cui sono entrate in funzione altre due
convenzioni: quella rinnovata del '78 e quella dei giochi americani
con la SAISET.
Noi abbiamo continuato a trattare il Casinò come se fosse quello
del Conte Cotta, mentre invece, sotto i nostri occhi, esso è
diventato il più grande Casinò d'Europa. E visto che il Casinò non
è un convitto per educande, occorreva che fossimo molto più
solleciti e più avveduti nei controlli.
Forse nessuno di noi si è reso conto appieno di quale macchina
infernale avessimo a 26 Km. dal capoluogo. Invece il Casinò ha
continuato ad essere controllato con un corpo dei controllori che
era quello del 1967, visto che l'organico risale ad allora; intanto
questa specie di monumento si ingigantiva, diventata addirittura
risplendente al sole della Valle d'Aosta, diventava il centro
Congressi della nuova Europa fino a che un bel giorno, di colpo,
abbiamo scoperto che forse, a quel che si dice, il centro congressi
è della Nuova Famiglia.
Si è cercato e si è fatto uno sforzo - e lo abbiamo apprezzato -
per dare all'esistenza del Casinò una nuova filosofia, quella di
illudere, non di ledere; poteva essere un tentativo, da
incoraggiare sotto certi aspetti, per cambiare un pochino il suo
aspetto negativo, di macchina di vizio. Ma è stato un tentativo che
è rimasto incompiuto, non abbiamo ancora visto i risultati di
questa operazione di tipo culturale e di fronte a questo mostro dai
mille tentacoli il nostro controllo è rimasto molto modesto.
Il Casinò è cresciuto a dismisura anche nel suo aspetto fisico e
noi dovremmo occuparci prossimamente anche di questo suo
gonfiamento, di questa sua opera di ristrutturazione con due
delibere che sono all'esame del Consiglio di questa tornata, due
delibere che devono essere profondamente meditate e discusse, come
vanno rimeditate e discusse le convenzioni con la SITAV e con la
SAISET. C'è un intreccio di interessi tale che non ci si capisce
più nulla. Dobbiamo cogliere il grido di dolore del Consigliere
Maquignaz che stamattina con angoscia ha chiesto: "chi c'è dietro
la SAISET?" Questo suo interrogativo non può rimanere tale visto
che non è la prima volta che lo pone. Una volta per tutte bisognerà
dare una risposta. Io credo che una prima risposta sia già stata
data stamani, da tutta quella serie di dubbi, da quel modo pubblico
di interrogarsi dei singoli Consiglieri, dal fatto che il Consiglio
ha voluto ritornare ad essere l'elemento centrale della vicenda
politica valdostana, in un equilibrio dei poteri che vede da una
parte la Giunta e il suo Presidente e dall'altra il Consiglio.
Non stiamo ora ad addentrarci in particolari di carattere
tecnico, anche perchè diventeremmo ripetitivi, ma vogliamo citare,
proprio perchè il Consiglio deve ricordarsi di essere l'espressione
più alta della collettività valdostana, una frase di un filosofo
francese, Prandhon, cara a noi e agli amici dell'Union. Scrisse nel
giugno del 1848 a lato di una sua poco felice esperienza
parlamentare: "Io ho mancato per idiozia parlamentare al mio dovere
di rappresentante. Io ero là per vedere e non ho visto, per gettare
l'allarme e non ho gridato, io ho agito come un cane che non abbaia
alla presenza del nemico". Noi dobbiamo assumere questa frase
lapidaria come codice di comportamento, che pare abbia cominciato a
funzionare stamattina, e mi compiaccio con tutti quei Consiglieri
che, uscendo dal loro guscio, hanno saputo dire cose che in altre
occasioni non avevamo sentito.
Abbiamo apprezzato la difesa, chiamiamola d'ufficio, fatta dal
Consigliere Stévenin, che ha contestato la legittimità della
richiesta delle dimissioni di Andrione; dal suo punto di vista è
più che logico-che fosse così. Noi non ci soffermiamo su questa
argomentazione; non intendiamo fare strumentalizzazioni di sorta e
quindi questo discorso non ci tocca. Stévenin dice che vi è
l'esigenza di fare chiarezza su tutti gli aspetti del Casinò. Noi
concordiamo, come concordiamo sull'accorato appello del Consigliere
Maquignaz. I suoi toni non erano per niente apocalittici, ma erano
il sintomo preciso di uno stato d'animo. Il Consigliere Maquignaz
dice: "... Un fiume di fango che infanga l'intera Valle
d'Aosta...""Noi rischiamo di non essere più protagonisti del nostro
destino".
Direi che sono frasi sulle quali, al di là del fatto che noi
siamo Consiglieri regionali, dobbiamo meditare come valdostani. Un
discorso a parte merita l'intervento dell'amico Pedrini. Anche noi
siamo per la nomina di una Commissione di inchiesta e la chiederemo
a chiusura di questo intervento, ma se dobbiamo essere conseguenti,
il Consigliere Pedrini, con tutte le cose che ha detto stamani,
credo che di Commissioni di inchiesta ne dovrà chiedere più di
una.
Vorrei solo spendere una parola su una affermazione che forse
gli è scappata. E' una affermazione che riguarda il personale della
Regione: non mi sembra giusto, Consigliere Pedrini - forse io ho
interpretato male il senso ed il significato del suo dire - fare
una accusa generica. Credo che il discorso vada approfondito perchè
se ci sono sacche di inefficienza, è meglio rimuoverle, ma bisogna
anche apprezzare l'operato, in gran parte lodevole, dei dipendenti
regionali.
Anche sul problema dei controlli le precisazioni fatte da
Pedrini vanno rimediate; in particolare sarebbe il caso di
ritornare sopra al problema del personale ed al fatto che prima il
Segretario Generale era anche il capo del personale.
Non voglio strumentalizzare questo fatto, in primo luogo perchè
non lo voglio fare, ed in secondo luogo perchè il Consigliere
Fosson stamani più chiaro di così non poteva essere. Il collega
Fosson, con tutto il rispetto per la Giunta, ha lanciato un sasso
in piccionaia, ma ha detto alcune cose che non possono essere
sottaciute da chi sta in questa parte dei banchi, se non altro per
rendergli atto e merito per averle sapute dire.
Egli ha lanciato una sfida all'interno della maggioranza. Questo
è il fatto nuovo! Qui non sono più le voci dei Consiglieri "peones"
che erano clamanti nel deserto, qui siamo ad un Consigliere
Capogruppo della D.C. che ha chiesto cose precise, specifiche. Ha
detto che non bisogna avere più tanti riguardi, per questo mi
auguro che qualcosa, se non nella maggioranza perchè questo non è
compito nostro, almeno negli atteggiamenti, cambi sostanzialmente.
In questo senso va interpretata la voce unanime del Consiglio.
Certi modi di essere, eccessivamente tolleranti, non possono più
essere patrimonio di chi amministra la Regione autonoma Valle
d'Aosta.
Diciamo questo perchè in questo sforzo non dobbiamo lasciare
nulla di intentato, per ridare certezze ad una comunità che, tutto
sommato, è frastornata da eventi che l'hanno profondamente turbata
e anche mortificata.
Dobbiamo fare uno sforzo comune, e qui voglio accomunare la
maggioranza e la minoranza, per ridare un prestigio assoluto alle
nostre istituzioni regionali. Per far ciò dobbiamo eliminare ogni
ombra di sospetto e soprattutto questo clima pesante che grava
sulle nostre teste.
Dobbiamo ridare credibilità al nostro modo di gestire
l'autonomia, intervenendo con rapidità e con estrema decisione per
rimuovere gli ostacoli che possono impedire che sia fatta piena
luce su questa vicenda.
Prima di leggere l'ordine del giorno che presenterò alla
Presidenza credo sia opportuno, in questo che non è un momento dei
più felici della nostra storia, fare riecheggiare in quest'aula le
parole di un uomo col quale, quando era in vita, io sono sceso in
polemica sovente; nei miei ardori giovanili l'ho contestato
violentemente e mi accorgo ora di avere commesso in giovinezza
anche alcuni errori: parlo dell'Avv. Severino Caveri. Nel lontano
'48 scrisse alcune frasi che io voglio qui ripetere perché ci
servano per regolarci nel futuro di questa vicenda e soprattutto
per essere degni rappresentanti del popolo valdostano: "Une seule
chose: servir le pays. Vous ne devez pas être le serviteur du parti
jaune ni du parti bleu, de la société X ni du groupe financier Y,
mais vous devez être le serviteur de la Vallée d'Aoste".
Con questo spirito noi presentiamo questo ordine del giorno:
ORDINE DEL GIORNO
Il Consiglio regionale della Valle d'Aosta
Valutata la gravità della situazione determinatasi in seguito
ai provvedimenti della Magistratura e degli organi di polizia
nell'ambito della Casa da Gioco di Saint-Vincent;
Ribadita la piena fiducia nell'autorità giudiziaria e la
convinzione che il suo operato sarà improntato, pur nella
complessità delle indagini, a spirito di sollecitudine
nell'interesse non solo della giustizia ma delle stesse
istituzioni;
Considerato che la vicenda in atto non deve comunque
intaccare il prestigio del nostro regime di autogoverno per cui
vanno posti in essere tutti i meccanismi ed i controlli necessari a
salvaguardare l'integrità di un'immagine complessiva della nostra
Regione conquistata nel tempo;
Ritenuto doveroso ed opportuno, alla Luce degli ultimi
avvenimenti, approfondire e riconsiderare l'intera problematica dei
rapporti intercorrenti tra la
Casa da Gioco di Saint-Vincent e l'Ente Regione;
DELIBERA
1) di nominare, ai sensi dell'art. 18 del vigente regolamento
consiliare una Commissione speciale, rappresentativa di tutte le
forze politiche presenti in Consiglio regionale, con il compito di
effettuare un'indagine conoscitiva sui problemi relativi alla Casa
da Gioco di Saint-Vincent con particolare riferimento ai seguenti
punti:
a) accertamento dell'assetto societario della SITAV, della
SAISET e di eventuali altre società collegate alla gestione della
Casa da Gioco di Saint-Vincent, allo scopo di conseguire
un'assoluta e cristallina trasparenza della proprietà;
b) verifica della congruità dei controlli esercitati dal
Commissario regionale e dall'intero corpo dei controllori regionali
sia in ordine alla regolarità dei giochi sia per ciò che attiene
agli aspetti contabili, amministrativi e morali connessi;
c) controllo sull'applicazione delle clausole contrattuali
previste dalle convenzioni SITAV e SAISET, con particolare
riferimento ai lavori di ampliamento e di ristrutturazione della
Casa da Gioco;
d) esame delle conseguenze sul piano giuridico della validità
delle convenzioni in seguito ai provvedimenti assunti dalla
Magistratura a carico dei massimi dirigenti delle due società;
2)
di dare mandato alla predetta Commissione di
relazionare per iscritto al Consiglio regionale entro 60 giorni
dalla data di nomina;
3)
di delegare il Presidente del Consiglio ad attuare
la nomina di tale Commissione, con apposito decreto, su
designazione di tutti i Gruppi consiliari.
PRESIDENTE:
Prego il Consigliere Torrione di far
pervenire alla Presidenza l'ordine del giorno.
Prima di dare la parola al Consigliere Baldassarre, devo
informare il Consiglio che sono pervenuti altri due ordini del
giorno, uno dei Gruppi della maggioranza e uno del Gruppo del
Partito Comunista. Vedrò di farli distribuire in modo che tutti i
Consiglieri ne siano a conoscenza.
La parola al Consigliere Baldassarre, ne ha facoltà.
BALDASSARRE - (P.S.D.I.):
Tutti conosciamo lo scandalo
del Casinò. La stampa ne ha parlato diffusamente, ma questa
maggioranza, che io continuo a definire una maggioranza di
arroganza, non ha creduto di riunire il Consiglio regionale per un
problema così grave come quello dello scandalo del Casinò.
Noi Consiglieri della minoranza abbiamo costretto, e questa è
una vittoria da sottolineare, la maggioranza a convocare il
Consiglio regionale straordinario. Mi complimento con il
Consigliere Fosson per il suo duro intervento di questa mattina nei
confronti di questa maggioranza e nei confronti della persona del
Presidente della Giunta. L'intervento del Consigliere Fosson ha
diminuito in parte, lo confesso, il ruolo della minoranza in questo
dibattito, perchè le gravi accuse che ha mosso...
INTERRUZIONE
... accuse alla cui gravità non c'è limite
poichè vengono dal Capogruppo della D.C., la quale è in maggioranza
ed è rappresentata da due Assessori in questa Giunta.
Condivido comunque la solidarietà del Consigliere Fosson al
Ministro Scalfaro.
Ricordiamo l'ultimo Consiglio: noi, assieme agli altri gruppi di
minoranza, avevamo presentato una mozione affinchè venisse nominata
una Commissione di inchiesta nei riguardi del Presidente della
Giunta, il quale, - l'ho affermato in una intervista della
"Gazzetta del Popolo" - è poco credibile nelle sue risposte. La
conferma di ciò è avvenuta dopo tre giorni dall'affermazione del
Presidente, il quale asseriva che al Casinò tutto procedeva bene,
che i controlli erano efficienti e che non circolava denaro
sporco.
A una mia domanda con la quale chiedevo cosa ci fosse dietro
l'angolo, giustamente egli mi ha invitato ad andare a vedere cosa
ci fosse dietro l'angolo. Signor Presidente, io ci sono anche
andato a vedere dietro a quell'angolo ed ho trovato 306 finanzieri,
con 7 arresti e, da alcune notizie in mio possesso, in questo primo
pomeriggio ci saranno altre clamorose rivelazioni.
Le responsabilità del Commissario regionale rappresentano un
problema di notevole importanza. Nella delibera del Consiglio
regionale del 24 novembre 1967 n. 335, all'art. 1 cita
testualmente: "Il Commissario regionale è responsabile sia dal lato
finanziario che da quello morale". Se in questa faccenda non esiste
responsabilità morale da parte del Commissario regionale, allora è
da rivedere cosa voglia significare questo articolo quando parla di
responsabilità morale.
Dico ancora di più: si mormora che questo Signor Commissario
continuamente si sieda ai banchi come un giocatore qualsiasi e si
dice che prenda sottobanco dei soldi per chiudere gli occhi e
tapparsi le orecchie. Per questo ritenevamo già allora necessaria
la nomina di una Commissione d'inchiesta. Naturalmente sono cose da
verificare ed è una cosa mortificante perchè questa notizia, forse,
arriva dagli stessi addetti ai lavori.
I Consiglieri che mi hanno preceduto hanno detto quasi tutto
riguardo al fatto del Casinò, ma voglio chiedere una spiegazione in
merito ad una cosa che mi è rimasta impressa circa le società che
gestiscono i giochi americani, questi oggetti misteriosi. Che cosa
si nasconde dietro a questi giochi misteriosi degni di una
trasmissione televisiva presentata da Enzo Tortora molti anni fa?
Noi lo vogliamo conoscere con certezza perchè si dice, Signor
Presidente e Signori Consiglieri, che dietro questa società ci
siano degli uomini politici che siedono in questo Consiglio. Noi
vogliamo chiarezza e vi assicuro che sarei il primo ad essere
soddisfatto se queste notizie venissero smentite.
Un'altra questione, sfuggita forse a molti Consiglieri e da
guardare con molta attenzione, è la proroga del rinnovo della
società che gestisce i giochi americani: proroga concessa qualche
mese prima delle elezioni. Anche per questo si dice che vi sia una
enormità di tangenti date a uomini politici.
Noi vogliamo controllare il perchè è stato prorogato il
contratto uno o due mesi prima delle elezioni regionali.
Inoltre non riusciamo a capire in che modo amministratori della
SITAV, come Chamonal e Giovannini, siano comproprietari o
proprietari del Casinò di Chamonix, quando a Saint-Vincent erano
semplici dirigenti. L"'Espresso" chiaramente ha indicato che questi
due signori pilotavano i clienti verso Chamonix, quindi non
facevano gli interessi della Regione.
L'arresto di questi due esponenti di primo piano della società
che gestisce il Casinò, secondo me, porta ad una inadempienza
contrattuale, per cui è necessario rivedere la convenzione con la
SITAV, anche per chiarire numerosi punti oscuri.
Ma, come ho già detto prima, io non posso e non voglio
dilungarmi perchè diventerei noioso e perchè è già stato detto
tutto quanto c'era da dire dagli altri Consiglieri che mi hanno
preceduto. Desidero tuttavia fare una precisazione: io non sono
d'accordo con il Consigliere Riccarand quando afferma la necessità
della chiusura del Casinò di Saint-Vincent. Sono nettamente
contrario a ciò; per riciclare una affermazione del Presidente del
Consiglio, sono favorevole alla riapertura di altri Casinò in altre
Regioni d'Italia. La chiusura del Casinò di Saint-Vincent sarebbe
veramente un guaio sia dal punto di vista lavorativo, sia da quello
dell'indotto.
Prima di finire presenterò un ordine del giorno del quale
desidero dare lettura:
ORDINE DEL GIORNO
In seguito ai recenti arresti al vertice della SITAV e a
quello della FINAOSTA ed alla risposta del Presidente della Giunta
Mario Andrione nell'ultimo Consiglio regionale in cui affermava che
tutto procedeva normalmente all'interno della Casa da Gioco di
Saint-Vincent e alle sue successive dichiarazioni agli organi di
stampa;
INVITA
il Presidente della Giunta regionale a rassegnare le proprie
dimissioni, e chiede altresì le dimissioni del Commissario
regionale presso la Casa da Gioco di Saint-Vincent;
DELIBERA
di istituire una Commissione regionale d'inchiesta, composta
dai rappresentanti di tutti i gruppi consiliari per appurare
eventuali illeciti avvenuti nella Casa da Gioco di
Saint-Vincent.
PRESIDENTE:
Prego il Consigliere Baldassarre di fare
pervenire alla Presidenza l'ordine del giorno da lui
presentato.
Prima di dare la parola al Consigliere Fosson per fatto
personale, mi corre l'obbligo, come Presidente di questa assemblea,
di avvertire il Consigliere Baldassarre che, in base all'art. 3 del
codice di procedura penale che dice testualmente: "Gli alti
pubblici ufficiali incaricati di un pubblico ufficio che
nell'esercizio o a causa delle loro funzioni e dei loro servizi,
hanno notizia di un reato, sono obbligati a fare rapporto salvo che
si tratti di reato punibile a querela dell'offeso". Avverto il
Consigliere Baldassarre di questo fatto, in quanto questa
Presidenza non potrà inoltrare nessun rapporto alla Magistratura
poichè non è a conoscenza di alcun tipo di reato.
La parola al Consigliere Fosson, ne ha facoltà.
FOSSON - (D.C.):
Chiedo scusa al Consiglio. Ho chiesto la
parola per fatto personale perchè pare che negli interventi o
nell'intervento testè terminato sia stata data un'interpretazione
all'ultima parte dell'intervento da me fatto questa mattina non
corrispondente a quello che è
il mio pensiero. E' stato
definito intervento duro nei confronti della maggioranza; non è
esatto, è un discorso che io ho fatto all'interno della
maggioranza, non per stravolgerla, non per dare motivo di
sfiducia.
L'invito finale che ho rivolto al Governo ed al suo Presidente,
aveva il significato di solidarietà con essi, perchè potessero
rendere sempre più cristallina ed incisiva la loro azione nella
soluzione globale del problema del Casinò.
Nella certezza che questo avvenga, riaffermo quindi la
convinzione della validità della collaborazione di governo tra
l'Union Valdôtaine, la D.C. e le altre forze che lo compongono,
riaffermazione che ho già fatto in altra parte del mio intervento
rispondendo al collega Mafrica.
PRESIDENTE:
La parola al collega Baldassarre per fatto
personale, ne ha facoltà.
BALDASSARRE - (P.S.D.I.):
Io ho ascoltato con attenzione
la sua precisazione, Signor Presidente, ed io sono disponibile per
la Magistratura in qualsiasi momento.
PRESIDENTE:
La parola al Consigliere Voyat, ne ha
facoltà.
VOYAT - (U.V.)
: Credo siano doverose alcune precisazioni,
o meglio ritengo giusto precisare alcune inesattezze espresse
questa mattina da parte di alcuni Consiglieri, sulla questione
della richiesta fatta dall'opposizione per la convocazione del
Consiglio straordinario di oggi.
Vogliamo precisare che la Presidenza del Consiglio aveva 20
giorni di tempo, per cui questa convocazione avrebbe potuto farla
ancora più tardi. Ritengo che se la riunione del Consiglio si fosse
svolta lunedì o martedì, come era stato richiesto, non sarebbe
cambiato niente, anzi vorrei precisare che, a mio avviso, se
avessimo aspettato ancora qualche giorno avremmo avuto forse dei
motivi validi in più su cui discutere.
Non mi voglio dilungare sulla questione della convenzione
SAISET, caro Consigliere Mafrica, perchè sapevamo già fin
dall'inizio che la convenzione che abbiamo votato era limitata ad
un periodo di prova affinchè, alla sua scadenza, potessimo avere
elementi concreti per ridiscutere la successiva convenzione. A
quelli che chiedono la composizione della società SAISET io
rispondo quello che è stato risposto a me: con una semplice domanda
in carta da bollo alla Cancelleria Civile del Tribunale di Aosta,
si ha la possibilità di sapere chi sono gli azionisti della
SAISET.
Sulla questione del blitz del 10 novembre, caro Consigliere
Riccarand, ti spiegherò perchè ho scritto "Drôle de nuit".
Il 10 novembre avevo un appuntamento alle 23.30 con Giovannini
ed il Commissario Manganone. Motivo della mia richiesta di incontro
era l'articolo apparso sull'"Espresso" e il gran vociferare che si
faceva, in questo Consiglio e fuori, sulla persona del Commissario
e sul riciclaggio del denaro proveniente dai sequestri. Caso vuole
che a mezzanotte e quindici, mentre stavamo parlando con
Giovannini, e Manganone si era appena allontanato perchè voleva
andare a controllare quel gioco (Punto e Banco) che era stato messo
in discussione, è avvenuta l'irruzione della Guardia di Finanza e
l'interruzione dei giochi.
Le guardie di finanza, dopo aver fermato tutti i giochi,
spintonato tutti i presenti, personale compreso, hanno richiesto i
documenti di riconoscimento a tutti rilasciando un "passi". Per
uscire si dovevano attraversare 4 sbarramenti ed all'ultimo blocco,
fatto sulla statale, si riconsegnava il "passi" e si era finalmente
liberi di uscire.
Ora vi sono alcune considerazioni da fare su questo fatto: in
primo luogo, ai presenti: quest'operazione è sembrata molto più
simile ad un "golpe" come si verifica in un qualunque paese
nord-africano o sud-americano che non ad un normale sopralluogo
della Guardia di Finanza di un paese europeo. Essere spintonati e
vedersi dei mitra puntati addosso, per quella che è stata definita
una normale operazione della Guardia di Finanza, è, a mio avviso,
molto grave. E dirò che lo svolgimento di queste operazioni è stato
veramente anormale e ci lascia perplessi: a nostro avviso, è stato
esagerato lo spiegamento delle forze e inopportuno il modo in cui
sono intervenute. Se le operazioni fossero state svolte alle 8 del
mattino avrebbero avuto lo stesso risultato, poichè i soldi
sarebbero stati ancora nelle casseforti, le persone che erano
presenti la sera prima le avrebbero rintracciate nella
registrazione degli archivi, il personale lo avrebbero trovato
certamente a casa, perchè chi smette di lavorare alle 3 o alle 4
del mattino, alle 8 dorme e quelli che sono stati arrestati, forse,
li avrebbero trovati tutti.
Un altro fatto strano è che, immediatamente, alla chiusura dei
giochi, è stato detto a tutti i presenti di cambiare le fiches.
Altro fatto strano, nessuno dei presenti è stato perquisito,
pertanto se qualcuno avesse avuto delle mazzette da riciclare,
avrebbe senz'altro potuto uscire tranquillamente senza essere
preso.
Le operazioni nei 4 Casinò si sono svolte in un modo molto
diverso tra di loro. Infatti, lo leggiamo sui giornali, a Venezia
non c'è stata, praticamente, interruzione dei giochi e
l'identificazione dei presenti è stata fatta in un modo molto più
civile di quanto non sia stata fatta a Saint-Vincent.
In ultimo dirò che nessuna operazione della Guardia di Finanza è
stata fatta in quel periodo contro le bische clandestine e non mi
si dica che le bische clandestine non esistono o che non si sa dove
sono perchè lo si scrive persino sui giornali! Nella zona di Torino
o provincia di Torino, ce ne dovrebbero essere circa 200 e
senz'altro in queste bische si sarebbero trovate forse delle
connivenze tra Mafia e malavita!
Ritengo che gli scopi di questo blitz fossero altri, ad esempio
ci potrebbe essere un fatto abbastanza ricorrente in Italia, cioè
distrarre l'attenzione pubblica da quei provvedimenti antipopolari
che il Parlamento sta adottando in questi giorni sotto la richiesta
del Governo. Potrebbe essere il fatto di trasferire la lotta alla
Mafia dal sud al nord, per lasciarla agire liberamente dove essa
esiste.
Ma forse, come valdostano, voi direte che io ragiono in un modo
troppo campanilistico. Dirò però che, per quanto riguarda
Saint-Vincent, si potrebbe anche pensare ad una azione ben
coordinata per attentare alle nostre risorse finanziarie. Dopo
l'attentato del 2 ottobre questo blitz potrebbe essere anche una
manovra per metterci in ginocchio, finanziariamente, nei confronti
di Roma. Altri ad esempio, e questo lo si sente e non siamo i soli
noi a dirlo, insinuano che, in vista di una possibile apertura di
un Casinò in ogni Regione (è un progetto portato avanti da alcune
forze politiche) chi fosse contrario avrebbe tutto l'interesse a
gettare il discredito sulle carte da gioco per meglio contrastare
questo progetto.
Sarebbe interessante sapere quale sia la posizione del Ministro
Scalfaro rispetto alla domanda di riapertura del Casinò di
Taormina. Se è vero, come si dice, che il Ministro Scalfaro è
contro le Case da Gioco, vorremmo sapere quale sarà la sua
posizione nei confronti dell'apertura delle altre Case da Gioco,
soprattutto quella di Taormina.
L'unica cosa certa, per ora, da parte della Magistratura su
questo blitz è che si tratta di"una operazione contro il
riciclaggio del denaro sporco proveniente dai sequestri". Noi non
crediamo ad una connessione tra Casinò e Mafia; è molto difficile
credere che quelle persone, quei dirigenti che ora sono accusati
dai magistrati di essere conniventi con la mafia, siano implicati
nel riciclaggio di soldi provenienti dai sequestri.
Sottolineo che i controlli svolti finora dalla Banca d'Italia -
come già detto nel Consiglio precedente - non hanno dato risultati
rilevanti. Pertanto non anticipiamo facili condanne, come fanno in
questi giorni la stampa in genere nere ed alcune forze politiche.
Aspettiamo con fiducia la conclusione di questo episodio, che si
spera giunga al più presto, non protraendosi per mesi o per anni,
come ormai è abitudine della Magistratura italiana.
Un'unica cosa ci permettiamo di anticipare: se risulterà che
nell'ambiente del Casinò qualcuno agiva in collegamento con la
malavita, ci sentiremo soddisfatti per questa megaoperazione. Noi,
caro Consigliere Mafrica, vogliamo che la Valle d'Aosta rimanga
pulita e che la mafia o qualunque tipo di malavita organizzata ne
rimanga fuori.
Dicevo che vogliamo aspettare la fine delle indagini. Noi
eravamo, e siamo tuttora, contrari alla creazione di una
Commissione speciale di inchiesta; siamo del parere che sarebbe
meglio, per il momento, lasciare che le indagini si svolgano con
celerità e tranquillità. Ho i miei dubbi che una qualunque
Commissione consiliare o speciale che si voglia, possa scoprire
quello che la Polizia e la Magistratura non sono riuscite a
scoprire finora. Siamo piuttosto favorevoli ad affidare l'incarico
ad una Commissione consiliare permanente, eventualmente allargata,
che possa seguire i problemi del Casinò anche in vista del rinnovo
della convenzione per la gestione dei giochi americani, che scade
nel 1984.
Noi, evidentemente, vorremmo che ci fosse un comportamento più
corretto da parte di tutti, perchè da questo episodio il nome della
Valle d'Aosta non esce certamente pulito, grazie soprattutto a quel
tipo di giornalismo scandalistico e d'assalto italiano il quale,
pur di riuscire a vendere qualche copia in più del proprio
giornale, non rispetta la verità ed è pronto a raccontare storie
inventate di sana pianta senza occuparsi minimamente della dignità
altrui.
In questo frangente, purtroppo è vero caro Tonino, anche i
giornalisti valdostani non si sano comportati troppo bene, non sono
stati nè migliori nè peggiori nè tanto meno più obiettivi ed hanno
più di una volta pubblicato notizie false e tendenziose che sono
state senza dubbio estremamente nocive per la Valle d'Aosta e per i
suoi personaggi.
Da segnalare inoltre che tutta la stampa italiana è intervenuta
contro Saint-Vincent. Ciò fa pensare ad azioni pregiudiziali ed
infatti soprattutto l'"Espresso", il settimanale tanto
chiacchierato e molte volte denunciato, ha quasi sempre pubblicato
solo foto di Saint-Vincent.
Per le forze di maggioranza noi avremmo forse voluto dire
qualcosa di più, comunque il comportamento di alcune forze di
maggioranza non è stato sempre limpido e cristallino.
Alcuni Consiglieri forse non hanno resistito al richiamo della
pubblicità ed hanno fatto dichiarazioni non condivise da tutta la
maggioranza. Sia chiaro che l'Union Valdôtaine è sempre stata
contraria all'insediamento di Commissioni speciali, lo ribadiamo,
possiamo però accettare una soluzione di compromesso con le altre
forze politiche come è già stato fatto. A questo punto, poi, cari
Signori della D.C., è bene precisare che l'Union Valdôtaine ha
stretto una alleanza, con la D.C. valdostana perchè la crede
diversa da quella di Torino e di Roma. come dicevo, questi possono
essere dei piccoli episodi che non ritengo pregiudichino l'intesa
di maggioranza ma confermano invece l'apprensione ed il nervosismo
creato in tutti noi da questo blitz.
Per quanto riguarda le forze dell'opposizione, dobbiamo dire che
non hanno certo perso l'occasione per strumentalizzare il fatto e
per cercare di giungere al loro vero ed unico scopo: rovesciare
l'attuale maggioranza. Non si sono certo chieste se le accuse che
hanno fatto fossero vere o meno, e se quanto stavano facendo fosse
nell'interesse della Valle d'Aosta. Hanno cercato di coinvolgere il
nome del Presidente Andrione, del Commissario Manganone e di tutte
le forze della maggioranza. Hanno accusato l'Union Valdôtaine di
clientelismo, ma si sappia però che tutti gli unionisti che
lavorano al Casinò hanno fatto i dovuti concorsi: alcune forze di
opposizione forse non possono dire la stessa cosa.
Noi vogliamo la moralizzazione della vita pubblica valdostana,
ci siamo sempre battuti in questa direzione e non accettiamo
lezioni da nessuno, e tanto meno dal Consigliere Baldassarre. Se
sono vere le accuse mossegli in più occasioni dal Consigliere
Bajocco, egli è senz'altro la persona meno indicata per accusare o
per ergersi a paladino della correttezza politica e amministrativa
in Valle d'Aosta!
Credo sia interesse di tutti fare risaltare che gli organi in
contatto e preposti al controllo del Casinò, in realtà risultano
essere completamente estranei ad operazioni disoneste. Non vedo
perciò la necessità e non condivido la richiesta di indagini da
farsi su persone ed organismi non messi in discussione da parte
della Magistratura. Abbiamo sempre avuto fiducia nelle persone che
ricoprono questi incarichi e siamo convinti che hanno sempre fatto
il loro dovere.
Risulta però chiaro, e lo sottolineo, che non esiste
responsabilità alcuna della Regione in tutta questa vicenda. I
controlli della Regione sono sempre stati severi e precisi.
Eventuali responsabilità della SITAV o della SAISET o di personaggi
strani che frequentavano Saint-Vincent non possono essere imputati
all'amministrazione regionale. Precisiamo però che se dovesse
risultare qualcosa a carico di membri dell'attuale Giunta o
dell'attuale maggioranza, la nostra reazione sarà diversa.
Se le accuse mosse dalla Magistratura nei confronti dei
responsabili delle due società SAISET e SITAV saranno confermate,
sarà necessario, a nostro avviso, rivedere le convenzioni e
addirittura risolverle e fare dei nuovi appalti.
Vorremmo chiedere, comunque, se è possibile intensificare i
controlli sulle entrate, soprattutto per il gioco "punto e banco",
perchè in questo settore, le voci sugli incassi sono discordanti ed
è giusto che la Regione sappia quali sono effettivamente le
entrate, soprattutto in vista della convenzione che scadrà nel
giugno '84.
Per concludere, voglio precisare che non siamo assolutamente
d'accordo sulla richiesta di dimissioni del Presidente della Giunta
Andrione, avanzata dal P.C.I., N.S. e dal P.S.D.I.: niente da fare,
non ci pensiamo nemmeno!
Abbiamo già precisato che non esistono responsabilità politiche
amministrative e tanto meno personali da parte del Presidente
Andrione o di una qualunque forza di maggioranza. Perchè questa
richiesta venga presa in considerazione da noi, dovranno
verificarsi altri fatti quali, ad esempio, implicazioni dirette fra
membri della Giunta regionale o delle forze di maggioranza con il
Casinò, oppure l'uscita di qualche forza determinante dall'attuale
maggioranza. Per pretendere le dimissioni di Andrione e la
conseguente crisi regionale ci vogliono 18 voti e non 13, anche se
alcuni di questi 13 voti sono voti arrabbiati.
Vogliamo dare un consiglio al Consigliere Riccarand e compagni:
se volete a tutti i costi amministrare la Valle d'Aosta o
condizionare le forze che l'amministrano, dovete prima vincere le
elezioni. E' inconcepibile e intollerabile che nel nostro sistema
democratico, una forza di 2000 voti pretenda di sostituirsi e di
condizionare una forza politica di 20.000. Può darsi, caro
Riccarand, che questa eventualità si verifichi nei paesi in cui
regna l'ideologia che tu stai propagando, ma qui no.
PRESIDENTE:
La parola al Consigliere Baldassarre per
fatto personale, ne ha facoltà.
BALDASSARRE - (P.S.D.I.)
: Al Consigliere dell'Union
Valdôtaine vorrei dire che non mi fa neanche sorridere con le sue
accuse.
PRESIDENTE:
La parola al Consigliere De Grandis, ne ha
facoltà.
DE GRANDIS - (P.R.I.)
: Pochi giorni fa, ad un giornalista
che mi intervistava chiedendomi come mi sentivo di fronte a quanto
avvenuto a Saint-Vincent nella notte di San Martino, ho risposto
che avevo provato una profonda amarezza, un grande disagio ed anche
un senso di rabbia.
Oggi, ascoltando attentamente tutti gli interventi di questa
mattina e di questo pomeriggio, debbo dichiarare che vedo
rafforzati la mia rabbia, il mio senso di disagio, la mia amarezza,
anche se, molto onestamente debbo riconoscere che molti degli
interventi di questa mattina, anche da parte dell'opposizione,
lasciavano trasparire una notevole preoccupazione e un senso di
responsabilità per quanto è successo. Questo, mi sembra dia
dignità, qualunque posizione si assuma. Quando invece si vuole fare
di ogni erba un fascio, quando si vuole fare confusione tra le
responsabilità oggettive delle società che gestiscono il Casinò e
le responsabilità che sono proprie del potere politico, viene
tradita la dignità di questo Consiglio e di ciò che esso
rappresenta.
Dico questo con profonda amarezza perchè o si vuole attuare la
politica di questi signori "del tanto peggio, tanto meglio", o
questi signori non hanno capito nulla di ciò che significa la
democrazia, di che cosa significa la nostra autonomia.
Ognuno di noi ha l'obbligo preciso di essere moralmente
corretto, di agire in modo civile e morale, irreprensibile e questo
dovere lo abbiamo più degli altri cittadini, ma è altrettanto vero
che abbiamo il dovere di difendere le istituzioni in quanto tali,
non le eventuali, sparute mele marce che si possono infiltrare
nelle istituzioni. Dobbiamo difendere le istituzioni!
Quindi, no ai processi sommari, no alle denunce sbrigative, e
assolutamente no a raccogliere pettegolezzi da strada o da trivio e
formularli qui dentro come se fossero precise denunce di fatti
reali.
Giustamente il Presidente del Consiglio ha ricordato che quando
un Consigliere regionale, quale pubblico ufficiale, è a conoscenza
di reati, ha l'obbligo di denunciarli alla Magistratura. Il che
significa che deve prendere un pezzo di carta, una penna,
scriverlo, firmarlo e portarlo al procuratore della Repubblica; non
mettersi a disposizione della Magistratura, è un pleonasmo. Siamo
tutti a disposizione della Magistratura quando ci chiamano, ci
piaccia o no. Riversare sulle istituzioni responsabilità presunte
significa negare la nostra autonomia.
Io sono un difensore dell'autonomia; il concetto di autonomia,
come io la intendo, non è sinonimo di separatismo o di privilegio,
ma è sinonimo di democrazia e di responsabilità, e per essere
responsabili bisogna sapere cosa si dice, bisogna avere le prove di
ciò che si dice. E' troppo facile servirsi anche dell'immunità che
abbiamo come Consiglieri regionali per ciò che diciamo in
quest'aula per poter dire quello che ci pare e piace.
Sono d'accordo con quanto è stato detto da più parti, in merito
alla necessità di rivedere i nostri comportamenti, i nostri
rapporti con le società che gestiscono la Casa da Gioco ed il
sistema di controllo. Ciò non parte dal presupposto che vi siano
responsabilità di carattere penale o di carattere fiscale, le quali
fuoriescono dalla nostra competenza. Non dobbiamo fare confusione,
dobbiamo dire ai cittadini con estrema chiarezza fino a dove
arrivano le nostre competenze, in quali limiti possiamo e dobbiamo
agire e quali sono invece le competenze dei Carabinieri, Guardia di
Finanza e Magistratura. Bisogna rivedere questi nostri rapporti per
andare a verificare se le cause della convenzione sono ancora
sufficienti a garantire una corretta gestione del gioco, se le
attribuzioni del Commissario del Casinò e del corpo dei controllori
sono sufficienti a fare in modo che possano esercitare un controllo
reale ed efficace.
Stamattina qualcuno ricordava, leggendo il regolamento che
riguarda i controllori, che il Commissario, per primo, ha la
responsabilità finanziaria e morale, e si calcava la mano sulla
parola "morale". Io vorrei che chi ha richiamato questi concetti mi
spiegasse il concetto di morale, perchè fino a prova contraria, a
livello giurisprudenziale e a livello dottrinario questa
discussione si trascina da anni e continuerà a trascinarsi perchè,
tra l'altro, il concetto di morale, salvo i concetti di morale di
alcune religioni che sono altra cosa, è un fatto estremamente
labile e soprattutto estremamente mutevole.
Io credo che nessuno di noi possa dire che 50 anni fa il senso
comune della morale fosse identico al senso comune della morale di
oggi: ci sono delle grosse differenze. Quindi non è un concetto
facile; e poi bisognerebbe capire, come giustamente mi suggeriva il
Consigliere Tonino, se si parlava di morale sotto l'aspetto
giuridico e sotto l'aspetto politico: vi sono tante morali.
Certamente quando abbiamo scritto sulla convenzione "responsabilità
morale" non ci riferivamo certo alla morale cattolica, ci
riferivamo ad un concetto politico della morale, che è quello della
correttezza, è quello della fedeltà ai propri doveri, è quello
dell'adempimento quotidiano, costante delle proprie attribuzioni,
della fedeltà alla Regione che mi ha dato questo incarico. Però,
anche così grossolanamente definito, rimane un fatto
interpretativo, rimane un fatto tale che pone nelle mani del
controllore e del commissario un potere discrezionale estremamente
vasto e, in quanto potere discrezionale, estremamente difficile da
esercitare. Io vi prego di parlare con qualunque Magistrato e
sentirete che cosa vi dirà, laddove può giudicare con una certa
discrezionalità: diventa il momento più difficile nell'applicazione
della giustizia, perchè entrano in campo tutta una serie di
valutazioni di carattere personale che sono difficilmente
scrostabili ed eliminabili.
Ecco perchè vi dico: rivediamo il sistema dei controlli; non in
quanto io sia disposto a pensare pregiudizialmente che i
controllori abbiano gli strumenti per controllare, che essi siano
nelle condizioni di controllare.
Dovremmo anche ricordarci che il rapporto tra il controllore e
il controllato è un rapporto estremamente difficile ed estremamente
delicato sotto tutti gli aspetti, per le diversità delle posizioni
in cui si trovano queste due persone: uno è un dipendente pubblico
che ha vinto un concorso di categoria B, l'altro è dipendente di
una azienda privata. Sotto il profilo retributivo è meglio non fare
confronti, però sono problemi che, a mio avviso, dobbiamo
affrontare con estremo realismo perchè è impensabile che enormi
differenze non creino difficoltà di rapporti.
Così come non dobbiamo dimenticare che controllare il gioco non
è un compito così semplice come può sembrare, anche perchè la Casa
da Gioco, come ricordava il Consigliere Torrione, non è un convitto
per educande e non è frequentata da Dame di San Vincenzo: è
frequentata da giocatori che sono onesti e tranquilli cittadini
come tutti noi, ma è frequentata anche da persone che certamente
non hanno la coscienza così limpida e cristallina come noi
vorremmo.
Certamente queste persone sono anche portate ai piccoli
imbroglietti, ai piccoli intrallazzi - non voglio parlare qui delle
grandi implicazioni della Mafia, che è una cosa tremenda, ma il
normale "giro" del gioco comporta tutta una serie di piccoli
intrallazzatori i quali tentano, per una vincita non dovuta, di
infilare il gettone all'ultimo momento, quando la pallina si sta
già arrestando e si capisce in quale casella andrà ad finire.
Quindi quello dei controllori è un lavoro estremamente delicato
e non mi risulta che dopo il concorso e la nomina essi abbiano
frequentato una scuola idonea ad insegnare loro come devono
comportarsi nelle disparate occasioni in cui si trovano ad
agire.
Ricordava il Consigliere Mafrica che io avevo riconosciuto che
era meglio controllare prima; non ho alcuna difficoltà ad
ammetterlo nell'ambito del Consiglio, sono pienamente convinto che
è meglio prevenire che reprimere, però vorrei anche ricordare che
il non riuscire a prevenire non rappresenta di per sè una
responsabilità estremamente grave, come si vuole fare apparire. Voi
sapete tutti che io ho fatto il carabiniere, sono stato
responsabile di stazioni rurali, del cui ordine pubblico ero
responsabile, ove succedevano furti, risse, ecc.: non avendo saputo
prevenire, avrei dovuto finire in galera, ma non è mai
successo.
Certamente questo non vuole assolvere nulla e nessuno, vuole
solo richiamare al senso di responsabilità e di prudenza, prima di
buttare in campo affermazioni che non sono suffragate da fatti
concreti.
Qualcuno ha detto che il danaro non è nè buono nè cattivo, ma è
buono o cattivo l'uso che se ne fa. Parafrasando, potremmo dire che
il gioco non è nè buono nè cattivo, ma che è cattivo o buono l'uso
che se ne fa. Questo lo dico perchè, nonostante siamo tutti
disponibili a riconoscere che il denaro è sempre stato, dalla sua
creazione, il miglior veicolo della corruzione, non ho mai sentito
nessuno chiedere di abolire il denaro. Il gioco poi, è autorizzato
nelle sue varie forme, anche quelle azzardate; non esiste solo il
gioco del Casinò, esistono anche il lotto, le lotterie, il
totocalcio, che sono tutti giochi d'azzardo autorizzati. Quanti di
noi giocano al lotto o al totocalcio? Eppure non ci siamo mai detti
"aboliamo il totocalcio, aboliamo il lotto, aboliamo la lotteria"
nè ci siamo mai sognati di mettere sotto accusa nostra madre o
nostra nonna perchè in casa, in alcune occasioni invernali,
giocavano alla tombola, altro gioco d'azzardo.
Pertanto, io credo che se il gioco d'azzardo in sè e per sè è
condannabile, tuttavia il giocatore è uno che ha il vizietto del
gioco e questo vizio noi non lo possiamo sradicare abolendo il
gioco d'azzardo o abolendo i Casinò, così come non abbiamo abolito
la prostituzione chiudendo le case di malaffare, così come non è
stato abolito l'alcolismo negli Stati Uniti con il proibizionismo,
perchè l'uomo si migliora solo se è educato meglio, se migliora la
propria cultura, se diventa personalmente e singolarmente più
responsabile e più educato alla vita civile e alla pacifica
convivenza.
A favore del gioco organizzato e controllato nei Casinò potremmo
dire che denaro speso male viene devoluto a fin di bene attraverso
l'ente pubblico. Io ritengo che periodicamente torneremo a
discutere se è opportuno che vi sia o non vi sia la Casa da Gioco.
Se mai arriveremo a decidere di chiudere la Casa da Gioco, credo,
Consigliere Riccarand, che non potrà essere fatto, come tu chiedevi
in tempi lunghi, in 10 anni. Io non riesco a concepire come si
possa chiudere una Casa da Gioco in 10 anni: o la si tiene aperta o
la si chiude, non ci sono vie di mezzo. In quel momento valuteremo
allora quali rimedi mettere in atto per sopperire alla
disoccupazione che si creerebbe e al contraccolpo economico su
tutto l'indotto che, oggi come oggi, chiudere la Casa da Gioco di
Saint Vincent inevitabilmente comporta. Significherebbe mettere a
terra l'economia dell'intero paese di Saint-Vincent e quasi la
totalità del paese di Châtillon, al di là di quelle che sono le
finanze regionali le quali potrebbero anche sopportare, sotto certi
aspetti tale flessione. In un frangente economico come quello
attuale non so come potremmo far fronte ad una situazione di questo
tipo.
Dal momento che abbiamo accettato il gioco e la Casa da Gioco di
Saint-Vincent, credo che la nostra preoccupazione quotidiana e
costante debba essere quella di tenere sotto controllo la Casa da
Gioco. Non possiamo negare e nascondere la testa sotto la sabbia:
piccoli intrallazzatori, piccoli faccendieri gireranno sempre
intorno alla Casa da Gioco, però è indispensabile che questi
fenomeni vengano tenuti strettamente sotto controllo e non sfuggano
mai, altrimenti il rischio di una infiltrazione mafiosa diventa
reale e in quel momento noi avremmo sferrato il più terribile
attacco alla nostra autonomia, alla nostra cultura, alla nostra
stessa democrazia.
Ho sentito anche auspicare una gestione pubblica della Casa da
Gioco; a me non sembra che questa possa essere una soluzione che
possa offrire garanzie maggiori, anzi, perchè al di là dell'esempio
di Sanremo, estremamente clamoroso, che ha coinvolto tutte o quasi
le componenti politiche della città, al di là anche delle
difficoltà del Casinò di Venezia, che non sono da poco, c'è da dire
che con la gestione diretta della Casa da Gioco la nostra capacità
e possibilità di controllo, a mio avviso, diminuirebbe. E' molto
più facile per noi esercitare un controllo severo e puntuale su un
gestore esterno all'amministrazione pubblica. Certamente ci vuole
la volontà di controllarlo, questo gestore, e ci vogliono gli
strumenti per controllare. Quindi, è attraverso l'esame delle
convenzioni che noi dobbiamo inserire le clausole necessarie ed
utili affinchè esistano strumenti idonei ed efficaci per esercitare
questo controllo.
Non vorrei dilungarmi al di là di certi limiti, perchè molte
delle cose che mi piacerebbe ripetere qui sono già state dette.
Ritengo che, dalle valutazioni che ho fatto, sia abbastanza facile
intuire quali sono le cose che condivido, dette sia dalla
maggioranza sia dall'opposizione, e quali sono invece quelle che
non condivido.
Vorrei solo, senza alcuna polemica, Consigliere Voyat, evitare
il rischio di cercare di scaricare al di fuori responsabilità che
sono invece interne. Non cerchiamo di lavorare di fantasia su
eventuali blitz messi in atto per distrarre l'attenzione
dell'opinione pubblica da altri fatti non gradevoli che avvengono
nel nostro paese. Questo è molto pericoloso, noi dobbiamo avere la
correttezza, la coscienza, la responsabilità di affrontare i casi
gravi che avvengono nella nostra Regione senza timore alcuno. Se
abbiamo la coscienza tranquilla non dobbiamo avere timori di nessun
genere, tutt'al più possiamo avere peccato per omissioni, peccato
in buona fede; l'importante è riconoscere questi peccati di
omissione e porvi rimedio rapidamente e con grande impegno. Sviare
l'attenzione credo che non convenga, così come credo non convenga
prendersela con i giornalisti.
Io mi sono preoccupato di raccogliere gli articoli di tutti i
giornali e ne ho fatto un dossier, del quale consiglierei a tutti
la lettura perchè è istruttiva, anche se vi sono articoli che
contengono fatti fantastici, illazioni, ecc. Però quegli articoli
di giornale sono anche un indice del costume del nostro Paese. La
gente legge i giornali a seconda dei titoli che vede; il
giornalista si sforza di servire il lettore e se il lettore gli
chiede un giornale come "Grand Hôtel", il giornalista gli dà un
giornale come "Grand Hôtel"; se il lettore gli chiede un altro tipo
di giornalismo, il giornalista gli dà un altro tipo di
giornalismo.
Comunque è bene fare anche delle distinzioni perchè, per carità,
non mettiamo sotto accusa tutta la categoria dei giornalisti, a
causa di alcuni che fanno dello sciacallaggio.
Il giornalista, informando l'opinione pubblica, svolge una
funzione che è essenziale ed indispensabile alla democrazia. Guai a
noi il giorno in cui noi applicassimo delle censure! Noi
limiteremmo la libertà dei cittadini! Noi invece abbiamo bisogno
che i giornalisti parlino. Io credo che dobbiamo dire anche
un'altra cosa, e cioè che chi ha paura dei giornalisti può darsi
che abbia la codina di paglia.
Quando io ho fatto il carabiniere (scusate se ricordo sempre
questo mio trascorso, del quale tra l'altro sono fiero) avevo
piacere che i miei superiori venissero a sorprendermi di notte
perchè verificassero che facevo il mio servizio. Chi temeva queste
visite di sorpresa erano coloro che non erano fedeli al servizio e
quindi non compivano fino in fondo il loro dovere. Io avevo piacere
di essere inquisito... Venite pure a vedere che cosa ho fatto! Io
sarei decisamente felice che mi chiamasse anche la Magistratura
perchè non ho niente da nascondere: la Magistratura non potrebbe
che mettere in luce la mia perfetta correttezza.
Così fanno i giornalisti. Lasciamoli liberi di parlare fino in
fondo, non preoccupiamoci del rischio che venga detto qualcosa in
più, non preoccupiamoci del rischio che venga costruito con un po'
di fantasia qualche corollario ad effetto per potere vendere
qualche copia in più del giornale. Anche perchè, alle volte, questi
titoli così clamorosi che possono infastidirci in quanto conosciamo
una realtà diversa perchè la tocchiamo con mano, sono quelli che,
in genere, sono capaci di scuotere l'opinione pubblica, come
ricordava il Consigliere Torrione.
Ricordiamoci anche che se tanti scandali avvengono in questo
nostro Paese, dentro e fuori della Valle d'Aosta, dobbiamo
chiederci se tutta la responsabilità sta in coloro che commettono i
misfatti o se non sta anche, in parte, in quel cedimento del senso
di responsabilità e del senso del dovere che sta travagliando il
nostro paese.
Quell'emergenza morale che ricordava il Consigliere Torrione,
accreditandola ai repubblicani, non è un richiamo lanciato soltanto
per agitare le acque, ma è la coscienza che nei cittadini e in noi
c'è questo allentamento del senso del dovere, c'è questo prevalere
dei furbi rispetto agli onesti, e noi contro questa piaga dobbiamo
combattere, perchè solo combattendo questo tipo di cedimento e
cercando di riattivare la tensione morale noi serviremmo veramente
il nostro paese e avremmo veramente lottato contro tutti i rischi
di corruzione e di degenerazione della vita pubblica.
PRESIDENTE:
La parola al Consigliere Mafrica, ne ha
facoltà.
MAFRICA - (P.C.I.)
: Ho chiesto la parola perchè sono
rimasto sorpreso dall'intervento del capogruppo dell'Union
Valdôtaine. Non so se le sue affermazioni rappresentano le
posizioni del movimento o se sono un effetto della sua involontaria
presenza, la sera del 10 novembre, all'interno della Casa da
Gioco.
Ha già detto il Consigliere De Grandis prima che in questo caso
parlare di "golpe", parlare di tentativo di attaccare l'autonomia
finanziaria della Valle d'Aosta è una interpretazione senza
fondamento. In questo caso c'è stata una azione, ordinata dalla
Magistratura, che ha portato all'arresto di persone. Io non penso -
non lo pensa neppure la maggioranza se ha scritto certe cose nel
suo ordine del giorno - che la Magistratura possa, in una serata,
arrestare persone che hanno un determinato ruolo nella società,
senza avere alcun indizio. Non penso neanche che la Magistratura
sia al servizio del potere politico fino a questo punto. Credo che
questa interpretazione sia molto, molto fantasiosa.
La cosa che più mi ha preoccupato è stata la dichiarazione
sicura, dogmatica di Voyat secondo la quale, in Valle d'Aosta,
rapporti tra Casinò e Mafia non ce ne sono. Non riesco a capire da
dove egli tragga questa sicurezza proprio quando la Magistratura
sta indagando ed emergono fatti ed elementi precisi, da verificare,
alcuni dei quali posti in evidenza da diversi Consiglieri in questo
Consiglio. Non vorrei che Voyat facesse come Don Ferrante nel 27°
capitolo dei Promessi Sposi, il quale aveva dimostrato teoricamente
che la peste non esisteva e poi morì di peste. Ricordiamoci che
questo può anche capitare. Negare l'esistenza di certi fenomeni
quando accadono fatti così clamorosi, significa non riuscire a
vedere. Non arrivano tutti i giorni 300 finanzieri per fare dei
semplici controlli! Quindi credo che su questo punto ciascun
Consigliere abbia il dovere di prendere coscienza dei fatti
accaduti e della loro gravità. Questo è un invito che io rivolgo a
tutti, anche alle forze di maggioranza. Se voi pensate veramente
che noi, speculando come ha detto qualcuno sui giornali, riusciamo
a rompere dei rapporti politici, date poco credito alla nostra
intelligenza politica.
Noi siamo veramente preoccupati perchè l'infiltrazione mafiosa
in Valle d'Aosta è una novità di una gravità tale da condizionare
la vita dei cittadini. L'imprenditore che vuole avviare una
iniziativa, se viene costretto a pagare delle tangenti, se viene
condizionato, non ha più la sua libertà personale. Questo può
essere esteso a tutte le categorie e a tutte le classi: ecco perchè
noi seguiamo con attenzione l'indagine della Magistratura non
diciamo che non è avvenuto nulla e non giuriamo che tutto non è
altro che un attentato alla libertà e all'autonomia finanziaria
della Valle d'Aosta.
Anche l'accenno fatto sui giornali è preoccupante; i giornali, è
vero, a volte esagerano, ma non mi pare credibile che tutti i
giornali, di tutte le tendenze, figuriamoci, riportino notizie che
riguardano il Casinò e la Mafia poichè è in atto un complotto
contro la Valle d'Aosta.
Credo pertanto si debba affrontare questa situazione con la
saldezza dei nervi, necessaria per vedere che cosa fare, come si
conviene a dei Consiglieri regionali che hanno la responsabilità
della vita amministrativa di questa Regione e sono responsabili
della conduzione della Casa da Gioco.
Noi non vogliamo mettere in atto alcuna strumentalizzazione, gli
interventi sono documentati, abbiamo posto quattro problemi.
Il primo problema è relativo alle mance e non è una
strumentalizzazione di un partito della minoranza: anche le
organizzazioni sindacali riconoscono che quel problema deve essere
finalmente chiarito. Abbiamo detto che ci preoccupa il fatto che
esistano mance dall'entità sconosciuta che possono dar luogo alla
costituzione di fondi neri per la Casa da Gioco. Per citare degli
elementi che possono anche essere ripresi, se è vero che certi
calcoli fanno pensare che esistano circa 20 miliardi di mance di
cui 10 vanno alla Casa da Gioco, la quale ne denuncia solo una
parte, la parte che resta ovviamente può servire per operazioni di
corruzione o per operazioni poco chiare.
Il secondo problema da noi posto è quello dei prestasoldi. Non
si tratta solo di in singolo usuraio che, avendo suoi capitali,
cerca di averne un utile danneggiando il giocatore, ci preoccupa
invece il collegamento fra prestasoldi e ambienti molto più
pericolosi che possono essere alle loro spalle per finanziarli. Mi
è stato riferito che, dopo tutto questo sconquasso, i prestasoldi
sarebbero ancora all'interno delle Case da Gioco. Prego il
Presidente della Giunta ed il Commissario, finchè è nelle sue
funzioni, di verificare e di porre fine a queste cose.
Il terzo problema posto è relativo alle assunzioni. Dire che c'è
qualche comunista che lavora nella Casa da Gioco, rispetto ai
700-1000 dipendenti, mi pare logico, per un partito che ormai conta
su 1/5 dell'elettorato. E' comprensibile che qualche suo iscritto
possa finire, con le sue forze, all'interno della Casa da Gioco;
credo che questo fatto rispetti le regole della statistica, anzi,
se vogliamo fare dei confronti statistici, possiamo vedere che non
sono rispettate le percentuali e le proporzioni statistiche
relative ad altri partiti! Il discorso delle assunzioni è un
discorso serio, perchè questo favore fatto dai dirigenti della Casa
da Gioco al potere politico, in realtà, se dà qualche vantaggio ai
politici in quanto risolve il problema della richiesta di un tale
che ha bisogno di un posto di lavoro, crea un rapporto negativo tra
Casinò e potere politico, perchè mette quest'ultimo in condizione
di obbligo nei confronti del Casinò. Questo è l'elemento negativo
del clientelismo. Non è un giudizio di carattere moralistico, è
proprio perchè se vogliamo avere un controllo pieno di questa
attività, bisogna vederne i risvolti e riuscire a rimediare
rispetto a tutte quelle situazioni anomale, poco chiare e poco
corrette che ci sono state nel passato, le quali hanno contribuito
a determinare l'attuale grave situazione.
Il quarto problema rappresentato è quello della SAISET. Da più
parti, forze della maggioranza incluse, sono venute diverse
osservazioni e critiche. La società versa una quota irrisoria
rispetto ai suoi introiti e rispetto ai suoi profitti; la società
risulta intrecciata con la SITAV, con scambi di dirigenti, con
fenomeni di degenerazione nepotistica, con intrecci di vario tipo
tra personaggi che hanno delle responsabilità. Oltre questi
elementi abbiamo visto, inoltre, che esistono questioni da
verificare, nell'interesse regionale, come ad esempio il "punto e
banco". Se, come sembra, la Regione ottiene un milione al giorno,
sui tavoli che hanno introiti medi di 7-8 milioni giornalieri,
qualche volta di più, quel punto va modificato.
Ho detto questo per ribadire che noi abbiamo posto dei problemi
concreti con delle osservazioni concrete. La Regione non conosce
gli azionisti, Voyat dice di andare a controllare in Tribunale, ma
per quello che ne so io il Tribunale fornisce l'elenco dei primi
azionisti e non di tutti i successivi cambiamenti che ci sono
stati. Avere la volontà di conoscere, non gli azionisti, ma chi sta
dietro, chi muove le fila della SAISET è un intento che ha per
finalità quella di chiarire la situazione. Noi vogliamo verificare
se le gestioni della SAISET e della SITAV corrispondono alle
convenzioni che queste società hanno sottoscritto con la Regione.
Riteniamo infatti che ci siano le condizioni per una revoca, per
una ridiscussione, per una revisione e proponiamo anche come
possibile, sia pure con tutti i suoi difetti, la gestione
pubblica.
Quindi quando proponiamo una Commissione di inchiesta lo
facciamo con delle indicazioni precise. Chiediamo che si
verifichino gli assetti societari, chiediamo che si verifichino i
bilanci delle due società, chiediamo che si possano studiare delle
forme di controllo migliori di quelle che ci sono state finora, le
quali si sono rivelate inadeguate.
Chiediamo altresì che si verifichi la possibilità di revocare o
di porre in decadenza, naturalmente con le forme dovute, queste
convenzioni e di studiare soluzioni adeguate. Mi sembra con ciò, di
fare un discorso responsabile. La nostra prima ed unica
preoccupazione, in questa sede, non è quella di avere dei
ribaltamenti politici usando qualcosa che ci è capitato tra i
piedi, ma quella di essere all'altezza, sia come forza politica e
sia come Consiglieri, di controllare e combattere un fenomeno che
vediamo gravissimo.
Quando abbiamo fatto delle richieste che riguardano anche i
responsabili politici, non abbiamo fatto dello scandalismo, abbiamo
fatto un ragionamento nostro che Fosson non condivide. Fosson dice
che i comunisti sono abituati a vedere la responsabilità politica
dietro le persone, invece queste hanno una responsabilità personale
ed il Partito no.
In proposito, noi riteniamo che un Partito, comunque, debba
essere responsabile della scelta delle persone che mette in
determinate posizioni pubbliche; il Partito, secondo noi, non può
non assumersi queste responsabilità.
Pensiamo, ad esempio, alle conseguenze che ne deriverebbero se
in un partito vi fosse il 90% delle persone responsabili non
all'altezza del proprio compito. Di chi sarebbe la prima, vera,
responsabilità? Quindi il rapporto tra responsabilità
dell'organizzazione e personale, esiste.
Noi abbiamo chiesto le dimissioni di Manganone perché, secondo
noi, in questo caso, egli non è stato all'altezza dei propri
compiti di Commissario regionale. Questa è l'accusa che gli
facciamo e questo è il motivo per cui ne chiediamo le
dimissioni.
Fra i compiti attribuiti al Commissario regionale al Casinò, vi
è anche quello di controllare il cambio degli assegni e questo
compito, visto il grandissimo giro di assegni che è avvenuto anche
attraverso i prestasoldi, non è stato assolto dal Manganone. Quindi
formuliamo accuse precise circa le sue responsabilità.
Per il Presidente della Giunta, come abbiamo detto, se avessimo
voluto mettere in discussione la maggioranza e la Giunta per le
responsabilità di conduzione politica generale, avremmo presentato
una mozione di sfiducia, mentre abbiamo solo chiesto un atto
chiarificatore perchè c'è una situazione di incertezza e il
dibattito di questo Consiglio lo ha dimostrato.
Questa poteva essere l'occasione per dimostrare a tutti che il
Presidente della Giunta non ha nulla da nascondere, che è
tranquillo, che è disposto a qualunque tipo di verifica politica e
che se ci sono stati controlli insufficienti o errori, egli non ha
alcuna responsabilità. Se viene inteso in altro modo..... Noi
abbiamo precisato qual'è il nostro pensiero, non si tratta di
speculazione politica.
La maggioranza ed ogni forza politica, possono trarre le
conclusioni che credono ed intraprendere le azioni ritenute più
opportune, però non è possibile ritenere sempre ogni proposta, ogni
analisi della minoranza, dell'opposizione di un Partito un gioco
delle parti, o pura speculazione politica. Non lo facciamo mai il
gioco delle parti.
Personalmente non ho scelto la professione dell'attore, faccio
il Consigliere perchè sono stato eletto, faccio attività politica
perchè credo in quello che faccio e ritengo di dare un contributo
alla società in cui vivo, alla gente con cui opero, agli interessi
che intendo difendere.
Si dà atto che dalle ore 18.20 assume la Presidenza il Vice
Presidente De Grandis.
PRESIDENTE:
La parola al Consigliere Berti, ne ha
facoltà.
BERTI - (Art. e Commer. Valdostani):
Per convocare questa
assemblea che si è riunita in seduta straordinaria, anch'io ho dato
la mia adesione, per fare un più approfondito esame della
situazione perchè, contrariamente a quanto asserito dal Consigliere
Voyat, non si poteva attendere il termine dell'iter burocratico
della Magistratura per dare una spiegazione all'opinione
pubblica.
Anche se non si possono ancora condannare gli inquisiti, a
parere mio, occorre, sul piano politico, fare chiarezza fin da ora,
soprattutto considerando che nel precedente Consiglio il Presidente
della Giunta aveva affermato che tutto procedeva per il meglio e
che era inutile indagare e formare una Commissione.
Invece, tre giorni dopo, è successo quello che conosciamo e che
non sto a ripetere. Non so se il Presidente della Giunta mentiva
per coprire qualcuno o se veramente non era a conoscenza di fatti.
Troppi interrogativi permangono senza risposta, come pure rimangono
ignoti i nomi ed i personaggi che si celano e che agiscono sotto la
protezione di quei personaggi politici che vorrebbero fare il bello
ed il cattivo tempo.
Purtroppo questa politica dittatoriale, espressa dall'attuale
Giunta, tende a mantenere il controllo pressochè totale su ogni
iniziativa, sminuendo i valori democratici e i compiti che
competono a questa assemblea regionale.
E' per questi motivi che mi trovo d'accordo con la istituzione
di una Commissione avente il compito di indagare e verificare
soprattutto alcuni punti non chiari della convenzione, sia con la
SITAV che con la SAISET, e fare chiarezza sul perchè quest'ultima
dà un introito ridotto di quasi il 50% alla Regione rispetto alla
SITAV.
Un'indagine questa che può anche aiutare la Magistratura a fare
pulizia di personaggi mafiosi, al fine di ridare alla nostra
Regione quell'immagine morale che le compete. Solo in questo modo
potremo uscire dal clima di sospetto venutosi a creare soprattutto
dopo la convenzione con la SAISET in fratellanza con la SITAV e
grazie alla tolleranza nei riguardi di quei personaggi mafiosi,
prestasoldi, ecc. che ancora esistono all'interno della Casa da
Gioco. Queste sono cose che non si sono mai volute chiarire.
Io non sono per la chiusura della Casa da Gioco, perchè ciò
porterebbe un grave danno economico sia al bilancio regionale che
alla popolazione locale e regionale. Si vuole invece una più
specifica e corretta convenzione attraverso il controllo di una
Commissione competente, Commissione non solo politica, ma integrata
anche da elementi tecnici.
Sono contrario alla gestione pubblica perchè, purtroppo, abbiamo
visto l'effetto negativo prodotto in altri enti che sono passati
alla gestione pubblica, con lungaggini e disavanzo negativo dei
propri bilanci. Per questo motivo ho delle forti perplessità per
dare la gestione di una impresa enorme, quale la Casa da gioco, ad
un ente pubblico. Già all'interno della Regione, a causa della
burocrazia, dell'iter e della disgregazione fra personale e potere
politico, i quali tendono a svalorizzare e a rendere nulla l'opera
dei Consiglieri, possiamo notare quanto sia difficile
l'amministrazione pubblica. Noi Consiglieri oggi contiamo poco o
nulla, conta solo chi ha il bastone del comando. Noi facciamo solo
parte del teatro. La gente che sta fuori non lo sa ma la verità è
questa. Quando si deve chiedere qualcosa in qualche ufficio, o ti
sbattono la porta in faccia, o ti fanno fare delle anticamere per
delle ore, e l'Assessore si rende latitante.
Ecco perchè non abbiamo gli strumenti necessari per fare un
controllo e per gestire quello che, per chiamata elettorale,
dobbiamo amministrare.
Dicevo, no alla gestione pubblica perchè sono convinto che la
Regione abbia una maggiore capacità di controllo con la gestione
privata, senza intralci burocratici ma semplicemente avvalendosi di
una Commissione specifica formata da poche persone altamente
qualificate.
Anche con la FINAOSTA, in seguito agli ultimi avvenimenti,
abbiamo avuto delle esperienze negative. Nella formazione di questa
Commissione, dobbiamo verificare che ci siano le premesse idonee
per fare decadere quelle convenzioni che, a mio parere, dovrebbero
venire recise, in quanto vengono meno quei presupposti che sono
partiti al momento del la convenzione fra l'ente regione e le
società. Quindi dopo tale decadenza la dovremo dare in appalto, con
delle licitazioni o ad invito, a più persone, a più società con un
sistema più corretto e più chiaro da parte della Regione per
effettuare questo controllo.
Sono sempre più convinto della necessità di una Commissione in
cui siano presenti tutte le forze politiche, integrate anche da
personaggi esterni all'ambiente politico.
Anche se la battuta del Presidente della Giunta fatta in questi
giorni su un giornale locale ha dato discredito e poco adito ai
Consiglieri di questo Consiglio, fra cui il sottoscritto, non ne
faccio una questione di polemica perchè sappiamo da quale pulpito
sono arrivare queste considerazioni e perchè la "Gazzetta del
Popolo" lascia il tempo che trova.
Ad ogni modo, se mi è consentito, al Consigliere dell'Union,
paladino della democrazia, vorrei dire che dovrebbe imparare
qualcosa di più in fatto di democrazia; a Roma la chiedono, la
democrazia, per essere sentiti dal governo centrale quale forze di
minoranza, linguistiche, ecc., ma poi non è che attuino in loco
quello che a Roma chiedono col medesimo metro. Alludo al mio Gruppo
che, insieme ad altri è stato estromesso dalla consultazione per la
formazione della nuova maggioranza. Questo è un atto
antidemocratico perchè il Presidente incaricato Craxi ha consultato
tutte le forze politiche, quindi anche quella della Valle d'Aosta
anche se non conta molto, dando così una prova di democraticità che
l'Union Valdôtaine non ha saputo dare.
PRESIDENTE:
La parola al Vice Presidente Dolchi, ne ha
facoltà.
DOLCHI - (P.C.I.):
Signor Presidente, signori
Consiglieri, avevo chiesto la parola nel momento in cui svolgeva il
suo intervento il collega Voyat perchè ritenevo indispensabile fare
alcuni chiarimenti, trovando nel suo intervento una notevole dose
di settarismo, di superficialità demagogica e un pochino di
infantilismo, se me lo permette.
Venirci a dire che il Consiglio avrebbe potuto essere convocato
tra 20 giorni a norma di Regolamento, nel momento in cui tutta
l'opinione pubblica, valdostana e nazionale, si interessava alla
notte di San Martino, voleva dire che il Consigliere Voyat, nel
corso di questa giornata, non aveva recepito la preoccupazione,
l'angoscia e il malessere dei Consiglieri regionali che erano
intervenuti, con le affermazioni che venivano da ogni parte, da
Maquignaz, da Fosson, ecc. per citare esponenti della
maggioranza.
Bisognava forse, lo ha ricordato Fosson, convocarlo prima questo
Consiglio straordinario e non aspettare oggi 24 novembre, quando
sono da discutere tre mozioni che, comunque, avremmo discusso in
seduta ordinaria già convocata per oggi, 24 novembre.
Così come venirci a dire che la Cancelleria del Tribunale, con
una semplice domanda, fornisce i nomi degli azionisti, vuol dire
prendere questi Consiglieri, non solo per enfants de coeur, per
chierichetti, ma per gente assolutamente sprovveduta, che non sa
che esistono dei prestanome, per cui quando noi chiediamo di
conoscere i nomi degli amministratori, tenuto conto del clima di
mafia che si è creato, sappiamo benissimo che non sono i nomi che
compaiono ufficialmente.
Ma sull'intervento del Consigliere Voyat già ha precisato la
posizione del nostro partito il Capogruppo Mafrica, quindi ora
approfitto della parola che mi è stata concessa per fare tre brevi
considerazioni, così a braccio, ma che ritengo possano essere utili
al dibattito che si va concludendo e poi, alla votazione degli
ordini del giorno.
Ritengo che, a questo punto del dibattito, si possa affermare
che c'è una unanimità - direi che c'è stato solo il Consigliere
Voyat che ha ultraminimizzato i fatti - nel riconoscere che la
situazione era andata, mano a mano, degradandosi, che il Consiglio
regionale si doveva interessare più a fondo dei problemi del Casinò
e che il 7 novembre, quando era stata richiesta una Commissione
conoscitiva di indagine o di inchiesta, eravamo già arrivati al
punto in cui il Consiglio sentiva il diritto e il dovere di
investirsi del problema.
L'art. 15 del nostro Statuto dice che gli organi della Regione
sono il Consiglio della Valle (lo chiama ancora così), la Giunta ed
il suo Presidente. Ebbene, il Consiglio regionale proprio per la
sua importanza, per la sua rappresentanza pluralistica, per il
fatto di essere direttamente eletto dalla popolazione valdostana è
quello a cui hanno guardato i cittadini nel momento in cui la
radio, la televisione, i giornali, a pieni titoli, parlavano della
notte di San Martino, del blitz di Saint-Vincent.
Parafrasando quanto diceva prima Torrione che "mala tempora
currunt" io mi sentirei di dire, a questo punto della discussione,
dopo tanti interventi che hanno puntualizzato questo problema, che
"mafia tempora currunt".
E' contro questo pericolo che dobbiamo serrare le file, che
dobbiamo ritrovare quella unità di intenti che altre volte ha
caratterizzato l'azione autonomistica del Consiglio regionale. Se è
valida questa considerazione, sarebbe errato - ed in questo do una
valutazione politica all'intervento del collega Voyat -
sottovalutare questo fatto, considerarlo una semplice manovra per
ridurre le entrate della Regione valdostana o, peggio ancora,
considerare sotto il punto di vista politico, che il dibattito sia
stato provocato dalle opposizioni delle minoranze per realizzare
quel gioco delle parti così caro all'amico Bordon (se fosse
presente, ce lo ricorderebbe) nel quale l'opposizione deve fare
un'azione di stimolo e di controllo e la maggioranza, soprattutto
la Giunta che è espressione della maggioranza, deve governare; ma
allora lasciamola governare e, come qualcuno ha detto prima, non
disturbiamo il manovratore.
Questa considerazione, secondo noi, va tenuta presente, lo ha
già detto Mafrica e lo hanno detto altri esponenti dei gruppi di
minoranza. La posta in gioco è così alta, la presenza della Mafia è
così terribile, terrificante e contraria alla natura della Valle
d'Aosta che non si può concludere questo dibattito con delle
posizioni precostituite o dicendo: "Voi avete svolto il vostro
ruolo, avete criticato, ma noi continuiamo perchè tutto va bene e
aspettiamo che la Magistratura faccia il suo dovere".
Siamo anche noi convinti che la Magistratura debba fare il
proprio dovere, ma anche il Consiglio regionale, in tutte le sue
componenti, deve fare il suo dovere che non è quello di inquisire
penalmente, perchè non ne ha gli strumenti e credo che non senta
nemmeno questo stimolo, ma quello di confrontarsi per vedere se non
avrebbe potuto fare qualcosa di più (noi diciamo di sì) per
stabilire cosa si possa fare ed accertare quali siano le enormi
carenze che vanno superate.
Qui ci sono gli obiettivi, le critiche, le puntualizzazioni ben
precise che sono state fatte dal Gruppo comunista. Sono convinto di
quello che dico! Se vogliamo fare qualcosa di concreto non bisogna
"tirer dans le pas", non bisogna sparare nel mucchio, non si può
fare di ogni erba un fascio, occorre colpire là dove c'è da
colpire, estirpare il cancro dove esso alligna. Credo che di questo
sia convinto anche il collega Pedrini, il quale questa mattina ha
detto molte cose, che per la loro gravità hanno colpito seriamente
il Consiglio regionale e alle quali necessariamente occorrerà dare
un seguito perchè non dovranno restare delle semplici
annunciazioni.
Io che ho fatto parte della Commissione che nel 1977, in ben 26
riunioni, preparò la convenzione tra Regione e SITAV, mi permetto
di dire che quella convenzione è stata successivamente degradata,
stravolta e proprio là dobbiamo ora cercare la causa dei mali che
in questo momento ci affliggono. Se mi permettete, proprio per
avvalorare questa mia convinzione, vorrei rileggere un passo della
dichiarazione di voto del 7 dicembre 1977 che io facevo a nome del
Gruppo comunista: "Sottolineando la necessità del controllo di
tutti quei fondi neri, di tutte quelle somme che sfuggendo al
controllo regionale, al controllo del fisco, potevano mettere la
società in condizioni di usare l'arma del ricatto, della corruzione
e del sottogoverno", cioè evitare i fondi neri, le mance (avevamo
proposto lo 0,01% sulle mance perchè si potesse fare un controllo)
i prestasoldi (allora esistevano fuori dalla sala, ora invece sono
istituzionalizzati in sala) ed altre cose come il controllo sugli
assegni ecc.
Nel corso di quelle 26 riunioni, abbiamo fatto anche una
conferenza stampa per informare i giornali, e non solo locali, su
quello che chiedevamo alla SITAV, su quello che la SITAV non ci
voleva dare. Chiedevamo l'eliminazione dell'accerchiamento delle
proprietà SITAV in modo che se avessimo voluto, come Consiglio
regionale, prendere altre decisioni circa il rinnovo del contratto
che allora si proponeva a trattativa privata, non fossimo stati
accerchiati. La parola "accerchiamento" era di uso corrente nel
corso dei lavori di quella Commissione.
Anche i vari partiti erano stati informati ed il collega Pedrini
ha fatto una rimostranza in proposito, perchè proprio nella sede
del Partito comunista c'è stato un dibattito a cui parteciparono il
Conte Cotta ed i dirigenti della SITAV. Questo per dire che se le
cose vengono fatte alla luce del sole, anche certe clausole, certi
articoli di una convenzione possono giustificarsi, possono essere
spiegati.
Noi avevamo ottenuto, con un emendamento che era stato accettato
dalla maggioranza, il controllo ai tavoli, controllo che non era
inteso come una semplice presenza per fare in modo che i conti
fossero giusti, ma destinato invece a controllare l'entità delle
mance, in quanto nel momento in cui entrano nella cassetta, esse
sono pubbliche. Un controllore regionale, appositamente designato a
questo scopo, avrebbe potuto anche, per omogeneizzazione di questi
tavoli che fossero stati controllati, dare una cifra
sufficientemente attendibile sull'entità delle mance, le quali
costituiscono la base fondamentale per la creazione di quei fondi
neri di cui abbiamo conosciuto oggi l'entità.
Quindi, come dicevo, il controllo continuativo e sistematico in
ogni settore e, in particolare, al tavolo da gioco, apre ampie
possibilità di maggiore rigore se vi sarà, da parte della Regione,
del Presidente della Giunta e di tutto il Consiglio, una
conseguente volontà politica di superare le carenze passate.
Carenze criticate, perchè già allora, nel 1977, nel corso del
rinnovo della convenzione, c'erano state critiche sui fondi neri e
sulla possibilità della società di sfuggire a qualsiasi
controllo.
Questa volontà politica non c'è stata, la società sono
proliferate, si è inventata la società per i giochi americani, si
sono votate a maggioranza in questo Consiglio le successive
convenzioni e siamo arrivati oggi ad un punto in cui siamo passati
dalla gestione familiare, aristocratica del Conte Cotta, a quella
attuale, che comporta tutto quel degrado che nel corso
della giornata abbiamo sentito dai diversi Consiglieri e che
sentiamo se andiamo a Saint-Vincent, perchè il paese stesso ha
perso la sua caratteristica.
La cittadina non ha più quella vita che aveva prima. Interessi
non sempre chiari si intrecciano e ruotano attorno al Casinò.
Questa massa di persone e di denaro hanno influito sulla
tranquillità del vivere civile nella cittadina di Saint-Vincent, ma
soprattutto credo abbia influito negativamente la proliferazione
delle società. Da questo scaturisce la necessità di studiare,
eventualmente, il ritorno ad una unitarietà della società in modo
che si possa fare maggiore chiarezza.
Io non voglio rubarvi altro tempo. Ritengo che il problema sia
grave, che dobbiamo combatterlo perchè quella della mafia non è una
malattia che dobbiamo lasciare tranquillamente penetrare nel corpo
sano della comunità valdostana.
Ecco perchè chiediamo questa Commissione, ecco perchè chiediamo
che il Consiglio non esamini questo problema dai punti di vista
precostituiti di maggioranza o di minoranza che abbiamo ascoltato;
dobbiamo arrivare a dei controlli severi e precisi che tutti hanno
auspicato, e che finora, a nostro avviso, non ci sono stati, se si
è arrivati alla "notte di San Martino".
Si dà atto che alle ore 18.45 assume la Presidenza il Presidente
Bondaz.
PRESIDENTE:
La parola al Consigliere Lanivi, ne ha
facoltà.
LANIVI - (Fédération D.P.-U.V.P.):
Svolgo il mio
intervento a nome del Gruppo della Federazione democratici popolari
Union Valdôtaine progressiste; intervento che contiene la nostra
posizione, il nostro modo di vedere intorno a 3 problemi
fondamentali che sono emersi dal dibattito che da questa mattina ha
interessato l'intero Consiglio.
Il primo punto che voglio affrontare è il giudizio, non solo sul
recente intervento della Magistratura a Saint-Vincent, ma anche
sulle molte domande e sulle proposte che l'opposizione ha
avanzato.
Il secondo punto che affronterò sarà relativo ai rapporti fra
maggioranza e minoranza, mentre il terzo punto riguarderà un
discorso più vasto, che è il rapporto tra le forze politiche e
l'attuale crisi che investe l'intero Paese. Va da sè che questo
intervento vuole rendere esplicita la posizione del nostro Gruppo
che si ritrova, sulle cose essenziali, nel documento predisposto
dalla maggioranza, il quale contiene la sintesi della visione
comune del problema (ordine del giorno che è già stato distribuito
a tutti i Consiglieri). Il fatto che Consiglieri della maggioranza
abbiano espresso in modo libero le loro opinioni non è certamente
segno di debolezza, direi che può essere ascritto a merito della
maggioranza, che in questa occasione non ha voluto imbavagliare
alcun Consigliere. Il mio intervento, che può discostarsi da
posizioni di altre forze politiche della maggioranza, ritrova il
suo senso ed il suo significato politico nel documento che la
maggioranza stessa sottopone all'attenzione di questo
Consiglio.
Sul primo punto alcuni giudizi. Intanto la Federazione
Democratici Popolari/Union Valdôtaine Progressiste valuta
positivamente l'azione svolta recentemente dalla Magistratura alla
Casa da Gioco di Saint-Vincent, azione che ha comportato l'arresto
di numerose persone e che si è svolta nel più ampio quadro della
ricerca di eventuali collegamenti tra l'attività dei Casinò e
l'attività della criminalità organizzata nel nostro Paese. Apro una
parentesi per dire che la criminalità organizzata nel nostro Paese
ha una sua economia anche quantificata. Chi ha letto recentemente
un libro notevole "Il punto sull'Italia" di Deaglio-De-Rita,
ricorderà che è quantificato in 17.000 miliardi il volume di affari
della economia criminale nel nostro Paese. Mi riferisco ai dati del
1982. Non spetta a noi sostituirci alla Magistratura, nè è nostra
competenza anticipare giudizi o condanne che la giustizia, in piena
ed autonoma libertà, emetterà a conclusione dell'iter previsto.
Per quanto ci riguarda, l'inchiesta avviata dalla Magistratura
non ci spaventa, non abbiamo niente da nascondere e ci auguriamo
che, se vi sono stati reati, questi vengano alla luce e ne siano
puniti i responsabili. E' innegabile che ciò che è successo, al di
là delle conseguenze giudiziarie che oggi non possiamo prevedere,
rappresenta comunque un danno per la nostra Regione e nel contempo
un salutare avvertimento per le forze politiche operanti in Valle
d'Aosta.
Il fatto che da più settimane la nostra Regione sia stata
presentata su tutti i mezzi di informazione nazionali e regionali
(stampa quotidiana e settimanale, radio e televisione) come area di
attività illegale e contro privilegiato delle forze della
criminalità e della corruzione, rappresenta a livello nazionale ed
internazionale un dato negativo per l'immagine della Valle d'Aosta,
per i suoi legittimi interessi economici, per la tradizione di
onestà e di rigore morale della sua gente.
Ripeto, al di là delle conclusioni a cui perverrà la
Magistratura, è doverosa da parte della Regione una attenta
riflessione su ciò che è accaduto e che invita ad una energica
azione tendente a subordinare l'attività del Casinò di
Saint-Vincent agli interessi generali della Valle d'Aosta. Questo,
a mio ed a nostro avviso, è il punto politico fondamentale del
dibattito di oggi.
La storia dei rapporti
-
fra Casinò e Regione ha
dimostrato ampiamente quanto sia difficile e complesso mantenere
corretti, distinti e precisati ruoli dell'ente pubblico da quelli
di un centro di potere dalle dimensioni e caratteristiche del
Casinò di Saint-Vincent. Le recenti vicende, a tale riguardo,
evidenziano ancora maggiormente questa preoccupazione e impongono
all'Amministrazione regionale una ancora più forte assunzione di
responsabilità politica per i compiti ed i doveri di sua
competenza.
In tale direzione dichiariamo la nostra piena adesione alla
proposta di incaricare la Commissione Affari Generali, allargata a
tutti i Capigruppo consiliari non presenti in detta Commissione, ad
affrontare (voglio sottolineare questo aspetto) i problemi relativi
ai rapporti Regione Casa da Gioco di Saint-Vincent ed in
particolare ad esaminare quelle proposte che la Giunta si farà
premura di sottoporre, entro breve termine, ai Commissari ed a
proporre modifiche e innovazioni concernenti l'applicazione delle
convenzioni Regione-SITAV e SITAV-SAISET.
Al di là delle possibili tentazioni di strumentalizzazione
politica, ciò consentirà all'insieme delle forze politiche presenti
in questo Consiglio una maggiore e più approfondita conoscenza
della delicata situazione attuale e, più globalmente, dei rapporti
tra Regione e Casa da Gioco.
L'obiettivo politico che la Commissione dovrà porsi è quello,
già evidenziato, di indicare le condizioni affinchè l'attività del
Casinò risponda agli interessi generali della Valle d'Aosta e non
viceversa o, almeno, che non si corra il rischio che avvenga il
contrario.
In questo vorrei fare alcuni appunti: non possiamo, in questa
sede, alla luce di quanto è successo, non esprimere alcuni giudizi;
possiamo esprimere intanto un giudizio negativo nei confronti della
SITAV, la società che gestisce il Casinò. Il fatto che una parte
rilevante degli organi direttivi espressi dalla società per la
gestione dei giochi siano oggi gravemente indiziati, dimostra una
superficialità della SITAV nella scelta delle persone che hanno
avuto compiti di grande rilievo direttivo nella gestione dei
giochi, e dato che le conseguenze negative dell'operato di tale
personale ricadono direttamente o indirettamente sulla Valle
d'Aosta, è giusto che la Regione consideri non accettabile questo
comportamento e queste scelte.
A suo tempo, in questo Consiglio, il nostro Gruppo non ha votato
il rinnovo della Convenzione Regione-SITAV. A questo proposito farò
alcune considerazioni sul ruolo dell'opposizione e della
maggioranza. In quella occasione, come oggi, abbiamo fatto una
durissima battaglia, perchè eravamo rimasti soli. Non ci vogliamo
ergere a rappresentanti unici della verità, ma quello che allora
abbiamo voluto sostenere lo sosteniamo oggi. Cito ad esempio il
discorso delle mance. Altro esempio è il discorso, tutt'altro che
lodevole fatto da un rappresentante del partito comunista, il quale
alla nostra richiesta di inserire personale di guardaroba, ha detto
che ciò avrebbe dovuto essere frutto di una battaglia sindacale.
Questo lo dico per sottolineare che avevamo ragione e per dire che
opposizione e maggioranza devono espletare funzioni dignitose e
reciproche senza la pretesa dogmatica di rappresentare la verità,
attraverso preventive confluenze di accordi.
Allora noi ci siamo schierati ed abbiamo lottato contro quella
convenzione, ma infine abbiamo accettato le decisioni della
maggioranza del Consiglio. Ciò anche perchè pare che l'elettorato
abbia dato più ragione agli altri che non a noi. Lo dico con un
sorriso, ma per la verità anche con un po' di amarezza.
Forse quelle preoccupazioni hanno un senso e sarebbero da tenere
in conto anche oggi, ma non mi fermo su questi dati, nè è mia
intenzione tenere un discorso su questo tema. Voglio ribadire
invece che è fondamentale per la Regione, essere nella condizione
di effettuare un serio e costante controllo sull'attività che si
svolge nel Casinò. Alzare polveroni o ritenere o far credere che la
Regione sia responsabile di cose che non sono di sua competenza,
non giova a nessuno, nè alla maggioranza nè all'opposizione.
ribadiamo che la Regione deve, fino in fondo, rispettare e far
fronte ai suoi compiti ed alle sue responsabilità.
In questa occasione alcune forze politiche hanno espresso un
giudizio negativo sul Commissario regionale presso il Casinò; non è
nostro intendimento esprimere apprezzamenti personali sul
Commissario regionale, nè tanto meno avvalorare malevoli illazioni
non suffragate da fatti concreti. Riteniamo tuttavia necessario
sottolineare l'esigenza che l'operato e le attribuzioni di tale
figura siano in futuro definiti con maggior precisione perchè allo
stato attuale non possiamo - come Fédération - considerare
soddisfacente questa attività (mi riferisco alla funzione, non alla
persona).
Il Gruppo della Federazione, esprime, anche in questa occasione,
la convinzione che a posti di rilevante responsabilità
amministrativa vengano comunque nominate persone di adeguata e
sperimentata professionalità, prescindendo da qualsiasi criterio di
lottizzazione partitica. Questo è un discorso di cui ci assumiamo
la nostra parte di responsabilità. Questo criterio, a nostro
parere, può contribuire a meglio realizzare il comportamento e le
forze politiche, ed a valorizzare quanti, ad ogni livello, lavorano
con onestà e preparazione professionale.
Rispetto alla situazione determina-tasi alla Finaosta, dopo
l'incriminazione del suo Presidente, il Comm. Sergio Ramera,
esprimiamo un giudizio decisamente positivo sulla scelta della
Giunta di garantire continuità operativa alî la Finanziaria
regionale attraverso la nomina di un tecnico capace ed apprezzato.
Sul problema dei rapporti tra maggioranza ed opposizione, questa
maggioranza, definendo con precisione i suoi confini - e l'ho
ripetuto al momento stesso in cui è sorta - non ha voluto compiere
una azione autoritaria ed arrogante, ma ha inteso consentire un
dibattito ed un confronto tra l'opposizione e la maggioranza.
L'insieme di queste forze e l'unità di queste forze si trova
nelle condizioni politiche oggettive, su obiettivi politici comuni
e su finalità programmatiche precisate che sono state espresse in
questo Consiglio e che troveranno prossimamente ancora migliori
precisazioni. Non è quindi accettabile, secondo noi, il tentativo
di demolire questa maggioranza, anche se in modo intelligente o
astuto, colpevolizzando un suo componente, in questo caso il
Presidente della Giunta.
Abbiamo fatto questo rilievo al Partito Comunista anche in
precedenza. Secondo noi, il dibattito politico ed una modificazione
dei rapporti politici e delle scelte delle forze politiche, possono
portare ad una modificazione del quadro politico regionale, ma
questo non può avvenire correttamente attraverso l'aggressione, o
una situazione che consenta o crei le condizioni per screditare un
componente della maggioranza.
Il nostro timore è che certi atteggiamenti ci riconducano ad una
logica, secondo la quale la posta in gioco è sempre, soltanto ed
esclusivamente il potere, per acquisire il quale è lecito
utilizzare tutte le occasioni, gli spazi e le opportunità che la
mutevole situazione politica può creare. Secondo noi questo modo di
agire non è positivo perchè distoglie l'attenzione dal problema su
cui oggi questo Consiglio, deve meditare. Mi riferisco al problema
del rapporto politica-democrazia, che va tenuto disgiunto dalle
manovre per la conquista di potere miope, che non guarda al domani
e soprattutto non tiene conto delle situazioni politiche
attuali.
E' responsabilità della maggioranza, concordo su questo con
l'opposizione, farsi carico di essere attenta, di accogliere i
dubbi, i problemi, gli stimoli che vengono dalla opposizione,
discriminando però tra coloro che svolgono una azione costruttiva e
positiva nell'intento di consolidare e rafforzare la nostra
democrazia e la nostra autonomia, e fra coloro invece che operano
strumentalmente, o possono operare, per limitare l'autonomia o per
raggiungere meschini fini personali o di parte. Il problema
fondamentale, da sottolineare, è quindi quello relativo al ruolo
della politica e delle forze politiche per garantire la crescita
della democrazia e dell'autonomia nel nostro paese.
Il problema è di ridare credibilità alla politica, alle forze
politiche, e conseguentemente controllare e guidare la crescita del
paese, della nostra Valle. Sarebbe un grave errore pensare che la
democrazia possa essere difesa dagli interventi della Magistratura.
Essa, in questo momento, fa il suo dovere; l'aumento degli
interventi che essa opera (i giornali radio e i telegiornali sono
dei bollettini della Magistratura) è un indice pesante, un segno
della insufficienza politica e dirigenziale complessiva nella guida
del paese. Non ci si deve stupire se la Magistratura opera in
questo vuoto; dobbiamo invece stare attenti, perchè la difesa della
democrazia non può essere affidata solo alla Magistratura. Al di là
delle differenze fra maggioranza e opposizione, dobbiamo agire come
forze politiche nel loro insieme, non come singola realtà
politica.
Voglio ricordare un accenno che l'amico Maquignaz ha fatto nel
suo intervento: cioè le grandi trasformazioni culturali, sociali ed
economiche che hanno investito in questi 30 anni la nostra Regione
e l'intera Nazione sono di tale portata che per affrontarle
dobbiamo impegnare la nostra intelligenza e tutte le nostre forze.
Non si risolvono i problemi chiudendo il Casinò, sarebbe come
dichiarare l'incapacità del potere politico a ricondurre a
mantenere l'attività della Casa da Gioco entro binari regolari,
leciti, legittimi.
E' questa la sfida che ci viene lanciata, alla quale dobbiamo
rispondere, senza dire semplicemente "chiudiamo il Casinò" come se
chiudendolo si cancellasse il male del nostro Paese. Ciò sarebbe
un'ammissione di debolezza. A mio avviso le forze valdostane
debbono rispondere invece dimostrando la capacità di gestire un
potere così grande, e per certi aspetti così pericoloso, senza
esserne travolte.
Occorre quindi riportare le forze politiche a ciò che debbono
essere e dare loro la possibilità politica di garantire la crescita
del nostro Paese. Questo è il compito delle forze politiche e su
questo terreno il confronto maggioranza-opposizione non solo ci
interessa, ma è vitale ed importante; è essenziale però che non
debba avvenire su aspetti marginali che possono essere
strumentalizzati dalle parti. E' un impegno molto grande, perchè si
tratta di vincere vecchie incrostazioni ideologiche, oggi superate
e che possono essere strumentalizzate solo al fine di garantire
isole di potere.
L'esigenza di un più qualificato ruolo delle forze politiche è
essenziale per il consolidamento della democrazia nel Paese. E' nel
vuoto e nelle carenze della politica che forze estranee e
antagoniste al sistema democratico possono svilupparsi e trovare le
condizioni migliori nel momento in cui le forze politiche stanno
ancora cercando di analizzare e di comprendere le grandi
trasformazioni che stiamo vivendo. E' di fronte a queste grandi
trasformazioni che l'impegno dei politici e della politica deve
ritrovarsi.
Teniamo presente che oggi non è tanto importante la disputa tra
forze politiche miopi e rissose, quanto la capacità del mondo
politico che si richiama alla democrazia e all'autonomia, di
garantire sicurezza e prospettive valide alla nostra gente e ai
nostri giovani, in un momento in cui le vecchie certezze, i vecchi
miti legati ad uno sviluppo senza fine stanno venendo meno.
Questo è il problema reale, al di là delle strumentalizzazioni,
delle speculazioni e dei falsi moralismi. La verità è che deve
cambiare sia la politica sia il modo di fare politica. Il problema
è che tutti noi, nel nostro insieme, dobbiamo cambiare per essere
all'altezza della situazione, ed è in questo modo, su questa linea
e con questa coerenza che la Federazione Democratici Popolari-Union
Valdôtaine Progressiste tende ribadire l'impegno che porta
all'interno di questa maggioranza, la stessa fermezza con cui ieri
ha portato e sostenuto la linea all'opposi ne, con coerenza e, se
ci permettete anche fedeli a quel modesto, per brevità di tempo,
patrimonio ideale della nostra vicenda.
Si dà atto che alle ore 18,51 assume la Presidenza il Vice
Presidente Grandis e che alle ore 19,06 riassume la Presidenza il
Presidente Bondaz.
PRESIDENTE:
La parola al Consigliere Aloisi, ne ha
facoltà.
ALOISI - (M.S.I.):
Io sarò brevissimo anche perchè l'ora
è tarda e siamo molto ansiosi di ascoltare la replica del
Presidente della Giunta, perchè questa mattina nell'intervento che
avevo fatto ho posto delle domande precise e quindi vorrei avere
delle risposte.
Alcune piccole considerazioni soltanto sugli interventi di
alcuni rappresentanti della maggioranza: innanzitutto si accusa
l'opposizione di voler strumentalizzare l'affare Casinò. Vorrei
ricordare ai Consiglieri che sono intervenuti prima, anche della
maggioranza che l'affare Casinò è un affare di dimensioni
nazionali, è un affare che ha dietro le spalle alcuni omicidi (ad
Aosta abbiamo avuto un attentato al Pretore Selis) e ci sono cinque
arresti da non dimenticare. Non è quindi certamente un problema
strumentalizzato dall'opposizione in questo Consiglio.
Un altro aspetto che vorrei puntualizzare è questo: si è parlato
molto delle responsabilità del Commissario regionale; alcuni
esponenti della maggioranza hanno cercato di giustificare l'operato
di questi personaggi, in modo particolare del maggiore
responsabile.
Io questa mattina sono stato molto chiaro, mi pare, su quali
sono le mansioni del Commissario regionale, mansioni, se qualcuno
non lo sapesse, puntualizzate all'oggetto n. 365.
Questa mattina sono stato molto preciso sulla responsabilità del
Commissario regionale il quale, come dimostrano i fatti, non ha
svolto il suo dovere: per esempio la presenza all'interno del
Casinò prima ed ora degli usurai, dei prestasoldi. Infatti, il
giornale di stamattina ci ha dato la notizia di un prestasoldi
arrestato dalla Finanza, trovato con oltre un miliardo di assegni
in tasca. Mi pare che la presenza degli usurai in quei locali
avrebbe dovuto essere oggetto, per lo meno, di un intervento da
parte del Commissario presso l'Assessorato al Turismo o presso la
Presidenza della Giunta, intervento che, a quanto ci risulta, non
c'è stato.
Un ulteriore esempio è quello dei fondi neri, ma non voglio
dilungarmi troppo. Poichè in aula non abbiamo mai parlato di questi
problemi, vuol dire che l'intervento del Commissario regionale non
c'è mai stato o, se c'è stato, non ne siamo mai stati portati a
conoscenza.
Oggi, dopo il famoso blitz della Finanza, conosciamo tutti i
retroscena e mi domando se ci sono o no delle responsabilità. A mio
avviso ci sono delle responsabilità ben precise, da parte del
Commissario regionale e da parte di coloro, a livello politico, che
dovevano essere messi a conoscenza di quello che avveniva
all'interno del Casinò, perchè se non sapevano niente, la
responsabilità sarebbe tutta del Commissario, ma in caso contrario
ci sarebbe la complicità di questi personaggi politici. Quindi
l'accusa che viene fatta all'opposizione di voler strumentalizzare
questo dibattito è da respingere nel modo più assoluto.
Noi vogliamo chiarezza perchè la gente che ci ascolta, che segue
questo dibattito e queste notizie sui giornali, vuole sapere come
stanno le cose per cui è nostro dovere indagare fino in fondo per
scoprire la verità.
E' per questo motivo che io mantengo la posizione già illustrata
questa mattina, cioè quella della costituzione di una Commissione
di inchiesta da affiancare alla Magistratura e quindi per cercare
di portare elementi validi per la soluzione di questo gravissimo
problema.
Mantengo anche la posizione nei riguardi del Presidente della
Giunta: noi chiediamo le sue dimissioni, poichè per il momento nei
suoi confronti non risulta nulla, solo per una chiarificazione
politica. Con le sue dimissioni si potrebbe avere un vero
dibattito, dal quale potrebbe aprirsi qualche spiraglio atto a far
luce su questa situazione, che ritengo essere molto grave in quanto
dietro questa famosa SAISET si nascondono dei nomi, e sicuramente
conoscendoli porterebbero a degli sviluppi veramente clamorosi.
Grazie.
PRESIDENTE:
La parola al Consigliere Beneforti, ne ha
facoltà.
BENEFORTI - (D.C.):
Sarò abbastanza breve perchè molte
cose le ha dette il collega che mi ha preceduto. Ritengo che
l'argomento in discussione oggi debba essere visto alla luce dei
compiti che spettano al Consiglio regionale.
Se guardiamo la vicenda da questo punto di vista sono convinto
che usciremo dalla grave situazione in cui ci troviamo senza vinti
nè vincitori e daremo un'immagine diversa della nostra Regione.
Oggi tutti ci preoccupiamo di questa immagine, ma non basta
preoccuparsi, occorre dimostrare con i fatti che esiste veramente
questa preoccupazione e lo possiamo fare se mettiamo da parte ogni
strumentalizzazione politica, se mettiamo da parte la ricerca di un
capro espiatorio, se mettiamo da parte la ricerca di criminalizzare
una parte o l'altra o determinate persone. Certamente non chiedo a
nessuno di fare finta che non sia accaduto nulla e tanto meno di
nascondere la testa sotto la sabbia come gli struzzi. Chiedo di
stare con i piedi per terra, e di attenersi ai fatti e alla verità
che conosciamo. Chiedo di non stravolgere tutto per un tornaconto
politico ed in particolare partitico.
Se questa però è la strada che si vuole seguire siamo pronti
anche noi alla polemica ed a ricordare a tutti che gli scandali, le
tangenti, gli affaristi non toccano solo la D.C., ma anche altre
forze politiche. Dico questo solo come risposta a chi ha scritto e
detto che gli usurai, i prestasoldi e gli emissari dell'anonima
sequestri sono personaggi legati alla Democrazia Cristiana.
A parte le decisioni che, in risposta a queste affermazioni,
prenderanno gli organi del Partito, tengo a precisare che se anche
questo fosse vero, la D.C. ha dimostrato con i fatti che non
protegge e non difende nessuno. Il primo a denunciare collegamenti
della Mafia con il Casinò, nonchè il riciclaggio di denaro sporco
da parte di questi, è stato infatti un Ministro democristiano,
l'On. Scalfaro al quale, come ha detto in più occasioni il collega
Fosson, va tutta la nostra stima perchè se lo ha fatto avrà avuto
prove certe. Ora spetta alla Magistratura rilevare nei fatti e
individuare i personaggi implicati affinchè paghino per i loro
misfatti ed in particolare per tutte le vittime che si sono
lasciati dietro. Questo ce lo auguriamo perchè siamo convinti che
la democrazia nel nostro paese si può mantenere e potenziare nella
misura in cui si sostengono e difendono le istituzioni sulle quali
si regge e nella misura in cui si risolvono i problemi
socioeconomici che l'affliggono e quindi estirpando alla radice il
male che esiste.
La Mafia come la Camorra, la N'drangheta ed il banditismo, sono
un attentato continuo alla nostra debole democrazia, per cui non ci
può essere sopportazione o modesta opposizione, ma una lotta
costante e continua anche se questa non è alla pari ed è difficile
per l'omertà e la paura che esistono fra la gente.
La Democrazia Cristiana ha dimostrato di svolgere il proprio
ruolo e non verrà mai meno ai suoi principi ideali di ispirazione
cristiana; è disposta a collaborare con tutte quelle forze
politiche che hanno la sua stessa volontà e anche in questo
Consiglio è disposta a collaborare con tutti coloro che vogliono
fare chiarezza su quanto sta accadendo al Casinò di Saint-Vincent,
ma non può collaborare con chi volesse cogliere l'occasione di
questa triste e grave vicenda per modificare i rapporti e la
maggioranza che regge l'attuale Giunta. A questo gioco non ci
stiamo nè oggi nè mai: ciò non tanto per non correre il rischio di
ritrovarsi in minoranza o all'opposizione, ma perchè il nostro
obiettivo, pur essendo quello di garantire un governo stabile alla
nostra Regione è soprattutto quello di operare e collaborare per
battere il male ovunque esso sia e quindi effettivamente fare
pulizia dei mafiosi e di chi li copre.
Ritengo che riuscire a battere questo male e a fare pulizia vale
molto di più che far parte di qualsiasi maggioranza di governo, sia
esso regionale che nazionale.
Ho fatto questa premessa, che non vuole essere vi assicuro una
replica per nessuno, per dimostrare che la Democrazia Cristiana non
ha nulla da nascondere nè privilegi da difendere e per dimostrare
che è aperta e disposta a collaborare con tutti coloro che su
questa strada intendono camminare.
In merito della vicenda tengo innanzitutto a precisare che per
quanto ci riguarda, con il comunicato emesso dalla direzione della
D.C. valdostana, abbiamo agito correttamente, sia rispetto ai
nostri elettori, sia nei confronti della intera collettività.
Infatti la D.C., dopo la sospensione definitiva del Sig. Ramera dal
partito, ha messo a disposizione della Giunta il suo mandato di
Presidente della Finaosta perchè deliberasse di conseguenza come,
del resto, ha già fatto. Questo atto non è stato compiuto per
lavarsi la coscienza ma perchè era nostro dovere, per dimostrare
che non intendiamo proteggere nessuno, come qualcuno ha inteso e
intende insinuare.
Respingiamo come maggioranza e, in particolare, come D.C. la
richiesta di dimissioni del Presidente della Giunta perchè non
comprendiamo a quale atto chiarificatore potrebbero portare queste
dimissioni e quali vantaggi potrebbero derivare alla collettività
valdostana, visti anche i risultati delle ultime elezioni.
Si afferma che l'Union Valdôtaine e Andrione in particolare sono
responsabili della degenerazione politica in Valle d'Aosta. Sarebbe
bene che chi formula queste accuse fosse più chiaro e citasse dei
fatti concreti per essere credibile, perchè, in caso contrario, dà
solo l'impressione di essere un frustrato e deluso per non avere
realizzato l'aspirazione di sostituire la Democrazia Cristiana nel
governo regionale. Non è sostituendo Andrione e la D.C. nel governo
regionale che si batte la Mafia ed il suo potere economico e
finanziario; la Mafia si combatte con la partecipazione di tutti ed
in particolare permettendo alla Magistratura di svolgere
autonomamente il ruolo che le compete.
Noi non possiamo, come Consiglio regionale, sostituirci ai
compiti istituzionali della Magistratura, del triangolo
Torino-Aosta-Milano che sta indagando per individuare i
responsabili del riciclaggio del denaro sporco e quindi dei
collegamenti mafiosi che sussistono con i Casinò. A noi spetta il
compito di svolgere il nostro ruolo di amministratori, come dicevo
all'inizio e di darci lo strumento più adatto per svolgere questo
ruolo in moda da far chiarezza su tutto.
La D.C. e tutta la maggioranza non intendono lasciare ombre e
tanto meno giocare in difesa. Sgombriamo il campo quindi da ogni
riserva e strumentalizzazione e decidiamo tutti assieme la via da
seguire e quale tipo anche di Commissione sia più adeguata
all'indagine che, degli amministratori come noi, devono
affrontare.
Alla luce delle indagini e quindi dei risultati delle stesse, il
Consiglio, per quanto di sua competenza, delibererà i provvedimenti
che si renderanno necessari. Solo alla luce di una indagine che
dovrà essere svolta nei tempi strettamente necessari per fare piena
luce su tutto e tutti, è possibile decidere in merito all'eventuale
decadenza della convenzione con la SITAV che oggi viene richiesta
in merito ad una gestione unica del Casinò per eliminare diverse
società attualmente esistenti, in merito ad un nuovo metodo delle
assunzioni del personale al Casinò, in merito ad un diverso
controllo della Regione affinchè le convenzioni vengano applicate
nello spirito in cui vengono sottoscritte. Ciò tramite la revisione
anche del regolamento attualmente in vigore che prevede i compiti
del commissario e dei controllori regionali; in merito al nuovo
rapporto fra la Regione e la Casa da Gioco e fra noi, forze
politiche, e la Casa da Gioco di oggi o qualsiasi altra società che
andrà a gestire il Casinò.
Ho ritenuto opportuno richiamare anche questo rapporto perchè
una certa moralizzazione della Casa da Gioco che per noi dovrà
continuare ad esistere per la rilevanza economica che ha a tutti i
livelli, anche se non potrà mai divenire un santuario, si può
realizzare anche e soprattutto rendendo questo rapporto chiaro e
preciso e reso sempre più autonomo e senza condizionamenti.
Nel concludere questo mio intervento, a completamento di quanto
ha detto l'amico Consigliere Fosson, tengo a riaffermare che in
questa maggioranza non esistono cedimenti o ammutinamenti, ma c'è
la massima solidità e volontà di giungere alla piena chiarezza sui
fatti della notte di San Martino.
PRESIDENTE:
La parola al Consigliere Pascale, ne ha
facoltà.
PASCALE - (P.S.I.):
Anche da parte nostra sono doverose
alcune precisazioni dopo gli interventi della maggioranza.
Mi pare che, a parte qualche intervento isolato che ha già
ricevuto le giuste risposte da parte di alcuni Consiglieri, ai
quali mi associo, la stragrande maggioranza si sia resa conto di
quella che è la gravità della situazione, una situazione che però,
ha avuto oggi, in questo dibattito consiliare delle code
preoccupanti.
Noi, a questo punto, non ci troviamo soltanto di fronte a quelle
che sono le accuse mosse dalla Magistratura (adesso è
l'associazione a delinquere di stampo mafioso), non ci troviamo
soltanto di fronte alle ipotesi che vengono avanzate, di
connessione di questi fatti illeciti, vuoi con la Finaosta, vuoi
con gli atti criminosi compiuti contro il Pretore Selis e contro il
Procuratore capo Caccia, ma ci troviamo di fronte a denunce che
sono state fatte oggi, in questo Consiglio, o insinuazioni, come
dir si voglia, interrogativi, che hanno comunque un risvolto
preoccupante.
Già nell'altra seduta consiliare, il Consigliere Riccarand aveva
esplicitamente detto ed accusato il Commissario regionale di
giocare al Casinò: questa è un'accusa gravissima, che penso
comporterebbe la sostituzione del Commissario. Quello che mi ha
stupito è che nessuno, nè allora nè successivamente, abbia mai
smentito questo fatto. Ma oggi c'è stato di più, ci sono state le
denunce o gli interrogativi del Consigliere Pedrini, per quanto
riguarda certi controllori che all'atto del controllo del denaro,
sembra, detraessero del denaro dalla cassa comune e ci
sono state delle insinuazioni riguardanti i lavori di
ristrutturazione ed ampliamento del Casinò. Altre denunce sono
state fatte dal Consigliere Baldassarre. Tutto questo vuole dire
che, al di là delle responsabilità personali che la Magistratura
dovrà accertare, c'è alla base tutto un sistema di controlli che
forse, sotto molti aspetti, si è inceppato ed è stato carente.
Tutto questo quindi individua un momento eccezionale, un momento di
emergenza morale come è stato già definito.
Io credo che nei momenti di emergenza, come ha detto bene il
Consigliere Dolchi, vadano poste da parte le strumentalizzazioni
politiche e si debba fare fronte unito per salvare quelli che sono
gli obiettivi prioritari: in questo caso l'immagine della Valle
d'Aosta e direi il nostro stesso sistema di autogoverno, la nostra
capacità di amministrarci in modo corretto ed efficiente.
Noi socialisti non abbiamo ricercato questa strumentalizzazione,
noi non abbiamo chiesto, nè le dimissioni del Presidente della
Giunta nè quelle del Commissario regionale Manganone; naturalmente,
come forza di opposizione, siamo interessati a che questa Giunta
cada, però preferiamo che questo avvenga sulla base di contenuti
politici, sulla base di una manifesta incapacità a gestire una
crisi che era e rimane una crisi soprattutto economica, anche se
oggi si ammanta di risvolti morali preoccupanti.
Se nel corso dell'indagine, sia giudiziaria che amministrativa,
effettuate da una Commissione, emergerà che c'è stata carenza o
responsabilità da parte di chi doveva controllare, a qualsiasi
livello, da quello più basso dei controllori a quello medio del
Commissario regionale a quello più alto del potere esecutivo, che
pure doveva esercitare dei controlli di tipo politico, se
emergeranno queste responsabilità allora noi trarremo le dovute
conseguenze politiche e inviteremo le altre forze politiche a fare
altrettanto. Quello che chiediamo, però, è che questa indagine
venga fatta sul serio e fino in fondo.
Noi abbiamo chiesto una Commissione speciale e l'Union
Valdôtaine ci ha subito risposto che è contraria alle Commissioni
speciali. Guarda caso, nei prossimi giorni andremo a discutere una
mozione della maggioranza che prevede una Commissione speciale per
l'industria, perchè sta vivendo un momento di emergenza economica;
ma anche questo, come abbiamo detto prima, è un momento di
emergenza che richiederebbe degli strumenti eccezionali. Ma non ci
fossilizziamo sulle parole, non ci interessa come, si voglia
chiamare questa Commissione, se di inchiesta, o speciale, ci
interessa la sostanza.
Noi vogliamo che la Commissione abbia un mandato speciale con
poteri ben precisi e compiti ben definiti.
Se la proposta della maggioranza è quella di incaricare la
Commissione Affari Generali la quale poi, in sostanza, si limita
soltanto a fare quattro chiacchiere con il Commissario regionale e
a rivedere la convenzione con la SAISET, allora mi sembra di potere
dire che, dopo questo ampio dibattito, la montagna ha partorito un
topolino e noi su questa posizione non ci stiamo.
Se invece si è disponibili a chiarire i punti oscuri che sono da
verificare e sui quali si è accentrato il dibattito consiliare,
credo si possa arrivare, in una serie di riunioni di capigruppo, ad
elaborare un documento unitario che rispecchia l'unità del
Consiglio.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Sono stati emessi numerosi mandati di
cattura per due capi d'accusa: a) del delitto di cui all'art. 416:
associazione per delinquere, 1°-3°- 5° comma del Codice Penale
perchè, insieme ad altre persone, costituiva ed organizzava una
associazione allo scopo di commettere più reati e in particolare
sostituzione di denaro, licitazione, usura, ecc., seguono
praticamente tutti i reati previsti dal Codice Penale contro il
patrimonio oltre all'aggravante di essere un'associazione composta
da più di 10 persone, fatto commesso in vari luoghi del territorio
nazionale ed accertato in Torino, in epoca imprecisata, e infine
segue una data;
b) del delitto di cui all'art. 416/bis, 1°-2°-3°-6° comma del
Codice Penale poichè insieme ad altre persone promuoveva,
organizzava e dirigeva una associazione di tipo mafioso formata da
più di tre persone.
Poichè è chiaro che una sola persona non può commettere tutti i
reati elencati, ci tengo a che il Consiglio sia informato del fatto
che la Magistratura ha trasformato, in forza di una legge speciale,
i reati normali - come truffa o il reato valutario - che come tali,
con comportano il mandato di cattura, in reati di associazione a
delinquere di stampo mafioso, che invece comportano l'arresto. E'
la risposta che la Magistratura cerca di dare, proprio in forza di
questa recente legge speciale, ad una nuova organizzazione
criminale che si avvale dei moderni mezzi di comunicazione, di
trasmissione, della possibilità di conoscenza contro la quale si
sarebbe praticamente indifesi, applicando le leggi normali.
In questo modo, dopo intercettazioni telefoniche, controlli di
conti bancari, riscontri, ecc., la Magistratura, ritenendo esistere
gli estremi dello stampo mafioso, ha emesso nei confronti dei
responsabili mandato di cattura.
Non esistono in questo mandato altri reati che non siano contro
il patrimonio. Quindi direi che questo primo punto chiarisce: 1°)
la natura dei reati; 2°) dove sono stati accertati e il fatto che
questi reati siano tali. Ne- consegue che non si tratta di una
infiltrazione, di una aggressione, della Mafia, ma si tratta di
considerare mafioso il reato organizzato in una certa maniera.
Sotto il profilo giuridico è doveroso applicare l'art. 27 della
costituzione della Repubblica che dice che la responsabilità penale
è personale e che nessuno può essere considerato colpevole se non
dopo una sentenza definitiva. Di conseguenza noi non urleremo con i
lupi, ma aspetteremo con calma di conoscere i fatti e di capire
attraverso quali legami sia potuta nascere una accusa di
organizzazione di stampo mafioso. Solo allora potremo efficacemente
dire per quali cause e quali persone, attraverso quali sistemi,
sono stati organizzati questi reati.
Una cosa però deve essere chiara: che reati di questo genere si
svolgono fuori da quella che è la normale gestione del Casinò.
Questo è stato confermato alla Presidenza della Giunta dal
Colonnello della Guardia di Finanza che dirigeva le operazioni:
detti tipi di organizzazioni non hanno l'abitudine di farsi
prendere sul fatto con grande facilità. Se c'è qualcuno che pensa
che il crimine organizzato in questa maniera venga fatto da
individui che poi gridano: "vieni qui a vedere che sto commettendo
il reato" evidentemente sbagliano.
Questi, qualora siano provati, sono fatti che, proprio perchè
organizzati, sono, pur essendo limitati a reati contro il
patrimonio, di una gravità estrema, gravità che consiste non nel
reato singolo ma nel suo tipo di organizzazione. Per cui il
Consiglio non deve sostituirsi a chi è competente in materia, non
deve occupare il posto dell'autorità giudiziaria, della polizia
giudiziaria, delle forze della polizia di finanza.
Il Consiglio invece deve occupare lo spazio che gli è proprio e
deve, di conseguenza, respingere ogni sospetto ed ogni
insinuazione. Tutte queste allusioni, il fatto che si lasci capire
tra le righe che forse ci sono delle tangenti, non sono cose che si
dicono in questa sede, ma alla Procura della Repubblica, se non
basta alla Procura Generale di Torino e se non basta ancora al
Procuratore Generale presso la Corte di Cassazione. Altrimenti si
alimenta soltanto quella rovinosa corrente di voci, di
insinuazioni, di parole che finisce per disamorare completamente la
gente, il popolo, del sistema democratico e che prepara la strada
ai governi forti che sono capaci di impedire gli scandali perchè
non se ne dà notizia. Purtroppo sono abbastanza vecchio per
ricordarmi di quell'epoca.
D'altra parte, vogliamo ripetere ancora una volta che, per
quanto ci riguarda - possiamo benissimo avere delle opinioni
differenti come uomini, senza implicare alcuna questione politica -
il gioco, anche di azzardo, è una attività umanamente lecita se
fatta da un uomo adulto con cose sue. Perciò dovrebbe essere tanto
più facile in un paese, e direi più facilmente ammissibile, il cui
Stato organizza Totocalcio, lotto, Totip, corse di cavalli ecc.
traendone profitti che sono considerai erariali. Non si vede perchè
le "slot machines" dovrebbero essere più criminalizzate che non
giocare un sistema al totocalcio. Noi certe cose non le capiamo e
continueremo a non capirle. Non vorremmo che si facesse l'errore di
volerci imporre, una scelta giustificata da posizioni valide solo
sul piano personale, e da scelte individuali.
Di conseguenza, il problema per il Consiglio regionale è quello
di affrontare la situazione non con spirito partigiano, confondendo
volutamente politica e questione del Casinò ma esaminando la
questione nel suo complesso.
Riteniamo che le dimensioni del Casinò siano troppo grandi per
la Valle d'Aosta. Bisogna avere il coraggio di dirlo: crediamo che
il Casinò, concepito in questa maniera americana, travolga la
Regione.
Io capisco bene, anche perchè soffro un pochettino della stessa
malattia, i "laudatores temporis acti" che guardano indietro,
ricordando con affitto la testa pelata (chiedo scusa) del Conte
Cotta, ma il problema non è quello, bensì quello di vivere in
questo tempo, di vivere con delle forme nuove di criminalità, di
vivere con il fatto che la gente preferisce forse giocare alle
macchinette, giocare a dei giochi d'azzardo che dal punto di vista
matematico sono delle truffe, piuttosto che giocare al nobile gioco
del "Trente et quarante", che è onesto. Ma questo è un dritto che
hanno e che credo nessuno voglia impedire di esercitare. Voglio
dire un solo particolare tecnico perchè mi sembra estremamente
importante: c'è una differenza di percentuali tra la SAISET e la
SITAV perchè nella SAISET non dovrebbero esistere le mance. Nelle
macchinette certamente non esistono.
Poichè le mance costituiscono un problema del quale abbiamo
discusso numerose volte e dato che sono quasi 22 anni che sono qui,
mi permetto di dire che occorre mantenere il principio che le mance
devono essere controllate dalla Regione. L'ho già detto una volta e
lo ripeto ora: chi controllerà i controllori? Per forza di cose
bisogna renderci conto che i limiti del controllo regionale sono
quelli di stabilire che la parte regionale venga correttamente
distribuita, ma riesce difficile immaginare Manganone nelle vesti
del Commissario Maigret.
Di conseguenza noi non vogliamo, e lo ripeterò fino alla nausea,
che si facciano confusioni tra quelle che sono inchieste penali,
indagini penali (questo l'ho già detto per i buoni benzina in
epoche non sospette) e quelle che sono le doverose indagini
amministrative che deve fare la Regione. Di conseguenza continuiamo
a proporre la Commissione Affari Generali perchè quando verrà il
momento di fare delle concrete proposte di modifica alle
convenzioni, la Commissione Affari Generali dovrà esaminare quel
testo.
Ci sembra perfettamente inutile, fare dei doppioni. Nella
Commissione Affari Generali non sono integrati tutti i gruppi?
Benissimo, allora troviamo una composizione per farla più aperta e
più democratica possibile. Quali sono i compiti che affidiamo alla
Commissione Affari Generali in questa materia? Mi sembra che abbia
detto molto bene Mafrica: questa Commissione, nell'ambito delle
convenzioni vigenti, deve accertare eventuali irregolarità ed
inadempienze, suggerire i miglioramenti da apportare alla
convenzione indicando procedure e modalità. Questo lavoro la
Commissione lo può svolgere avvalendosi della consulenza di
giuristi, richiedendo di essere ricevuta dalla Procura della
Repubblica, chiedendo la collaborazione del Questore, della Guardia
di Finanza per porre piena luce sui fatti del Casinò. Immaginare
che una Commissione del Consiglio, che non ha nessun potere
giurisdizionale, possa affiancarsi alla Magistratura, mi sembra
semplicemente fuori realtà giuridica di questo Paese. Se qualcuno
di noi viene a conoscenza di un reato ha l'obbligo, non la facoltà,
di denunciarlo alle autorità giudiziarie.
Vorrei terminare con due brevissime parole sull'aspetto politico
della questione, rovesciando certe affermazioni. Non solo non mi
dimetto per il fatto che mi è stata riconfermata una certa fiducia,
ma perchè ritengo che in questo grave momento questo sarebbe un
atto irresponsabile da parte mia, un atto che non potrebbe che
aumentare la confusione e lo smarrimento che abbiamo provato tutti
quando si è cominciato a parlare di mafia.
Per questi motivi noi apprezzando molto certe posizioni da parte
dell'opposizione, vorremmo votare un testo che sia veramente
l'espressione della volontà del Consiglio a fare, per quanto di sua
competenza, la maggior chiarezza possibile su questo episodio.
PRESIDENTE:
Signori Consiglieri, c'è una proposta del
Presidente della Giunta per un eventuale accordo sugli ordini del
giorno presentati. Se il Consiglio è d'accordo io sospenderei per
un quarto d'ora la seduta. La parola al Consigliere Pedrini, ne ha
facoltà.
PEDRINI - (P.L.I.):
Per motivi personali chiedo alla
Presidenza di fare una dichiarazione di voto, perchè non sarò
presente durante la votazione.
Se si trova questo accordo ben venga, perchè io sono dell'avviso
che la cosa migliore sia trovare un "modus vivendi" nell'interesse
della Regione e non dei Consiglieri regionali o del Presidente o
degli Assessori. Pertanto, il mio voto deve essere interpretato in
questo senso. In caso contrario, sia per le dimissioni del
Presidente, sia per il resto, a nome del Partito Liberale mi
astengo da qualsiasi voto in quanto mi pare di avere detto oggi
molto chiaramente la posizione del mio Partito riguardo all'affare
Casinò, riguardo a quella che presenterò come mozione sulla
questione del palazzo regionale.
PRESIDENTE:
Se il Consiglio
è
d'accordo
sospendiamo per un quarto d'ora e prego i Capigruppo di incontrarsi
per trovare un accordo.
Si dà atto che i lavori Sono sospesi dalle ore 20.04 alle ore
20.42.
PRESIDENTE:
Riprendiamo i nostri lavori.
Dopo l'incontro dei Capigruppo, devo sottolineare che sono stati
ritirati il primo ordine del giorno presentato dal Consigliere
Riccarand e il secondo ordine del giorno presentato dal Partito
Socialista, nonchè il terzo ordine del giorno del Consigliere
Baldassarre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK