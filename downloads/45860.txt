Consiglio Regionale della Valle d'Aosta - Oggetto del Consiglio n. 2472 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2472 del 11 maggio 2023 - Resoconto
OGGETTO N. 2472/XVI - Interpellanza: "Risoluzione delle
criticità relativa all'attrattività dei medici dei servizi di
continuità assistenziale".
Bertin (Presidente) -
Punto n. 54. Illustra la
consigliera Erika Guichardaz.
Guichardaz E. (PCP) -
Si vede che i miei colleghi non
sono abituati a timbrare il cartellino perché ci sono ancora dieci
minuti e ce la facciamo. Quest'iniziativa nasce a seguito della
risposta dell'assessore Marzi nella scorsa interpellanza, quindi,
quando era Assessore al bilancio non la capivo, adesso la capisco
ma evidentemente non mi risponde mai alle domande, quindi
ritorniamo spesso sugli stessi temi. Si era un po' vantato del
fatto che finalmente tutti i pazienti valdostani potessero avere un
medico di famiglia e nella sua illustrazione diceva che attualmente
i posti disponibili presso i medici di medicina generale erano
3.836 a fronte di 2.847 cittadini che dovevano ancora fare la
propria scelta. Dopodiché ci ha detto che i medici di medicina
generale che hanno accettato l'incremento a 1.800 pazienti erano 16
divisi sui vari ambiti territoriali e che un medico aveva deciso di
continuare nella sua professione fino all'età di 72 anni e ci
segnalava che nessuno sarebbe andato in pensione, o comunque era
andato in pensione nell'ultimo periodo o si apprestava ad andare.
Ecco, su quest'ultimo punto le dico che proprio lo stesso giorno in
cui discutevamo quell'interpellanza usciva una delibera proprio di
un pensionamento che era stato annunciato qualche giorno prima e le
segnalo che io sono già a conoscenza di ulteriori pensionamenti che
evidentemente lei non conosce.
Il 28 aprile poi è uscita una determina dell'USL che evidenziava
che nel 2022 sono state riscontrate le seguenti carenze di medici
di assistenza primaria: 17 posti vacanti, pediatri di libera scelta
7, medici di emergenza territoriale 3, quindi diciamo che la
copertura di cui lei parlava forse è meglio dire che è legata non a
posti fissi ma a persone che non sono titolari effettivi,
poi c'è stato nuovamente un bando
rispetto agli incarichi
di assistenza primaria e, se non ho contato male, è il quarto
avviso negli ultimi due mesi. Sappiamo che è molto poco attrattiva
quella professione, però se io non ho visto male, mi sembra che sia
il quarto in due mesi, quindi quello che noi le chiediamo adesso è
invece conoscere, rispetto ai medici di medicina generale, chi è
che ha mantenuto il massimale bloccato a 1.200, perché c'è la
possibilità di andare a 1.800 ma anche di bloccarlo a 1.200, il
distretto di competenza dei 2.800 cittadini che sono ancora senza
medico di medicina generale, quali pensa siano le motivazioni per
questa mancata scelta, nel senso che 2.800 persone che non scelgono
il medico non sono comunque poche e se l'Assessorato ha intenzione
di incentivare in qualche modo questa scelta e conoscere i dati
invece scoperti rispetto alla continuità assistenziale degli ultimi
tre mesi.
Presidente -
Assessore Marzi per la risposta, a lei la
parola.
Marzi (SA) -
Collega Guichardaz, inizio con il
risponderle e prendendo spunto anche dall'interpellanza precedente
le faccio presente che le domande le fa lei ed è assolutamente
certo che lei non sarà mai soddisfatta delle risposte. Purtroppo
non ci sono le repliche per il Governo, altrimenti sarei già in
grado da oggi, ad esempio, sull'interpellanza precedente ma anche
su questa, di poterle ottimamente rappresentare che lei non ascolta
neanche le risposte, perché di fatto parte dal presupposto che le
cose vadano o non vadano a seconda del caso, ma fa parte del gioco,
collega Guichardaz, è l'ultimo dei problemi di riferimento.
Tra l'altro, proprio a proposito della precedente risposta, per
cui entriamo nei medici di medicina generale, io ebbi modo a dire
che quella era la situazione attuale e che noi già sapevamo, visti
i prepensionamenti, visti i pensionamenti, visto il fatto che ci
sono dei medici - uno è successo l'altro giorno, non ne ha ancora
notizia - che chiedono di venire e altri che chiedono di andare,
che questo è un lavoro
in itinere
, basta leggere - mi ripeto
con stamani mattina - a pagina 22 e 23 de "La Stampa" di oggi per
potere in una qualche maniera comprendere che tra quindici giorni
la situazione potrebbe essere migliore, come mi auguro io, o
peggiore come si augura lei, e comunque i dati sarebbero diversi.
Certo che se di fatto le situazioni continuassero ad andar bene,
lei avrebbe meno da poter fare iniziative, quindi di conseguenza
siccome il suo ruolo è ispettivo, è giusto che in una qualche
maniera si posizioni sugli alberi di nero vestita ad attendere che
le cose non vadano nel verso giusto.
Veniamo a lei. Come ho già avuto modo di riferire al Consiglio
sia sul J.B. Festaz - e la ringrazio, tra l'altro, per continuare a
fare domande perché mi dà anche la possibilità di comunicare in
continuum
per cui di negare il fatto che lei dice che non si
sa che cosa si dica -, ad oggi l'Azienda USL copre totalmente - so
che questa cosa non la rende felicissima - la necessità
assistenziale di tutti gli ambiti di scelta sull'intero territorio
regionale. Ogni assistito ha quindi la possibilità di scegliere il
proprio medico di medicina generale... però io non le ho rotto le
scatole quando lei ha fatto la domanda, sono stato zitto ad
ascoltarla, così come lo farò quando non sarà assolutamente
contenta nella sua meravigliosa replica che tutti attendiamo con
passione. L'autolimitazione del massimale del numero di assistiti è
una facoltà che l'articolo 39 del Contratto Collettivo Nazionale
dei Medici di Medicina Generale, rubricato
Massimale di scelte e
sue limitazioni
, riserva a ogni medico, poi se lei vuole che
noi interveniamo anche sul libero arbitrio, me lo dica. Attualmente
i medici che hanno autolimitato per propria scelta il massimale a
1.200 assistiti sono: distretto 1, tre medici distretto 2, sette
medici distretto 3, zero medici distretto 4, un medico, per un
totale di undici medici.
Come premesso, attualmente i posti disponibili presso gli MMG
sono superiori al numero di assistiti. Tale importante risultato,
come abbiamo già avuto modo di evidenziare, è il frutto di una
serie di azioni sulle quali poi, tra l'altro, a breve dovremo
venire anche a relazionare in Commissione perché nel frattempo ci
sono due suoi colleghi che hanno chiesto in tal senso negli ultimi
mesi di farlo... È frutto di una serie di azioni e misure
straordinarie poste in essere nei mesi passati grazie alla
collaborazione proficua tra Regione, Azienda USL e rappresentanze
sindacali dei medici di medicina generale. Gli utenti che ad oggi
non hanno ancora fatto richiesta di scelta del medico di medicina
generale sono 2.847, nonostante ci siano i posti di cui sopra. Essi
sono 303 nel distretto 1, 725 nel distretto 2, 1.046 nel 3 e 773
nel 4. Ogni cittadino è libero nella scelta del proprio medico di
medicina generale, come previsto sempre dall'Accordo Collettivo
Nazionale dei medici di medicina generale, in quanto il rapporto
che si instaura è prettamente di natura fiduciaria, per cui non può
prevedere delle azioni forzative dall'alto, dal basso o da dove si
preferisce. Dal punto di vista amministrativo, la scelta può
avvenire con modalità diverse: tutte le informazioni sono
pubblicate sul sito dell'Azienda USL e sono quindi accessibili a
tutti gli utenti. Per incentivare gli utenti alla scelta del medico
di medicina generale, l'Ufficio stampa dell'Azienda USL provvede a
informare sistematicamente gli utenti attraverso comunicati stampa.
Un esempio: il giorno dopo, come da lei richiamato, rispetto alla
risposta dell'iniziativa di cui sopra, già i numeri erano cambiati
e già li abbiamo comunicati, sempre per tener fede al fatto che
questo è un flusso di dati che cambia praticamente quasi ogni
giorno. Tutti gli operatori di sportello e di
front office
,
operanti su tutta l'area territoriale, sono sensibilizzati dai vari
responsabili a dare informazioni e a incentivare tutti i cittadini
della scelta del medico di medicina generale.
L'analisi e i dati forniti dall'Azienda relativi ai turni di
continuità assistenziale, per venire alla quarta domanda, sul
territorio regionale negli ultimi tre mesi disponibili, gennaio,
febbraio e marzo 2023, evidenziano una necessità che si limita
essenzialmente ai distretti 1 e 3, mentre nei distretti 2 e 4 i
turni risultano quasi sempre tutti coperti. I dati evidenziano
tuttavia un miglioramento progressivo sulle tre mensilità: sul
distretto 1 si passa da una scopertura dello scorso gennaio di
oltre il 50 percento dei turni sulle sedi di Morgex e Cogne a una
situazione che si attesta al 39 percento a Morgex e al 31 percento
per Cogne. So che questo farà sì che ci sarà un'altra iniziativa
quando magari le cose peggioreranno e naturalmente sarà colpa del
fato. Sul distretto n. 3 si passa da una scopertura dello scorso
febbraio di oltre il 40 percento dei turni sulla sede di Antey a
una situazione ridotta a circa il 20 percento. I turni di
continuità assistenziale scoperti su sedi del territorio regionale
sono comunque garantiti dagli altri medici operanti o in altre sedi
dal medesimo distretto o nei distretti limitrofi. Tale risultato è
l'esito di uno stretto rapporto di collaborazione tra i vari
professionisti operanti nei quattro distretti, e di questo li
ringraziamo, favorito anche dall'applicazione di uno specifico
accordo integrativo regionale approvato con DGR n. 1398 del
novembre del 2021 riguardante: "Misure straordinarie per garantire
la continuità assistenziale". Inoltre, per consentire e facilitare
gli spostamenti dei medici da un distretto all'altro, tutte le
autovetture in dotazione sono state munite di Viacard. L'assistenza
svolta dal servizio di continuità assistenziale sarà a breve
oggetto di riorganizzazione nell'ambito dell'atto di programmazione
che dovrà essere assunto dall'Azienda USL per la costituzione delle
aggregazioni funzionali territoriali secondo le disposizioni
regionali contenute nella DGR 1609/2022. In particolare nella
futura organizzazione del servizio di assistenza territoriale la
collaborazione tra i medici a ciclo di scelta, cioè i medici di
famiglia, e i medici a prestazione oraria, e cioè i turni di
continuità assistenziale, dovrà garantire l'assistenza continuativa
H24 sull'intero territorio regionale.
Come avrà avuto modo di vedere, ciò è scritto in una delibera,
quindi un atto votato dalla Giunta, la 1609/2022, per cui la
Pubblica Amministrazione ha già dato gli indirizzi del caso e l'USL
sta lavorando per porli in essere, sempre tenuto conto delle
risorse di cui sopra. La ringrazio.
Presidente -
Ha chiesto la parola la consigliera Erika
Guichardaz per la replica.
Guichardaz E. (PCP) -
Non abbiamo solo dei problemi di
comprensione quando ci parliamo, ma anche quando legge, perché
evidentemente quando io scrivo i dati dei turni, non scrivo le
percentuali dei turni, quindi che a me lei mi dica che è il 39
percento ma non mi dia il dato poco mi interessa, quindi
sicuramente abbiamo un problema di comunicazione ma anche scritta
evidentemente, magari ogni volta che le faccio un'interpellanza
vengo a spiegargliela. Sotto questo punto di vista, dai dati che ci
ha fornito, quindi comunque risultano che undici medici hanno
comunque il massimale bloccato a 1.200, mentre altri sedici sono al
di sopra dei 1.800. Credo che sia abbastanza chiaro che molto
probabilmente, anziché spingere per aumentare il massimale, si
potrebbe chiedere, o comunque invitare, a cercare di far sì che chi
ha il massimale bloccato a 1.200 magari venga incontro agli altri
colleghi che invece sono in difficoltà. Mi dispiace ma non sono io
a dirle che i dati non vanno bene, si legga l'ultimo rapporto sui
medici di medicina generale pubblicato da Agenas, siamo i peggiori
rispetto alla continuità assistenziale, siamo fra le Regioni
peggiori rispetto alla questione dei medici di medicina generale, i
peggiori tra rapporto tra cittadini assistiti e medici di medicina
generale. Non sono io quindi quel corvo che sta ad aspettare ma
molto probabilmente quei dati sarebbe meglio che lei li analizzasse
anziché ridere, perché non mi sembra che ci sia nulla da ridere in
questa situazione. Dopodiché dire che 2.800 persone senza medico di
medicina generale noi li intercettiamo con dei comunicati stampa...
molto probabilmente evidentemente quei comunicati stampa non
funzionano, perché tutti noi sappiamo l'importanza di un medico di
medicina generale, quindi evidentemente non riuscite a
raggiungerli.
Presidente -
Con quest'interpellanza si chiudono i lavori
del Consiglio regionale.
---
La seduta termina alle ore 20:04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK