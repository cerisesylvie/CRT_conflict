Consiglio Regionale della Valle d'Aosta - Oggetto del Consiglio n. 931 del 16 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 931 del 16 dicembre 2009 - Resoconto
OGGETTO N. 931/XIII - Relazione ai sensi dell'articolo 4,
comma 2, della legge regionale 18 giugno 2004, n. 10 recante
"Interventi per il patrimonio immobiliare regionale destinato ad
attività produttive e commerciali".
Relazione
(omissis)
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie, Presidente. Innanzitutto, prima di
entrare nel merito della relazione, una premessa di inquadramento.
Intanto la relazione che svolgerò oggi è in sostituzione di quella
del Presidente del Governo regionale che è impegnato a Roma, quindi
tocca a me adempiere a questo provvedimento.
La legge del 2004 prevede che il Presidente della Regione, entro
30 giorni dalla comunicazione dell'approvazione del bilancio della
società, relaziona al Consiglio regionale sull'attività della
società e sull'attuazione dei programmi di cui al comma 1.
Gli indirizzi strategici dell'articolo 4 della legge regionale
del 2004, approvati dal Consiglio regionale nella seduta del 5
aprile 2007, prevedono che ogni anno, entro 20 giorni
dall'approvazione del bilancio societario, Vallée d'Aoste Structure
presenti alla Giunta regionale per il tramite delle strutture
regionali competenti:
a) una relazione contenente i risultati economici della gestione
del patrimonio conferito, da cui dovranno emergere distintamente
per ciascun bene immobile i costi per la gestione e la
manutenzione, i ricavi delle locazioni, l'andamento occupazionale
delle imprese conduttrici, sulla base dei dati forniti dai
conduttori, i principali eventi avvenuti nell'esercizio, le
eventuali azioni legali avviate;
b) una relazione concernente i principali interventi di
manutenzione, da eseguire sugli immobili nell'esercizio successivo
e la strategia da seguire per gli immobili non locati, una
relazione in merito all'attuazione dei programmi di dismissione di
beni.
Vallée d'Aoste Structure ha presentato, l'8 ottobre 2009, la
relazione riferita all'anno 2008; i servizi dell'Assessorato alle
attività produttive l'hanno controllata chiedendo anche alcune
precisazioni, è questo il motivo per cui arriva solo oggi in
Consiglio regionale.
Vogliamo anche precisare che la relazione del 2007 non è stata
presentata perché il 2007 era ancora un anno parziale per quanto
riguarda i conferimenti da Regione a Vallée d'Aoste Structure;
infatti l'ultimo conferimento è di fine 2007; il 2008, quindi, è il
primo anno di riferimento con tutti i conferimenti dei beni
effettuati. Pareva doverosa questa premessa, perché finalmente
siamo a regime per quanto interessa i conferimenti dei beni, quindi
sarà impegno del Governo regionale trasmettere questa relazione al
Consiglio regionale nei tempi previsti dalla legge del 2004, tempi
che peraltro sono non perentori, ma ordinatori; oggettivamente
diciamo che la tempistica dovrebbe essere circa entro un mese dopo
l'approvazione del bilancio.
Con successive deliberazioni di Giunta, l'ultima delle quali
adottata nel dicembre 2007, è stato effettuato il conferimento dei
beni immobili regionali destinati ad attività produttive alla
società Vallée d'Aoste Structure S.r.l., società a totale
partecipazione regionale per il tramite di Finaosta S.p.A., il cui
statuto prevede, fra le altre attività, anche l'acquisizione, la
costruzione, la gestione, l'amministrazione, la locazione e la
vendita di immobili, complessi immobiliari ed aree a destinazione
sia civile che industriale.
L'Amministrazione regionale ha conferito a Structure 28
fabbricati industriali, 3 aree industriali concesse in diritto di
superficie a terzi e 5 aree non edificate per un valore complessivo
di 51.000.000 di euro, localizzati nei comuni di Pont-Saint-Martin,
Donnas, Arnad, Verrès, Châtillon, Verrayes, Chambave, Saint-Marcel,
Gressan, Villeneuve, Morgex. La quasi totalità di questi immobili
sono concessi in locazione con contratti di lunga durata nella cui
gestione Structure è subentrata alla Regione, con l'impegno di
rispettarne condizioni e termini. Structure ha provveduto alla
gestione di questo consistente patrimonio conciliando l'esigenza di
risultato economico della società con il perseguimento degli
interessi collettivi di carattere pubblico sociale e occupazionale
espressi dagli indirizzi strategici emanati dal Consiglio
regionale. Structure ha quindi operato nella gestione del
patrimonio immobiliare considerando che molti immobili richiedono
interventi per rimediare all'usura del tempo per il loro
adeguamento e messa a norma, e che per tutti gli immobili è
richiesta una regolare attività di interventi per conservare nel
tempo il valore e la fruibilità degli stessi ed il buon
funzionamento degli impianti. La continua vigilanza ed il prudente
interessamento contribuiscono a mantenere gli immobili atti ad un
ordinato svolgimento di attività produttive con adeguati livelli di
sicurezza per tutti coloro che vi lavorano.
Diamo quindi atto ai principali fatti attinenti gli immobili
conferiti a Structure avvenuti negli anni 2007-2008, ordinati per
insiemi omogenei. A questo proposito, volevo solo sottolineare che
nella relazione che è stata distribuita ai Consiglieri, nel
capitolo concernente l'attuazione del programma per la dismissione
degli immobili nel quart'ultimo paragrafo, il riferimento che vi si
trova è il 2008, non il 2009, per un mero errore di battitura;
infatti la relazione che andiamo adesso ad esplicitare degli
interventi principali, questi si riferiscono al 2008 e parzialmente
al 2007, anno in cui si è concluso il conferimento degli
immobili.
Stabilimento industriale di Gignod, con la sigla e codice di
riferimento GND01, condotto in locazione dalla SPF S.p.A. e adibito
alla produzione di bastoncini da sci: Structure ha provveduto alla
realizzazione degli interventi di adeguamento alla normativa
antincendio e di sicurezza sul lavoro. I lavori si sono conclusi
nell'autunno 2008, 375.000 euro di cui 225.000 di manutenzioni a
carico della gestione ordinaria 2008 e 120.000 posti ad incremento
del valore dell'immobile.
Complesso industriale PSM05 di Pont-Saint-Martin, ex Akerlund:
locato nel 2007 alla società Brilla S.p.A. di Saint-Christophe, è
stato oggetto di interventi per adattarlo e renderlo adeguato
all'industria alimentare. I lavori sono stati realizzati dal
conduttore contestualmente all'installazione dei propri impianti
industriali e Structure ha assunto a proprio carico le spese per la
sistemazione delle pavimentazioni, per l'adeguamento degli impianti
elettrici, di condizionamento ambientale e dell'acqua industriale.
I costi di tali interventi saranno portati a compensazione del
canone di locazione, 1.000.000 di euro di cui 328.000 a carico
della gestione ordinaria 2008 e 672.000 posti ad incremento del
valore dell'immobile.
A maggio 2008 si è conclusa la complessa trattativa avviata nel
2007 per la rinegoziazione del contratto di locazione con ATOS
Origin Italia S.p.A., che ad inizio 2007 aveva in locazione due
immobili: il PSM04 detto ex Sema e il PSM07 detto ex Zincocelere,
trattativa avviata dopo che la stessa aveva comunicato di voler
rinunciare all'utilizzo dell'immobile detto ex Zincocelere,
nell'ambito di un vasto piano di riorganizzazione dell'attività. Va
ricordata la delicatezza della questione che per l'economia
valdostana poteva preludere a consistenti perdite di posti di
lavoro; in stretto collegamento con l'Amministrazione regionale,
che nel 2007 ha sottoscritto un protocollo d'intesa con ATOS Origin
e Xerox, la trattativa si è conclusa positivamente nel maggio 2008.
Il complesso immobiliare PSM04 ex Sema è stato confermato nella
locazione ATOS Origin, trasformatasi nel 2008 in Engineering IT. Il
complesso immobiliare PMS07 ex Zincocelere è stato parzialmente
concesso in locazione a Xerox, a cui ATOS Origin ha ceduto un ramo
di azienda che provvede a stampa di documentazione commerciale.
Immobile industriale ARN05 nel Comune di Arnad: l'immobile era
stato concesso in locazione nel 2002 alla CIOS S.r.l.; le
difficoltà incontrate da questa società nello svolgimento di
lavorazioni in
outsourcing
per la società MERIDIAN MP
avevano poi portato all'interruzione della produzione. Structure ha
ottenuto nel 2007 il rilascio dell'immobile, che nel novembre 2008
è stato concesso in locazione a Veralco S.r.l., a risoluzione di
un'annosa vertenza ed in esito ad una complessa trattativa per il
rilascio degli immobili, che la stessa occupava senza titolo in
Verrès, nel complesso industriale detto ex Balzano. L'immobile è
stato oggetto di interventi di ripristino e di rifacimento delle
reti fognarie e di installazione di uffici e servizi prefabbricati,
che sono stati ultimati nel primo semestre del 2009, consentendo
l'insediamento di Veralco che ha liberato definitivamente lo
stabilimento ex Balzano; costo complessivo: 547.000 euro.
Vi sono poi alcuni immobili non oggetto di utilizzo, in quanto
occupati da fallimenti a suo tempo: lo stabilimento industriale
VRS04 di Verrès, ex Alluver, è stato il primo di cui Structure ha
ripreso possesso essendo stato restituito il 5 giugno 2007 dalla
curatela del fallimento ex Balzano.
Per tutto il 2008 è rimasto indisponibile HON01 ex Elelys per il
fallimento a fine 2007 di Quality Building; Structure ne ha ripreso
possesso il 1° settembre 2009, in esito ad una misurata azione
condotta verso la curatela del fallimento e conclusa con una
transazione che ha risolto termini, restituzione dell'immobile,
regolazione delle pendenze pregresse. Per questo immobile vi è
l'interesse alla locazione da parte della società Via delle
Indie.
Lo stabilimento CHT02, ex Tecdis di Châtillon, è tuttora
occupato dalla curatela fallimentare che non ha ancora reso libero
da impianti, attrezzature e arredi. Structure può accedere
all'immobile per visite, sopralluoghi e interventi di manutenzione.
Considerata l'urgenza di ottenere la piena disponibilità dello
stabilimento, che è il primo passo per sviluppare occasioni di
nuovi insediamenti e di recupero dei posti di lavoro persi per il
fallimento, Structure ha avviato con la curatela una trattativa che
fa presumere una conclusione imminente dopo l'abbandono di tutti i
beni ormai invendibili presenti in stabilimento: attrezzatura delle
camere bianche, linee di produzione, apparecchiature dei
laboratori, arredi e dotazione degli uffici; come contropartita la
rinuncia all'indennizzo per l'occupazione dell'immobile l'accollo
di oneri, implicazioni per la loro alienazione o rottamazione.
Per completezza si segnala poi che, a fine 2008, Structure ha
ripreso il possesso dell'immobile ARN07 di Arnad detto ex
Giovanetto Marmi, già locato a Arnad le Vieux S.r.l., che dopo aver
rinunciato all'acquisto dell'immobile, aveva chiesto ed ottenuto la
risoluzione della locazione con un atto di mutuo consenso. Ha
stipulato con EDILVI Costruzioni S.n.c. di Voyat Ivan & C. un
contratto per la locazione transitoria di un anno di una porzione
di fabbricato del complesso industriale, detto ex Montedison, in
Saint-Marcel, per consentire il ricovero temporaneo di materiali e
mezzi strumentali all'attività dell'impresa.
Veniamo al programma di dismissione degli immobili. Nell'ambito
degli indirizzi strategici approvati dal Consiglio regionale,
Structure ha dato corso, fin dal 2007, alla redazione delle
necessarie procedure estimative allo svolgimento del programma di
dismissione degli immobili individuati la cui esecuzione appare
ritardata dal particolare momento di generalizzata difficoltà. Sono
andate deserte le procedure di evidenza pubblica avviate per la
cessione dell'immobile detto ex Giovanetto Marmi, sito in Arnad,
per il quale erano pervenute delle manifestazioni di interesse
all'acquisto. Fabbricati industriali e terreni di pertinenza sono
stati ceduti nel complesso a Saiform in Comune di Arnad alla
società Alpenzu S.n.c. di Verrès e al consorzio artigiani Rafford
di Arnad che già li conducevano in locazione. Un'ulteriore porzione
è stata ceduta alla GPS Standard S.p.A. di Arnad. È stato altresì
ceduto il terreno PSM06 in Comune di Pont-Saint-Martin, acquisito
dagli ex consorziati CIP.VA. che già vi avevano costruito con
diritto di superficie il complesso Les Arcades.
Infine, sono in fase di stallo o non hanno raggiunto un
soddisfacente stato di avanzamento le definizioni di alcune
trattative relative alle seguenti cessioni, per cui vi erano state
manifestazioni di interesse: nel Comune di Arnad dei terreni ex
Giovanetto Marmi dello stabilimento GPS Standard di un'ulteriore
porzione dello stabilimento ex Saiform; nel Comune di
Pont-Saint-Martin dello stabilimento OMVI; nel Comune di Verrès dei
terreni VRS03, concessi in superficie a MERIDIAN MP; nel Comune di
Verrayes di terreni in zona D2.
Per quanto riguarda gli immobili attualmente non locati,
Structure ha altresì definito la strategia da seguire: l'immobile
ex Tecnomec in Comune di Arnad dovrà essere bonificato dalla
copertura in eternit ed è disponibile per eventuali locazioni
temporanee che ne permettano in concomitanza la bonifica; per
l'immobile ex Item in Comune di Donnas è stata appaltata la
bonifica della copertura in eternit e l'eliminazione delle
infiltrazioni di acqua piovana ed è disponibile per la locazione;
l'immobile ex Quality Building in Comune di Bard è a tutti gli
effetti locabile, anche se necessita di interventi per la messa a
norma delle copertura degli impianti elettrici e termici;
l'immobile ex Zincocelere in Comune di Pont-Saint-Martin, come già
detto, parzialmente locato a Xerox, comporta per il resto
dell'immobile pesanti oneri di gestione, per cui è stata prevista
la suddivisione degli uffici del primo piano per interventi di
compartimentazione e sezionamento degli impianti tecnici al fine di
predisporlo per nuovi insediamenti. Per l'immobile ex Montedison
nel Comune di Saint-Marcel è appena terminata la procedura di
caratterizzazione ambientale, i cui esiti sono necessari per poter
formulare delle ipotesi di locazione. Per l'immobile ex Balzano,
adesso Veralco nel Comune di Verrès, è in corso di definizione
un'intesa con la società Lavazza per la ristrutturazione
dell'intero complesso immobiliare.
Avviandoci alla conclusione di questa relazione, appare
importante fornire alcune informazioni sui livelli di occupazione,
frutto dell'attività svolta negli immobili industriali locali,
essendo questa una delle significative ricadute che ci si attende
sull'economia della regione. Secondo le informazioni fornite dai
conduttori stessi, la forza lavoro occupata negli immobili
conferiti dalla Regione risultava, per il 2007, pari a 1.291
dipendenti operanti in 29 imprese, insediate negli immobili
concessi in locazione; nel 2008 risultano 1.255 dipendenti operanti
in 29 imprese. Nei due anni considerati il numero delle imprese
insediate resta invariato per effetto di un incremento di 4 imprese
per nuovi contratti o per conferimento a fine 2007 degli immobili
in cui erano insediate e pari numero di contratti di locazione
cessati, quindi sempre 29 i contratti. Di contro, il numero di
dipendenti diminuisce complessivamente di 36 unità per effetto di
incremento di 95 dipendenti operanti in 4 imprese per nuovi
contratti o per conferimento a fine 2007 degli immobili che erano
insediati e decresce di 60 dipendenti per i 4 contratti in
locazione cessati, e di 71 dipendenti quali saldo delle variazioni
in incremento e di riduzione conseguenti alle variazioni di
organico nelle restanti imprese insediate.
Alcune considerazioni di carattere generale in conclusione
sull'attività di Vallée d'Aoste Structure: l'organico attuale è
composto di 24 dipendenti, 3 dirigenti, 18 impiegati (8 uomini e 10
donne) e 3 operai (1 uomo e 2 donne). Al 31 dicembre 2008 risultava
costituito di 24 dipendenti, 1 dirigente, 18 impiegati (8 uomini e
10 donne) e 1 operaio. I costi del personale rilevati per il 2008
ammontano a 995.000 euro con un incremento di 161.000 euro rispetto
al 2007, quando assommavano a 832.000 euro per un organico di 17
dipendenti, 1 dirigente, 15 impiegati (6 uomini e 8 donne) e 1
operaio. L'esercizio 2008 si è chiuso con un risultato negativo per
2.883.000 euro, mentre il 31 dicembre 2007 si era rilevata una
perdita di 495.000 euro ed è prevedibile che le perdite del
corrente anno possano attestarsi a circa 1.500.000 euro.
Questi esiti testimoniano la tendenza economica di fondo, per
cui la differenza fra valore della produzione e costi della
produzione rimane marcatamente negativa, dovuta, oltre che alle
oggettive difficoltà di adeguare i ricavi ai costi di gestione,
anche all'impostazione di fondo volta a sostenere iniziative
imprenditoriali per indurre ricadute positive sul tessuto
produttivo locale onde incrementare l'occupazione. Mi fermo a
questi dati nella relazione introduttiva, in assolvimento a quanto
previsto dalla legge regionale n. 10/2004; eventualmente sarà il
collega Pastoret che potrà replicare successivamente.
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Alcune considerazioni
sono d'obbligo su questo documento, che arriva in ritardo rispetto
al calendario, perché sappiamo che era prevista in sede di bilancio
la relazione sull'applicazione della legge n. 10/2004, slitta di
una seduta, ma non è questo il problema. Abbiamo ascoltato la
relazione dell'Assessore Lavoyer, che ha avuto un taglio
patrimonialistico, in quanto ha dato conto della situazione degli
immobili di pertinenza di Vallée d'Aoste Structure, delle relative
redditività o dei relativi costi e delle singole situazioni che
giacciono irrisolte per diverse ragioni.
Quali considerazioni vogliamo fare? Innanzitutto ci piacerebbe
sentire anche qualche opinione in merito da un Assessore che a
nostro avviso è più coinvolto nella materia, l'Assessore alle
attività produttive, perché è vero che qui si parla di immobili,
Assessore Pastoret, di immobili di proprietà della Regione tramite
una sua controllata, però è altrettanto vero che in questi immobili
trovano svolgimento le principali attività economiche della nostra
regione, ed è inevitabile la correlazione patrimonio-attività
economica quando si parla di questa materia.
Nel 2007 il Consiglio regionale ha fatto una scelta che il
nostro gruppo, allora CdL, non votò e... in cosa consisteva questa
scelta? Con una scelta strategica - o definita tale - veniva
conferito tutto il patrimonio di proprietà pubblica a Vallée
d'Aoste Structure e, di conseguenza, veniva fatta la scelta che la
proprietà di questi insediamenti definiti "strategici" rimanesse
nella mano pubblica affinché potessero essere affittati ai
privati.
La situazione, complice anche la congiuntura, ha visto un
evolversi anche negativo dello
status
degli immobili locati
o sfitti o sottoposti a curatela fallimentare, quindi crediamo che
si imponga una riflessione di questo tipo: quanto è stata felice la
scelta di accentrare nella mano pubblica la proprietà di questi
immobili, piuttosto che non lasciarli al mercato privato? Ricordo
che due anni fa si discusse approfonditamente di questo tema, anche
perché facciamo qualche esempio: quando l'immobile che è affidato
ad un imprenditore privato entra nelle more di una procedura
fallimentare, come per esempio il caso Tecdis - che è vicino a casa
mia, dove abito - dura per degli anni; sono anni che questo
immobile giace nelle mani di una curatela fallimentare senza
sbocchi. Ma su questo ci torno dopo, lo stesso vale per l'Elelys,
che è stata inaugurata nel 2006 come attività la Quality Building,
ex Elelys - mi correggo - e qualche anno dopo, purtroppo, la sorte
imprenditoriale non è stata dalla sua, anzi, è fallita; anche lì
l'immobile giace nelle more di una curatela. Quanto è opportuna,
quanto è utile, quanto è proficua la gestione pubblica, già solo
sotto questo punto di vista? Se uno vede i tempi e vede
l'incapacità di ricollocare e ritrasformare l'insediamento
produttivo, dice: non ne trovo alcuna
utilitas
perché se
fosse, ancorché fallita, nelle mani di un privato, sicuramente i
tempi della curatela e gli interessi dei privati, il cedente e il
cessionario, sarebbero più rapidi ed evolverebbero molto più
celermente.
Allora credo che la Giunta debba fare una riflessione su questo
argomento, perché ci sta bene la relazione annuale accompagnata al
bilancio, o tardivamente rispetto al bilancio come viene fatto
quest'anno, ma non ci sta bene che la relazione sia asettica,
ragionieristica, priva di considerazioni politiche, che invece
necessiterebbe fare a distanza di tre anni o poco meno dall'avvio
di questi indirizzi cosiddetti "strategici".
Vallée d'Aoste Structure è diventata titolare di tutto questo
immenso patrimonio ad uso produttivo proprio nel momento in cui la
legislazione statale, in particolare c'era il Ministro Bersani, si
inaspriva notevolmente sui cosiddetti "redditi di comodo". Cosa ha
comportato questo? Ha comportato una inevitabile lievitazione dei
fitti anche da parte del proprietario pubblico nei confronti dei
privati, e quindi anche la difficoltà di reperire imprenditori che
potessero collocare le loro attività negli insediamenti pubblici,
magari a prezzi più vantaggiosi, come prevedeva la legge n. 1/1998
che stabiliva per gli industriali una percentuale sul valore
patrimoniale del 2 percento e che dava una certa convenienza
all'imprenditore, in questo caso un pochino più grosso, di
insediarsi negli immobili di proprietà pubblica.
Nel 2006, quando VDA Structure diventa titolare di questo
immenso patrimonio, Bersani ci regala un inasprimento di questa
legge, ma lo avevano già fatto prima anche altri; non voglio adesso
politicizzare il discorso, però mi ricordo che allora ci fu un
irrigidimento della leva fiscale nei confronti delle redditività di
comodo e ricordo che in commissione si discusse approfonditamente
su questo punto che diventava, alla fine, un problema. E il
problema si è tradotto in fitti più elevati e quindi immobili che
si possono locare con maggiore difficoltà, oltre a quelli che sono
i pericoli di sofferenza e di insolvenza, perché se guardiamo le
tabelle che ci sono state fornite o la relazione su alcuni punti
che ha fatto l'Assessore, non tutti gli imprenditori riescono ad
onorare completamente il loro debito nei confronti di VDA
Structure.
Allora il primo ragionamento - e ci rivolgiamo agli esponenti
della Giunta - è che forse ogni tanto bisogna fermarsi anche su
questi argomenti, perché è un argomento importante, è un argomento
pesante, è la struttura e l'infrastruttura che viene messa a
disposizione dell'operatore economico, in questo caso degli
operatori economici che lavorano in Valle d'Aosta e che potrebbero
trovare condizioni di vantaggio nell'offerta pubblica e in realtà
non riescono a trovarle. C'è di più: VDA Structure è diventata una
macchina particolarmente complessa anche sotto il profilo della
gestione; ci ha detto poc'anzi l'Assessore che ormai conta 24
dipendenti, di cui 3 dirigenti, ha un suo consiglio di
amministrazione, ha quindi un suo insieme di meccanismi societari e
amministrativi che comportano un certo impegno per amministrare un
patrimonio immobiliare, per locarlo e mantenerlo in funzione. Ma la
manutenzione, come sappiamo, non la fanno loro direttamente, ma si
affidano a ditte esterne, secondo le normali forniture di
prestazioni e servizi, come fanno tutti i proprietari di
immobili.
Allora abbiamo il problema di cui parlavo prima sulla strategia
essenziale, il secondo sul modello societario che effettivamente è
pesante e costoso, il terzo sui tempi di azione e di reazione di
questa macchina pubblica che ha la forma della società, ma che in
realtà è una macchina pubblica, che - qua torno all'esempio che mi
è più vicino, non solo perché mi è più caro, ma anche perché lo
conosco meglio - è quello di Tecdis e di cui sia l'Assessore
Pastoret, sia il Presidente Rollandin sono stati sollecitati a dare
una svolta, un indirizzo in materia.
Tecdis è il principale insediamento produttivo della media
Valle, 17.000 metri quadrati, sfitto da 3 anni circa; abbiamo una
serie di imprenditori locali e non solo che hanno manifestato un
interesse - non formale, ma informale - e ovviamente... qual è il
problema? Il problema è che questo immobile è soggetto ad una
curatela fallimentare, la
mission
è quella di una vocazione
imprenditoriale unica, quindi si sta ancora cercando di trovare da
qualche parte l'imprenditore unico, l'industriale che sia in grado
di occupare 17.000 metri quadri e magari occupare 300 persone come
in passato, e la vocazione è esclusivamente produttiva, questo è un
esempio; lei, Assessore Pastoret, lo conosce almeno quanto me - se
non meglio di me - il problema. Non possiamo permetterci di tenere
17.000 metri quadrati sfitti quando il mercato, in particolare dei
piccoli imprenditori artigiani, chiede spazi. Se lei ha l'occasione
di fare un giro nella media Valle e, in particolare, in quel polo
urbano che conta oggi 10.000 abitanti, che è composto da Châtillon
e Saint-Vincent e che ha anche un certo numero di attività
imprenditoriali che sono anche dinamiche e attive, stanno cercando
spazi e paradossalmente chiedono, a noi amministratori pubblici...
come mai? Purtroppo il territorio valdostano sappiamo che non è che
offra delle immense pianure sulle quali poter insediare e costruire
i propri opifici e lo spazio è quello, gli immobili sono quelli che
conosciamo, privati in parte e pubblici in altra parte... queste
persone si chiedono: come mai Tecdis giace dimenticato, 17.000
metri, lo ripeto, e non può essere lottizzato, suddiviso e
opportunamente utilizzato da imprenditori che, sulla base di
progetti imprenditoriali seri e credibili, possono collocarsi e,
lì, insediare le proprie aziende?
Cito un esempio per la vicinanza e la contiguità geografica che
mi vede compromesso, ma anche perché Tecdis è una delle principali
superfici ad uso produttivo della Valle d'Aosta. Allora il
Consiglio ha, sulla base della legge n. 10/2004, la grande facoltà
di approvare le linee di indirizzo strategico su proposta della
Giunta regionale; per carità, potremmo venire anche noi qua, come
gruppo PdL, o altri gruppi di minoranza o di maggioranza, forse
sarebbe diverso, a fare delle proposte più o meno organiche su come
poter modificare queste linee strategiche, ma il compito spetta
alla Giunta, spetta a chi ha il polso della situazione grazie al
ruolo che ricopre. E quindi l'Assessore alle attività produttive,
l'Assessore al patrimonio che ci ha appena fatto la relazione, il
Presidente della Regione che, avendo fra l'altro il controllo sulle
partecipazioni regionali, ha in buona parte la situazione del polso
economico regionale nelle sue mani.
Ci chiediamo se non sia il caso di soffermarsi su queste
considerazioni e in questo caso mi rivolgo a lei, Assessore
Pastoret, anche perché i ricavi per affitti e i costi diretti che
qui sono stati sintetizzati, vedono un peggioramento dei conti,
perché nel 2008 i ricavi sono di 1.586.000 euro, i costi di
3.559.000 euro - quindi più del doppio - rispetto all'anno
precedente, dove ancorché deficitaria la gestione vedeva ricavi
leggermente superiori rispetto a quest'anno, quasi 1.700.000 euro,
e costi di poco superiori a 1.800.000 euro rispetto ai 3.559.000 di
quest'anno. La fotografia che oggi ci è stata tracciata non è una
fotografia a colori, è una fotografia carica di grigi, poi possiamo
vedere sfumature differenti, sia sotto il profilo gestionale, sia
sotto il profilo contabile, sia sotto il profilo strategico della
risposta che oggi la Regione, proprietaria di questi immobili, non
è in grado di dare al comparto imprenditoriale valdostano per i
tempi che sono lenti, per i prezzi che sono elevati, per i rapporti
che sono di difficile gestione.
Allora, proposta sulla quale poi lavorerete voi, è una proposta
che facciamo oralmente, ma la facciamo in una sede ufficiale: non è
forse il caso di trasferire questo patrimonio parzialmente e
gradualmente o totalmente nelle mani dei privati? La gestione
pubblica non sta dando risposte, perlomeno non sta dando le
risposte che il documento strategico del 2007 aveva auspicato per
quanto riguarda la politica imprenditoriale in Valle d'Aosta. La
Regione in questo momento appare più come un ostacolo, ricordo
anche l'esempio Termoplay di Pont-Saint-Martin, Crétaz ex sindaco è
buon testimone, quanto tempo la Regione ci ha messo a cedere un
appezzamento di terreno ad un industriale per poter raddoppiare il
proprio insediamento e quindi aumentare le sue potenzialità di
sviluppo e occupazionali... dicevo, oggi la Regione è più un
ostacolo che non un volano per lo sviluppo economico.
Ragionateci su queste cose; a distanza di pochi anni
dall'attuazione di quell'indirizzo strategico oggi il saldo in
termini politici ed economici è più negativo che non positivo. Su
queste considerazioni mi fermo, poi il collega Zucchi immagino
voglia aggiungere qualcosa, ma sulla base di quanto ho detto noi
non voteremo questo documento.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente.
Noi, nello scorso mese, a inizio novembre, avevamo presentato al
Consiglio la nostra piccola iniziativa per conoscere lo stato
dell'arte di Vallée d'Aoste Structure, ma soprattutto quale fossero
la sua azione e le sue strategie, e quale il ruolo del Consiglio,
visto che l'Assessore è molto sintetico, ermetico, molto tecnico, e
di strategie e di pianificazione; ahimè, giustamente, lui ci porta
a conoscenza di quanto scritto nero su bianco dalla società che
opera nel settore.
Qualche considerazione, perché ho ascoltato attentamente sia
l'intervento sintetico dell'Assessore e anche l'intervento del
collega Tibaldi, ma questo Consiglio le scelte le ha già fatte più
di una volta, sia nel 2004 quando ha deciso di approvare la nuova
legge n. 10/2004, sia con la volontà di alienare il patrimonio
immobiliare; quindi scelte politiche già fatte, concordate o non
concordate, e prima di conferire questi beni a Vallée d'Aoste
Structure diversi beni immobiliari sono stati alienati direttamente
ai conduttori dall'Amministrazione regionale. L'altro passaggio è
stato: si conferisce il restante patrimonio immobiliare ad una
società partecipata che, tramite indirizzi strategici del Consiglio
regionale, può alienare, ai privati, i beni con delle procedure ad
evidenza pubblica, con altre procedure se questi imprenditori sono
conduttori e hanno già un contratto di locazione.
Ho sentito un po' di confusione per quanto riguarda la legge n.
1/1998, che dava la possibilità, a livello di valore patrimoniale
(alle cooperative per l'1 percento e per tutti gli altri beni
immobiliari per il 2 percento), di fare dei contratti di locazione
con i conduttori. Gli stessi conduttori hanno rinnovato per 12
anni, nel 2004, i contratti alle stesse condizioni, pochi hanno
condizioni diverse: questo per fare lo stato dell'arte di cosa è
stato, di cosa la politica ha discusso in questi ultimi 5-6
anni.
Torniamo al 2008. Noi avevamo presentato una nostra iniziativa
per conoscere la situazione sia del 2007 che del 2008, perché
l'Assessore è molto bravo a glissare, fare qualche curva da
gigante, ci ha ben esposto dicendo che non era il caso affrontare
la relazione del 2007, in quanto da allora il patrimonio di Vallée
d'Aoste Structure è aumentato, visto il conferimento, quindi ne
discuteremo l'anno successivo. Ma torno all'operatività di Vallée
d'Aoste Structure e alle scelte politiche, visto che le possibilità
ci sono già di alienare questo patrimonio ai privati. Nel mese di
ottobre 2008 la Giunta regionale approvò la relazione di Vallée
d'Aoste Structure, riferimento 2007, e in questa deliberazione,
visti i problemi di Vallée d'Aoste Structure, la mancanza magari di
procedure più efficaci, procedure che potevano dare i frutti
auspicati dalla politica, citava questo passaggio:
"fa presente
che l'Assessorato alle attività produttive intende procedere alla
revisione delle procedure per l'insediamento di nuove imprese negli
immobili destinati ad attività produttive".
Io penso che il
nodo sia questo, perché la legge n. 10 e le procedure interne
all'Amministrazione e le procedure interne a Vallée d'Aoste
Structure ci sono già per alienare i beni immobiliari.
Auspicavamo quindi, come gruppo, di discutere oggi delle
strategie politiche e delle strategie di Vallée d'Aoste Structure,
e se le strategie ci sono - e, come ci sembra, queste strategie ci
sono già in legge e nei regolamenti - si immaginava di avere un
dibattito sulle eventuali procedure diverse, per dare gambe alle
scelte politiche. Così non è stato e oggi ci troviamo ad affrontare
questa relazione quasi asettica. Noi oltretutto non avevamo tutti
quei numeri che l'Assessore oggi ci ha comunicato, lo ringraziamo;
la prossima volta gli chiediamo se può farceli avere, così possiamo
anche noi fare qualche piccolo confronto fra il 2007 e il 2008, ma
soprattutto vorremmo fare il confronto con "il domani".
In questa relazione lei, sempre in maniera sportiva, ci elenca
le strategie per gli immobili non locali, portandoci a conoscenza
la sigla RN03 e poi le motivazioni o pseudo motivazioni, ma tutte
queste strategie hanno come centro la disponibilità eventuale alla
locazione. Okay, prendiamo per buono che sono disponibili, ci
piacerebbe sapere quali sono le strategie per creare le condizioni
affinché gli imprenditori locali possano stabilire i propri
stabilimenti. Preso per buono questo passaggio, ci aspettavamo
un'attuazione del programma di dismissioni; ripeto, le procedure ci
sono, se poi domanda e offerta non trovano un equilibrio, visto che
ci sono asseverazioni a monte e perizie, lo capiamo. Quindi queste
procedure e i percorsi ci sono, ma ci aspettavamo una strategia del
domani, quanto meno nella relazione del 2007, che abbiamo scaricato
grazie alla deliberazione che avete approvato in ottobre 2008;
c'erano due paginette di strategie per l'anno successivo, per i due
anni successivi. Quest'anno andiamo a discutere questa relazione,
riferimento 2008, alla cieca per il domani, ma un domani che è
prossimo: gennaio 2010, domani che è 2010, 2011, 2012!
Immaginavo un intervento dell'Assessore, tant'è vero che quando
lei ha preso la parola, mi aspettavo una relazione politica di
strategia, non una relazione statica e prettamente patrimoniale.
Speriamo che l'Assessore alle attività produttive ci informi sulle
strategie e ci informi della situazione legata anche alle frasi
inserite nelle deliberazioni, dove ci sembrava ci fosse la volontà
di modificare queste procedure per creare le condizioni per
insediare nuove imprese in tutti questi immobili di proprietà non
regionale, ma di proprietà di Vallée d'Aoste Structure, al momento
sfitti. Grazie.
Presidente
- La parola al Consigliere Zucchi.
Zucchi (PdL)
- Devo dire che all'intervento che ha fatto
egregiamente il mio collega Tibaldi, che ha compiuto una disamina
molto ampia e articolata, intendevo aggiungere un ragionamento che
- devo ammettere - mi è stato anticipato dal collega Chatrian, ed è
il ragionamento del futuro e delle intenzioni. Riteniamo che fosse
necessario il loro dibattito in questo Consiglio (magari
l'Assessore potrà dirci qualcosa al termine di questi interventi),
che l'Assessore non si fosse limitato ad una semplice descrizione
del compiuto, ma che fosse andato oltre, perché è evidente che dal
nostro modo di vedere non possiamo permetterci di assistere per il
prossimo anno di nuovo alla recita di un bel compitino, fatto da un
organismo che - credo sia sotto gli occhi di tutti - non ha avuto
quel risultato che era lecito attendersi.
Ho avuto modo di parlare di queste vicende in diverse occasioni,
presentando un paio di iniziative, l'Assessore lo sa, per quello
che riguarda i parametri e i punti essenziali per la crescita
economica della nostra regione e che noi definiamo molto, molto
critica e deficitaria. Non sto a ripetere le osservazioni che sono
state fatte egregiamente dai colleghi che mi hanno preceduto, ma mi
sarei aspettato - anche sullo stimolo delle iniziative precedenti
che sono state fatte in quest'aula - di sapere quali sono le
intenzioni da parte della Giunta e del Governo regionale in merito
ad un cambio di marcia che riteniamo ineluttabile.
Vallée d'Aoste Structure, per quello che mi è dato di capire
avendola potuta vedere anche di persona, mi dà la sensazione di un
organismo che fa bene il suo compitino, che è diventato anche un
piccolo carrozzone, perché certi numeri cominciano a diventare a
quel punto anche inquietanti, e non sono certamente in linea con i
risultati che sono stati delineati. Non credo che sia possibile per
nessuno, nel mondo privato, vedere dei risultati del genere,
soprattutto quest'ultimo, cioè di fronte ad un incasso... è vero
che si tratta di investimenti straordinari di adeguamento di
immobili, ma uscite del genere paragonate a entrate del genere,
credo che non possano essere giustificate da nessuno nel mondo
dell'imprenditoria privata, e che quindi occorra rendersi conto e
fare un esame per dire: "così non si può andare avanti".
Dicevo che Vallée d'Aoste Structure mi dà la sensazione da parte
del management che lo dirige di svolgere bene il suo compito, di
trincerarsi dietro leggi, regolamenti che sono imposti dalla
Comunità europea, da un lato, dalla Regione dall'altro, e che si
limiti a fare soltanto il proprio compitino. Allora, al di là del
numero che mi permetto di dire è diventato particolarmente
esagerato rispetto ai compiti e anche ai risultati che sono sotto
gli occhi di tutti, è da qui che bisogna fare questo salto di
marcia. Credo che sia lecito, di fronte anche alle problematiche
che sono state delineate, la difficoltà di rioccupazione, le
insolvenze, che comunque da quest'aula, dal momento che Vallée
d'Aoste Structure si trincera dietro leggi e regolamenti che
provengono da qua o dall'Europa, per quanto di nostra competenza si
cambino le regole; quelle che sono di nostra competenza, e quindi
occorre che la Giunta si renda conto che così non si può proseguire
e, per quanto attiene il problema dell'occupazione, si debbano
porre in essere delle attività, dei nuovi strumenti per permettere
di fare un cambio di marcia.
Quando abbiamo detto la volta scorsa che ci sono delle
sperequazioni enormi, che sono in parte legate a delle durate di
affitto diverse - assistiamo comunque in epoche più o meno uguali a
delle sperequazioni talmente evidenti in termini di costo di
affitto - un problema ce lo dobbiamo porre. Ne abbiamo parlato, ci
tengo a dirlo anche in questa sede: quando a parità di periodo
storico si fanno dei contratti per cui uno paga x e l'altro paga y
più z, evidentemente c'è qualcosa che non va! Occorre che, se da
una parte si limitano a fare il compitino, chi di dovere si metta
attorno ad un tavolo e ponga in essere quei correttivi per
rimettere in marcia una macchina che è necessario venga messa di
nuovo in moto, perché abbiamo la sensazione che ci si trovi di
fronte ad un'inerzia, all'ineluttabilità di una situazione che
rimane tale e quale.
Assessore, non vorremmo il prossimo anno essere di nuovo qua a
discutere ed a prendere atto; il collega Tibaldi, infervorato,
credendo - come credo anch'io - che questo sia un argomento
determinante per la vita della nostra regione... annunciando "il
nostro non voto" si è dimenticato che qui si tratta di prendere
atto o meno di una relazione, ma - anche se non si vota - la nostra
preoccupazione è molto, ma molto marcata. Si devono porre da parte
di tutti quanti tutte le energie per cercare di modificare questo
stato di cose.
Assessore, modalità diverse per l'attribuzione degli affitti,
per renderli più perequati, non certamente per innalzarli, ma per
favorire una maggiore occupazione e per cercare di vedere che gli
immobili, che in questo momento sono sfitti, vengano ad essere
occupati, perché con simili cifre e con simili importi nessuno è
invogliato ad insediarsi in questi stabilimenti produttivi.
Per quanto riguarda le insolvenze, è evidente che non possiamo
non vedere le sperequazioni che sono attualmente in atto, quindi un
correttivo e delle modifiche in questo senso ci aspettiamo che la
Giunta le ponga in essere, ma in fretta, già a partire dai primi
mesi del 2010, per fare in modo che si cambi marcia e che il
prossimo anno, di fronte ad una relazione del genere... io adesso
posso anche mettere in discussione la filosofia, il nostro gruppo
pone come argomento di discussione e mette, oggi, l'opzione di
rivedere tutto quanto l'impianto della gestione di questi immobili
che con Vallée d'Aoste Structure non hanno avuto i risultati
sperati. L'invito che ha fatto il collega Tibaldi a nome del gruppo
di vedere se ci sono le condizioni per cambiare completamente rotta
ed andare nel settore del privato, è un argomento che portiamo alla
riflessione della Giunta, dell'Esecutivo e del Consiglio intero.
Comunque qualcosa è evidente che noi dobbiamo fare; alla Giunta la
responsabilità, l'onore e l'onere di prendere dei correttivi per
modificare questo stato di cose.
Presidente
- Vorrei ricordare che il documento non si
vota, ma è una presa d'atto.
La parola al Consigliere Donzel.
Donzel (PD)
- Non ripeterò molte delle questioni che sono
state sollevate, ma era importante da parte nostra riportare
all'attenzione del Consiglio come in un precedente momento avevamo
evidenziato che esisteva un problema legato agli affitti e avevamo
fatto presente che se non si cambiava registro, si sarebbe arrivati
a situazioni di insolvenza che oggi ci sono qui rappresentate.
Da una parte bisogna distinguere alcune questioni di principio,
che vanno riconosciute: un importante patrimonio industriale
costituito da capannoni che, se non fosse stato recuperato e
gestito, sarebbe in una situazione di degrado e di abbandono. È
evidente che nei momenti in cui l'economia tira e il mercato è
favorevole, c'è il vento in poppa, tutti corrono, hanno bisogno di
spazi e allora c'è la guerra tenace contro il fatto che non ci sono
gli spazi per esprimere la propria voglia di imprenditoria, non ci
sono le condizioni, si attaccano i piani regolatori che non
consentono di intervenire.
Il fatto di aver preservato in un momento di difficoltà degli
spazi, dei siti dove poter operare in futuro, va detto con
chiarezza che questo è un dato positivo. Dopodiché bisogna prendere
atto che la gestione di queste strutture non è efficiente e questo
va detto. Abbiamo fatto un ragionamento molto semplice: quando uno
non riesce ad affittare una casa ad un certo prezzo, abbassa il
prezzo della casa, altrimenti la casa rimane sfitta. Questo è un
principio normale che esiste nel commercio; qui non c'è stato verso
di farlo intendere e quindi uno rimane proprietario di edifici che
non vengono utilizzati.
Certamente edifici che hanno una certa qualità industriale per
consentire determinati insediamenti non sono così facilmente
smembrabili, affittabili a tante piccole realtà; bisogna tener
conto che dietro la gestione di Vallée d'Aoste Structure serve -
qui guardo verso il Governo regionale - un chiaro indirizzo
politico. Non nascondo che spesso abbiamo auspicato che si facesse
il possibile perché alcune realtà produttive come l'area della
Tecdis tornassero ad un certo livello di produzione, quindi se c'è
in campo una prospettiva di ricondurre importanti impianti a
imprese che qui non chiamerei di grandi dimensioni, ma che di medie
dimensioni per la Valle d'Aosta sono già imprese importanti, quindi
di medie dimensioni, se c'è questa strategia venga chiarito. Se
questo è un momento di passaggio per cui abbiamo una difficoltà
momentanea, ma siamo pronti a trasformare questa difficoltà in
ricchezza - ovviamente guardo più all'Assessore all'industria che
non all'Assessore al bilancio -, se ci sono dietro queste cose,
possiamo in un certo modo dire: in questo momento c'è la crisi
economica, dobbiamo registrare questa difficoltà, ma poi ne verremo
fuori. Ma se non esiste una strategia di questo tipo e siamo in una
situazione di attesa, è chiaro che la situazione è molto negativa,
è assolutamente deficitaria.
Bisogna decidere quali sono gli impianti che abbiamo a
disposizione e che possono essere messi a disposizione della
piccola e direi microimpresa della Valle d'Aosta, quindi
immediatamente senza grossi investimenti messi a disposizione di
una pressione che può venire dalla realtà produttiva valdostana, e
capire quelli su cui c'è un vero e proprio progetto di futuro
industriale, su cui può essere giustificato un passaggio a vuoto
legato alla crisi economica che stiamo vivendo, ma che tutte le
strategie sono in atto per trasformare questa cosa in ricchezza.
Questa cosa è indispensabile che sia collegata a questa relazione,
altrimenti è una relazione che fa allibire, cioè si dice: nessun
privato gestirebbe in questo modo dei beni... allora dobbiamo
chiederci perché lo stiamo facendo!
Non nascondo che da parte della nostra forza politica ci sono
state spinte in una certa direzione, vogliamo capire perché alcune
questioni tipo quelle della riduzione degli affitti, soprattutto
approfittando della crisi economica, non sono state messe in atto.
Ho appreso oggi di un problema di omogeneizzazione dei contratti;
questo dipenderà, mi auguro, soltanto dalla diversa tipologia delle
strutture, cioè le allusioni fatte qui dal collega Zucchi vorrei
ricondurle unicamente alla diversa tipologia e qualità degli
impianti e non ad altre ragioni, che non conosco. Questo per quanto
ci riguarda
Ci aspettiamo quindi un chiaro segnale, soprattutto legato agli
impianti più prestigiosi, quelli su cui possono essere insediate
quelle che chiamiamo "medie imprese"... deve esserci un segnale
chiaro dal punto di vista del Governo regionale.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente.
È doveroso intervenire, devo alcuni chiarimenti ai colleghi.
Alcuni Consiglieri si attendevano che relazionassi io al Consiglio;
va spiegato che Vallée d'Aoste Structure è una società partecipata
e che essa fa riferimento a Finaosta e, di conseguenza,
all'Assessore al bilancio e alla Presidenza della Regione.
È vero che Vallée d'Aoste Structure ha rapporti continui con
l'Assessorato alle attività produttive e questo per due ragioni
sostanziali: la prima attiene al fatto che gli immobili conferiti
costituivano il patrimonio gestito fino all'atto del trasferimento
dall'Assessorato alle attività produttive, quindi c'è una
continuità che non si è ancora spezzata, nel senso che sono stati
trasferiti i contratti e una serie di cose abbastanza complesse.
Inoltre le procedure insediative, secondo quanto fissato dal
Consiglio nel 2007, prevedono che il parere sugli stessi
insediamenti sia reso dalla Giunta con proprio atto e che la
definizione di quest'atto e le procedure attinenti a questo siano
seguite dall'Assessorato alle attività produttive.
Sono state poste diverse questioni. Il Consigliere Tibaldi ha
detto due cose, una è imprecisa, mi permetto di correggerlo: la
vendita degli immobili, lo ha ricordato anche il collega Chatrian,
è possibile, è stata prevista con l'approvazione da parte del
Consiglio regionale dell'allegato che contiene l'elenco dei beni
immobili che possono essere posti in vendita. Questo è già
successo, lo ha ricordato l'Assessore Lavoyer nella sua relazione,
rispetto alle vendite di alcuni immobili. Tornerò poi sulla
questione Tecdis perché ho già dato delle risposte al collega
Zucchi, aggiornerò poi la questione anche se oggi parliamo del
bilancio 2008, però mi sembra corretto dare delle informazioni
anche sul 2009.
Le linee strategiche... ha ragione il collega Chatrian, esse
sono state fissate già dal Consiglio regionale con proprie
decisioni e tra queste linee ci sono varie cose che andrò a dire.
Per quanto riguarda la proposta di trasferire il patrimonio nelle
mani nei privati, questa è una cosa che si può sostenere, ne
possiamo discutere; vorrei fare due piccoli esempi, così
c'intendiamo su quello che si vorrebbe fare. Da un lato stiamo
prevedendo la collocazione di un'importante azienda nella bassa
Valle - parlo di Lavazza - per la quale bisognerà fare un
investimento molto significativo dal punto di vista dell'immobile
industriale che si andrà a realizzare, bonificando l'ex area
Balzano. Questa cosa la concluderemo positivamente con Lavazza
semplicemente perché ci sarà un intervento di carattere pubblico,
altrimenti questa cosa non si fa.
Abbiamo assistito, quest'anno purtroppo, con grande dispiacere
al fatto che un'azienda di non grandi dimensioni, di un 50-60
addetti, in bassa Valle ha chiuso e non era un'azienda i cui
immobili erano di proprietà della Regione, anzi, l'unico percorso
che questa ditta ha cercato di seguire per potersi risollevare
dalle condizioni negative era quello di vendere l'immobile alla
Regione per poter rientrare dai capitali e far fronte al suo
momento di crisi. Quindi capisco che si possano fare tutti i
ragionamenti del caso sul patrimonio se sia bene che esso debba
essere privato o pubblico, poi siamo confrontati a delle situazioni
rispetto alle quali bisogna fare una riflessione più approfondita,
altrimenti rischiamo di cadere in una contraddizione dalla quale
diventa difficile risollevarsi.
Ringrazio tutti quelli che sono intervenuti, è bene che i
Consiglieri siano intervenuti anche se non c'è voto su questo
documento, perché questo rimane un elemento che è posto
all'attenzione del Consiglio, che ha il compito di conoscere, di
interrogarsi, di fare proposte o controproposte.
Desidero chiarire alcuni aspetti riassumendo l'iter e alcune
scelte che sono state attuate al momento in cui è stato deciso il
conferimento a Vallée d'Aoste Structure del patrimonio immobiliare.
Vi chiedo di avere un po' di pazienza, prenderò un po' di tempo,
perché non riusciamo a discutere - non oggi, ma in altri momenti -
e a ragionare se non abbiamo una conoscenza compiuta dei
presupposti che sono stati alla base di un percorso, altrimenti
manca la chiarezza interlocutoria necessaria. Ad integrazione di
quanto è stato riferito dall'Assessore Lavoyer, in vacanza del
Presidente della Regione, fornisco alcuni elementi aggiuntivi.
È stato ricordato che la legge regionale n. 10/2004 autorizzava
la Giunta (cito):
"ad effettuare conferimenti ad una società di
capitali, a totale capitale regionale, esistente o ad una società
per azioni da costituire mediante apposito mandato a Finaosta"
,
conferimento di beni immobili facenti parte del patrimonio
regionale destinato ad attività produttive e commerciali. La Giunta
regionale, per dare esecuzione alla legge, ha ritenuto opportuno
avvalersi di Vallée d'Aoste Structure, perché questa era già di
proprietà di Finaosta, rispondeva alle prescrizioni normative e
gestiva già gli immobili dell'area ex Cogne, lo stabilimento locato
alla Cogne Acciai Speciali, la Pépinière d'entreprises, i vari
edifici in costruzione e ristrutturazione dell'area. Infatti non a
caso nessuno ha posto la domanda, ma quando l'Assessore Lavoyer ha
letto la relazione, facendo riferimento ai 1.260 posti di lavoro...
sono esclusi quelli di Cogne, i cui immobili erano già di proprietà
di Vallée d'Aoste Structure.
Alla fine del 2006 la Giunta regionale, con deliberazione n.
3045 a ottobre e n. 3597 a novembre, ha approvato il conferimento a
Vallée d'Aoste Structure dei primi 4 lotti di beni immobili a
destinazione produttiva, comprendenti la quasi totalità del
patrimonio industriale regionale. Questo si è poi completato nel
dicembre 2007 con il trasferimento relativo al 5° lotto. Per
regolamentare la gestione dei beni conferiti il Consiglio regionale
ha dato degli indirizzi nell'aprile 2007, con l'approvazione degli
indirizzi strategici, sui quali Vallée d'Aoste Structure doveva
improntare l'organizzazione e l'esecuzione dell'attività
imprenditoriale, anche qui cito:
"al fine di assicurare
trasparenza e parità di trattamento nel comportamento verso i
conduttori di beni immobili a destinazione produttiva e allo scopo
di tutelare le proprie aspettative di efficacia nella gestione dei
beni conferiti".
Negli indirizzi strategici vennero poi determinati gli scopi e
gli obiettivi di Vallée d'Aoste Structure, dicendo che
"Vallée
d'Aoste Structure organizzerà e svolgerà la propria attività in
modo da: valorizzare i beni immobili conferiti, salvaguardandone la
destinazione produttiva; accrescere l'efficienza nella gestione di
beni immobili e, di conseguenza, creare occasioni per il
consolidamento e lo sviluppo delle iniziative imprenditoriali
ospitate negli immobili; favorire le condizioni per ricadute
positive in termini occupazionali sul tessuto produttivo
locale".
Evidentemente i colleghi che si sono espressi hanno
toccato alcuni di questi punti, qui la valutazione rimane aperta
sul fatto se questi obiettivi siano conseguiti o no. Ripropongo
questi temi perché rientriamo in un percorso non solo di
valutazione, ma anche di conoscenza del rapporto che è stato
presentato.
Negli indirizzi strategici viene riservata al Consiglio ed alla
Giunta regionale la competenza in merito all'approvazione di
determinati atti, finalizzati ad autorizzare Vallée d'Aoste
Structure ad effettuare operazioni di particolare rilevanza, come
ad esempio la vendita degli immobili. Il Consiglio approvò,
all'epoca, un allegato dove si diceva che questi immobili possono
essere venduti. Se domani si vorrà decidere che altri immobili, che
non erano lì ricompresi, vorranno o potranno essere messi in
vendita, dovrà essere il Consiglio regionale che approverà con un
apposito atto e, viceversa, se si volessero introdurre o togliere
dal mercato degli altri immobili, il Consiglio regionale dovrà
assumere questa decisione su proposta della Giunta.
In merito alla relazione che è stata presentata dall'Assessore
Lavoyer, si possono introdurre ulteriori osservazioni che
discendono anche dalle cose che sono state dette da chi mi ha
preceduto.
Va ricordato che la maggior parte degli immobili conferiti era
gravata già da contratti di locazione, rispetto ai quali la nuova
proprietà subentrava alla Regione negli obblighi e nei diritti nei
confronti dei conduttori: questo lo avevo detto già al collega
Zucchi nel corso di un'iniziativa che aveva presentato. Detti
contratti prevedono a carico della proprietà, cioè di Vallée
d'Aoste Structure, che li ha presi, l'obbligo di eseguire gli
interventi di messa a norma ed adeguamento degli edifici facenti
parte di un dettagliato elenco specifico per ciascun immobile,
l'obbligo di rimborsare il costo degli interventi di messa a norma
e adeguamento eseguiti dalle imprese conduttrici, l'obbligo di
eseguire gli interventi di manutenzione straordinaria degli
elementi portanti e della copertura, l'obbligo di rimborsare una
quota pari al 50 percento del costo degli interventi di
manutenzione straordinaria eseguiti dalle imprese conduttrici,
perché c'è pure questa possibilità: se l'impresa ritiene di voler
intervenire perché fa prima, Vallée d'Aoste Structure è obbligata a
procedere ad un rimborso pari ad almeno il 50 percento. Pertanto
Vallée d'Aoste Structure si è assunta, con gli immobili, il compito
di realizzare tutti gli interventi di messa a norma e di
adeguamento, in modo da raggiungere l'auspicato obiettivo di
accrescere l'efficienza nella gestione degli immobili, come ho
citato prima.
Oltre alla gestione è stata conferita la possibilità di cedere,
su questo ha già detto l'Assessore Lavoyer; voglio ricordare,
perché questo è un tema importante, che negli immobili in
disponibilità di Vallée d'Aoste Structure vi sono anche le due
Pépinières di Pont-Saint-Martin e di Aosta, che sono messe a
disposizione di ditte in fase di start up e alle quali sono offerte
condizioni particolarmente favorevoli in questo caso, perché sono
ditte che iniziano con l'abbattimento del 50 percento degli oneri
di affitto, oltre alla disponibilità di una serie di servizi
importanti (spazi comuni, guardiania, centralino, ADSL, eccetera).
Le due Pépinières sono popolate in questo momento rispettivamente
da 6 aziende a Pont-Saint-Martin e da 13 ad Aosta. Vi do un
aggiornamento, mi scuserete se vi prendo un po' di tempo, sul fatto
che ci sia stato qualche interessamento nel corso del 2009 e, per
quanto riguarda la Pépinière d'entreprises dell'Espace Aosta, vi
sono stati due ingressi dalla fine dell'estate per attività
innovative: la prima, nel campo dell'immagine dei servizi Web della
comunicazione multimediale, la ditta si chiama Arsenale S.n.c.; la
seconda, nel campo dell'analisi, produzione e commercializzazione
delle erbe di montagna, la ditta Montagnard S.r.l.. Da novembre si
è insediata una società operante nei servizi di telecomunicazione
in ambito wireless; si segnala poi l'ampliamento delle attività di
Ribers Ricerche, una ditta che già lì è presente, con la
costituzione di un nuovo laboratorio specialistico aperto anche a
terze parti e dotato di alcune attrezzature per analisi che prima
non erano reperibili sul mercato; quindi, in associazione con altre
aziende, consente a queste di condurre operazioni
specialistiche.
Per quanto riguarda l'area ex Ilssa Viola di Pont-Saint-Martin,
la Pépinière di Pont-Saint-Martin, nuovo insediamento - l'ho
ricordato un po' di tempo fa - di BioDigitalValley, del gruppo RGI
operante nel campo della bioinformatica, e autorizzazione
all'ingresso della società Muller biomedical per lo sviluppo di
apparecchiature nel campo della biomedicina, insediamento che è
previsto in questi giorni. Per l'Espace Aosta avevo già dato delle
informazioni al collega Zucchi, nel corso di un'iniziativa che
aveva presentato a metà novembre, non vorrei annoiarvi andandovele
a ripetere, quindi se mi consentite andrei avanti rispetto a
queste.
Un aggiornamento sull'evolversi della situazione di alcuni
immobili va fornita, soprattutto per quanto riguarda ex Quality
Building a Hône, dove si sta perfezionando l'ingresso di una ditta,
è stato restituito alla curatela fallimentare e soprattutto a
Châtillon, perché per Tecdis - come avevo già detto - vi è stata
l'accettazione del liquidatore, l'assenso del magistrato per la
restituzione dello stabilimento con tutte le attrezzature ivi
conferite; Vallée d'Aoste Structure sta effettuando - credo che lo
abbia concluso in questi giorni, se così non è, è questione di uno
o due giorni - l'inventario per poi giungere alla stipula dell'atto
di transazione che è stato acconsentito dal magistrato. Con questo
si sbloccherà la situazione di stallo.
Per quanto riguarda altre località, di ex Item ho già detto;
abbiamo autorizzato l'insediamento di una nuova ditta in questo
capannone di 1.500 metri al di là della Dora, nella zona di
Pont-Saint-Martin, ma in Comune di Donnas, e altre questioni che
avevo già avuto modo di presentare.
Voglio soffermarmi su un tema che è stato posto, perché una
delle questioni che ha sovente sollevato discussioni e questo
riguarda i canoni di locazione che risultano assai diversificati,
ho già avuto modo di spiegarlo in Consiglio e lo ripeto volentieri.
Ciò è dovuto al succedersi nel tempo di varie normative regionali,
molti immobili sono stati trasferiti dalla Regione a Vallée d'Aoste
Structure nel 2006, 14 novembre-28 dicembre, con contratti di
affitto già in essere e rispetto ai quali i canoni avevano un peso
diverso a seconda dei periodi in cui questi erano stati stipulati.
Ci sono almeno 4 tipologie che riassumo. Uno, con il conferimento
degli immobili da parte della Regione la società Vallée d'Aoste
Structure è subentrata nei contratti di locazione già stipulati con
i conduttori, come previsto dalla legge n. 10; detti contratti,
stipulati in vigenza della legge regionale n. 1/1998 ricordata dal
collega Tibaldi e ripresa dal collega Chatrian, prevedevano per le
imprese industriali un canone di locazione annuo determinato nella
misura del 2 percento del valore dell'immobile, risultante dal
conto di patrimonio della Regione, ridotto all'1 percento per le
società cooperative di produzione e lavoro. Pertanto, per detti
conduttori continuano ad applicarsi le condizioni previgenti fino
alla scadenza naturale dei contratti, come è giusto che debba
essere.
Per gli immobili sfitti, al momento del conferimento, per quelli
che si sono successivamente liberati, invece, la società ha operato
secondo quanto disposto dalla legge n. 12/1997, che prevede che la
locazione dei beni destinati ad attività produttive avvenga ad un
canone determinato in relazione ai valori di mercato, pertanto
Vallée d'Aoste Structure ha finora determinato il canone di
locazione applicando al valore di mercato determinato attraverso
delle perizie - quanto all'affidabilità delle perizie tutti
possiamo avere le nostre opinioni, ma sono stati peritati questi
beni in occasione al conferimento dei beni stessi - una percentuale
di redditività pari a circa il 6 percento.
Altra situazione che a volte viene citata è la situazione Cogne
Acciai Speciali, che voglio rappresentare al Consiglio perché mai è
stata detta, quindi colgo l'occasione per farlo oggi. Il contratto
di locazione del 1996 avente durata trentennale, è stato oggetto di
novazione nel 2008 e, stante le dimensioni del complesso
industriale, che assommano a 500.000 metri quadrati, la durata
della locazione e le condizioni contrattuali rispetto
all'attribuzione degli oneri di manutenzione degli immobili al
conduttore e al settore particolare dell'attività dell'impresa...
vi è stata un'apposita perizia finalizzata alla determinazione del
canone di locazione di mercato del complesso industriale, redatta
da un perito designato dal Tribunale di Aosta, da cui emerge che il
corrispettivo contrattualmente determinato può considerarsi a
valore di mercato. Non ho questo dato, ma se volete lo posso dare;
ho detto questo per specificare qual è stata la procedura
seguita.
Infine, il canone di locazione degli immobili costituiti o
ristrutturati nell'area Espace Aosta mediante l'uso di
finanziamenti pubblici, fondi statali o comunitari, è stato oggetto
unitariamente alla stima del valore di mercato dell'area ex Ilva
Cogne, di una perizia effettuata da un perito estimatore
indipendente. Pertanto per la locazione degli edifici di ET S.p.A.
la società applica il canone peritale. Cosa va detto su questo? Si
sono oggettivamente determinate - ma lo avevo già detto, non oggi -
delle disparità di trattamento fra imprenditori diversi in
situazioni insediative simili; frutto, questo - come ho avuto modo
di dire -, dei tempi diversi in cui si sono perfezionati i vari
contratti. Questo dovevo come spiegazione.
Come è stato ricordato, Vallée d'Aoste Structure chiuderà con un
importante passivo, questo è un altro elemento che dobbiamo
prendere in considerazione. È evidente il fatto che l'insieme dei
beni conferiti è significativo, la loro redditività è bassa,
diversi immobili sono da restaurare in modo anche pesante e non
hanno resa, poiché in diversi casi sono vuoti, anche perché, se
devono essere messi a posto, non possono essere collocati utilmente
sul mercato.
Pensiamo che, con l'andare del tempo, la società riuscirà a
mettere a reddito in modo più soddisfacente il suo patrimonio, ma
questo non potrà che avvenire quando saranno terminati importanti
interventi e la gestione potrà essere meno onerosa. È pertanto
necessario avere la consapevolezza che il raggiungimento di un
equilibrio finanziario non potrà che situarsi in un tempo futuro e
che questo dipenderà dalla rapidità con la quale tutto il
patrimonio sarà rinnovato, anche se questo non sarà l'unico
elemento, ma è un elemento determinante.
Dobbiamo però qui essere chiari - e torno agli affitti - poiché
da un lato si intenderebbe gestire gli affitti con condizioni più
favorevoli possibili, come ha detto anche l'Assessore Lavoyer; è
chiaro che quanto più gli affitti sono favorevoli, sempre
compatibilmente con tutti quei problemi legati agli aiuti di Stato
che conosciamo, tanto meno la redditività di questi immobili
riuscirà ad andare ad implementare le entrate di Vallée d'Aoste
Structure. Io lo dico, poi si può discutere se sia bene o sia male,
se le cifre che oggi sono state date siano esageratamente negative
o meno, ma questa consapevolezza per correttezza la dobbiamo avere
tutti, perché se si opera su questa leva è chiaro che a minori
oneri di affitto corrisponderanno minori entrate... lo dico solo
en passant
. Vallée d'Aoste Structure deve - dicevo -
provvedere a significative spese di investimento per le quali
(questo è l'ultimo elemento che voglio portare a conoscenza dei
Consiglieri) fortunatamente beneficia anche di fondi, oltre che
regionali (come sarà nel caso del nuovo stabilimento Lavazza a
Verrès), anche di fondi statali e comunitari per realizzare
interventi sugli immobili.
Può darsi che ai Consiglieri siano sfuggiti alcuni atti, quindi
do rapidamente un conto degli investimenti e dei trasferimenti che
sono stati previsti a Vallée d'Aoste Structure. In particolare, in
esecuzione della deliberazione n. 1154/2009 è stata stipulata una
convenzione per l'attuazione del recupero e la riconversione dei
siti industriali dismessi dall'asse due del POR, per il
completamento di interventi di riconversione del parco industriale
Espace Aosta ex Ilssa Viola, che prevede l'erogazione di un importo
di contributi massimo pari a 11.540.000 euro, che derivano dal POR
FERS, a titolo di contributo in conto impianti a riduzione degli
oneri da sostenere per la realizzazione di interventi di vario
genere: progettazione definitiva ed esecutiva della recinzione del
parco Espace Aosta, progettazione definitiva esecutiva per
l'illuminazione pubblica dell'Espace Aosta, progettazione
definitiva esecutiva della realizzazione di videosorveglianza del
parco industriale Espace Aosta ex Ilssa Viola, in particolare
progettazione definitiva esecutiva direzione lavori per la
realizzazione della ristrutturazione dell'edificio ex Zincocelere
nell'area ex Ilssa Viola, da destinare all'insediamento di imprese
medio-piccole appartenenti al settore terziario avanzato. In
esecuzione dell'accordo di programma quadro con il Ministero
dell'economia e dell'atto integrativo a tale accordo, è stato
erogato un importo massimo pari a 9.100.000 euro per il
completamento della ristrutturazione del PAC con la sua
compartimentazione in 8 moduli, la ristrutturazione della torre
piezometrica e il completamento del percorso ciclopedonale,
compreso il ponte sul Buthier che passa attorno all'area.
Infine va ricordato l'ultimo elemento: con il conferimento degli
immobili a Vallée d'Aoste Structure si sono ridefinite le procedure
relative ai processi e si sono delineati degli indirizzi strategici
con tre passaggi successivi. In questo momento chi deve avanzare
una procedura di insediamento rispetto a quanto succedeva prima che
gli immobili fossero conferiti a Vallée d'Aoste Structure, e quindi
era confrontato ad un altro percorso, oggi deve richiedere
l'immobile a chi ne è proprietario, a Vallée d'Aoste Structure.
Deve presentare - ma questo come già avveniva - un progetto
all'esame di Finaosta per vedere se è fattibile l'attività che
intende mettere in piedi e poi ci deve essere una deliberazione di
autorizzazione alla locazione. Qui ritorno a quanto dicevo prima,
questa è la ragione per cui noi ci occupiamo di questa cosa.
Questa procedura, nel tempo, ha mostrato dei limiti, perché gli
interlocutori sono diversi, in quanto l'attività della società
proprietaria delle differenti strutture ed enti regionali
interessati, a partire dalla fase informativa di primo contatto con
le imprese interessate all'insediamento fino alla fase conclusiva,
non era di facile coordinamento. Per superare questa
impasse
all'interno dell'Assessorato, in questo ultimo anno, abbiamo
predisposto un servizio di tutoraggio per le aziende, seguendole
passo a passo, fornendo tutte le informazioni preliminari e in
questo modo non solo superando queste cose che dicevo, ma anche
tutte le fasi informative. Un'azienda che ha intenzione di fare
delle cose sarebbe tenuta a conoscere tutto, ma ovviamente non è il
suo mestiere, quindi se c'è qualcuno che la favorisce sotto questo
aspetto non perde tempo e ha delle informazioni più chiare. Quindi,
dicevo, fornendo tutte le informazioni preliminari, favorendo e
creando tutti i contatti necessari, supportando tecnicamente tutti
i passaggi. Ugualmente per le aziende già insediate, anche qui
ragione dei contatti e dei rapporti che abbiamo con Vallée d'Aoste
Structure, l'Assessorato ha previsto visite in azienda per poter
verificare il soddisfacimento dell'insediamento, dei rapporti con
la proprietà, cioè Vallée d'Aoste Structure, e con la stessa
Regione, al fine di assicurare alle aziende la necessaria
assistenza e gli opportuni riferimenti amministrativi.
Ho concluso, riprendo quello che ho già detto, perché si chiede
quali sono gli impegni che poi si prendono: per quanto riguarda la
questione degli affitti, è questo l'unico tema sul quale mi sembra
che ci sia stata un'assonanza di interventi da parte di tutti i
colleghi, riprendo quello che ho avuto modo di dire rispondendo al
collega Zucchi circa un mese fa. Noi abbiamo in questo momento
fatto delle valutazioni e verificato quali sono i prezzi di mercato
applicati per gli immobili pubblici che esistono non solo in Valle
d'Aosta, ma nel vicino Piemonte; non lo abbiamo fatto nelle zone
centrali metropolitane di Torino perché lì sono altri prezzi, non
sono riferibili come tipologia a quelli nostri, ma lo abbiamo fatto
da altre parti. Si sono determinati dei valori di mercato di un
certo genere che differiscono in parte da quelli nostri, quindi
l'obiettivo che abbiamo è quello di andare a coordinare per
omogeneizzare questo all'interno di un quadro che sia accettabile
per quanto riguarda i valori di mercato. Concludo dicendo che
evidentemente non possiamo obbligare chi ha già dei contratti in
suo possesso più favorevoli a rimettere; succede, invece, che
bisognerà trovare il modo di rinegoziare in alcuni casi questi
contratti.
Vi ho preso un po' di tempo; credo però di aver fornito alcuni
elementi aggiuntivi che spero vi siano utili. Grazie.
Presidente
- La parola al Consigliere Segretario Tibaldi
per il secondo intervento.
Tibaldi (PdL)
- Per una questione di metodo, Presidente.
La questione di metodo è la seguente. Già abbiamo ascoltato la
relazione dell'Assessore Lavoyer, la quale è andata oltre il
documento che ci è stato consegnato; normalmente una relazione
viene notificata ai Consiglieri ed è comprensiva di tutto il testo,
affinché il singolo Consigliere possa verificare quello che è stato
detto e quindi fare eventuali ragionamenti.
L'Assessore Lavoyer ha aggiunto oralmente degli elementi in più
rispetto al
pamphlet
che ci è stato allegato all'ordine del
giorno e ne abbiamo preso atto, però adesso alla relazione
dell'Assessore Lavoyer si è aggiunta una seconda relazione, quella
dell'Assessore alle attività produttive; non sono semplicemente
delle risposte ad osservazioni che sono state fatte in aula dai
diversi colleghi che sono intervenuti. Allora, per capirci, sarebbe
necessario che sulla relazione complessiva fatta dall'Assessore
Lavoyer e sulla relazione che ha fatto anche l'Assessore Pastoret,
ci fosse la possibilità per i Consiglieri di prenderne veramente
atto, non semplicemente prendendone atto oggi in aula, ma che
almeno abbiamo il tempo, alcune ore, di visionare i documenti con i
quali ci avete comunicato dei dati e questo pomeriggio, alla
ripresa dei lavori, ne potremo prendere atto.
Chiederei anche ai colleghi che sono intervenuti, in particolare
degli altri gruppi di minoranza, se sono d'accordo ad innestare un
tipo di procedura che, a nostro avviso, è anche più coerente con
quello che si è svolto in aula e soprattutto con le informazioni
che i Consiglieri dovevano possedere
ad initio
e non solo a
conclusione di un dibattito come quello, interessante, che si è
svolto stamattina.
Presidente
- La parola al Consigliere Louvin.
Louvin (VdAV-R)
- Grazie. Il collega Chatrian interverrà
sicuramente nel merito, ma io volevo intervenire a nome del gruppo
in adesione alla sollecitazione del collega Tibaldi. Ci sembra che
siano state portate all'attenzione dell'aula delle valutazioni che
sono di natura sostanziale e che richiedono un semplice
approfondimento almeno durante la pausa che abbiamo di fronte a
noi. Quindi aderiamo, mi pare di aver capito che si tratti di una
mozione d'ordine, quindi che si proceda in senso sospensivo e si
riprendano i lavori su questo stesso punto, possibilmente alla
cortesia degli Assessori di mettere a nostra disposizione le loro
note che mi pare fossero sufficientemente dettagliate, per poter
procedere alla conclusione della discussione alle 15,30 e alla
presa d'atto come richiede il Regolamento. Grazie, Presidente.
Presidente
- La parola al Vicepresidente Chatrian.
Chatrian (VdAV-R)
- Intervengo successivamente.
Presidente
- Siamo in presenza di una mozione d'ordine.
Come sapete, il Regolamento prevede uno a favore e uno contro, è
già intervenuto un Consigliere a favore della mozione d'ordine.
La parola all'Assessore alle attività produttive, Pastoret, che
interverrà contro questa richiesta avanzata dal Consigliere
Segretario Tibaldi e appoggiata dal Consigliere Louvin.
Pastoret (UV)
- Grazie, Presidente.
Trovo singolare la richiesta del Consigliere Segretario Tibaldi
per due ragioni. La prima ragione è stata quella di aver avanzato
delle richieste di chiarimento, alle quali ho fornito - spero -
risposta in modo soddisfacente. Secondariamente, non ho presentato
una relazione altra e diversa, mi sono limitato a riassumere tutta
una serie di cose - come potrebbe ben dire il collega Zucchi - che
ho già riportato in questo Consiglio in diversi interventi, quando
mi sono state poste delle interpellanze o delle interrogazioni; non
ho fatto altro che mettere insieme questi elementi e fornirli,
oggi, al Consiglio, solamente anticipati dalle condizioni che il
Consiglio regionale nel 2007 aveva assicurato per il trasferimento
dei beni immobili e per le linee di indirizzo che erano state date
a Vallée d'Aoste Structure. Quindi nessuna relazione aggiuntiva, un
semplice intervento a supporto delle richieste che sono venute dai
Consiglieri.
Trovo quindi che la richiesta che è stata avanzata sia fuori
luogo, perché il mio intervento nulla ha introdotto di più e di
diverso, di altro rispetto a quanto era stato richiesto nell'ambito
del dibattito, per cui manifesto la mia contrarietà al fatto di
rinviare questa questione al pomeriggio.
Presidente
- Pongo in votazione la questione sospensiva e
poi darò la parola ai colleghi Chatrian e Donzel:
Consiglieri presenti: 27
Votanti: 24
Favorevoli: 8
Contrari: 16
Astenuti: 3 (Donzel, Carmela Fontana, Rigo)
Il Consiglio non approva.
Il Consiglio respinge la questione sospensiva, consistente
nel rinvio alla seduta pomeridiana dell'oggetto.
Presidente
- La questione sospensiva non viene accettata,
ritorniamo in discussione.
La parola al Consigliere Donzel.
Donzel (PD)
- Rispetto a questa questione noi avevamo
anche in parte sollecitato l'intervento dell'Assessore
all'industria, perché per noi rimane chiaro che i dati presentati
qui sono insoddisfacenti. La gestione non è ottimale, è un dato
oggettivo e la presa d'atto di questo Consiglio non può che essere
un dato gestionale negativo, pessimo. Se non siamo d'accordo su
questo dato, non so di cosa stiamo parlando! Dopodiché, per
giustificare questa cosa, siccome siamo un partito che è attento
alla questione industriale, continuiamo a dire vogliamo posti di
lavoro nell'industria, non possiamo dire: allora smantelliamo gli
impianti industriali, eccetera!
Abbiamo cercato di avere da parte del Governo regionale qualche
sollecitazione che giustificasse il fatto che in una situazione
particolare non è così facile smantellare tutti questi impianti e
affittarli a piccoli artigiani. Ci sono degli impianti di pregio,
che avrebbe un senso che fossero affidati a medie imprese. Però la
sollecitazione a cui si vorrebbe avere la vera risposta è: davvero
c'è un impegno, la volontà di rimettere nell'area di Châtillon una
vera impresa, altrimenti è uno stillicidio, è un'attesa infinita
per alla fine dire: ma lì ci mettiamo due tubisti, un lattoniere...
stiamo scherzando? È questa la prospettiva verso cui vogliamo
andare? Non credo, spero che non pensiamo che una regione come la
nostra possa mai fare a meno completamente di importanti realtà
produttive.
Allora abbiamo detto, rispetto alla questione degli affitti, a
me è sembrata interessante questa questione che per la prima volta
ha posto l'Assessore Pastoret, c'è finalmente quella disponibilità
chiara di dire: qui si vanno a rivedere gli affitti al ribasso...
cosa che quando noi l'abbiamo chiesto ci è stato risposto che non
si poteva fare! Oggi lo sento e a me fa perfino piacere sentirlo,
perché dico che finalmente almeno qualcuno comincia a dire che
questi affitti non funzionano... quando lo abbiamo detto noi ci è
stato detto non si può fare. Ma siccome questi benedetti Consigli
sono tutti registrati, l'interpellanza della Consigliera Fontana è
registrata, si può verificare che il Governo regionale l'anno
scorso rispose che non era possibile ridurre gli affitti: questo è
agli atti... poi lo vedremo!
A me invece fa enormemente piacere capire che, vista la
delicatezza della situazione, visto che c'è una crisi economica,
c'è la voglia di muovere qualche tassello. Sono assolutamente
dell'avviso che non può essere rimandata indietro una relazione di
questo tipo, quindi capisco anche il tentativo di sollevare
l'attenzione sulla relazione incompleta, perché una presa d'atto
come questa deve essere una presa d'atto di insoddisfazione della
gestione di Vallée d'Aoste Structure, presa d'atto che è la stessa
se prendiamo atto di questa cosa nel pomeriggio, non cambia
niente!
Io mi sarei permesso di chiedere la relazione, come spesso
capita agli Assessori, che mai hanno negato di trasmettere ai
gruppi la relazione, senza che questo dovesse necessariamente
comportare un rinvio, che aveva un altro sapore: ecco la posizione
del nostro gruppo.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente.
Due considerazioni. Mi sembra che siamo, Assessore, fuori dal
seminato, forse un po' di confusione c'è stata in quest'ultima
mezz'ora. Ci sono dei contratti a monte, contratti blindati per 12
anni, 6 più 6, firmati nel 2004 che andranno a scadenza nel 2016.
Non ho capito bene se c'è la possibilità - lasciamo da parte la
volontà! - di rivedere gli affitti, i contratti già in essere; la
volontà non è sufficiente, ci deve essere anche la possibilità per
poter modificare dei contratti.
Noi ci soffermeremo però sulla questione politica legata alle
strategie degli immobili, non entriamo in merito sul conto
economico, sul conto patrimoniale e sui contratti che sono stati
ribaltati direttamente su Vallée d'Aoste Structure. Più volte, in
questo Consiglio, sia nel 2008 che nel 2009, è stato ribadito che
la volontà della Giunta era quella di andare a modificare non gli
affitti ed i contratti, ma le procedure, i percorsi, ed
eventualmente le modalità. Quindi oggi avremmo auspicato un
confronto sulle nuove modalità, sui nuovi percorsi che non sono
indirizzi strategici che il Consiglio ha già approvato ad aprile
2007, ma che sono quelli inseriti nella deliberazione dell'ottobre
2008, dove citate direttamente la volontà di procedere alle
revisioni di procedure per l'insediamento di nuove imprese, perché
la difficoltà è riuscire a riempire questi beni immobiliari di
proprietà pubblica al momento sfitti, quindi la grande difficoltà
che non è probabilmente legata solo al discorso economico, al
valore patrimoniale, da un lato e, dall'altro, di affitto, ma
proprio la volontà di modificare la legge n. 10, quando nel mese di
novembre il Presidente della Regione rispose a una nostra
iniziativa: l'Assessorato alle attività produttive sta lavorando
per una modifica della legge n. 10/2004, quella che oggi stiamo
affrontando, al fine di consentire alla società VDA Structure di
intervenire con maggiore facilità ed efficacia sul patrimonio
immobiliare esistente.
Noi avremmo gradito da parte dell'Esecutivo una risposta a
questa problematica, perché nella relazione ci sono numerosi
edifici al momento sfitti, privi di strategia e di indirizzi per
essere utilizzati. Grazie.
Presidente
- La parola al Consigliere Segretario
Tibaldi.
Tibaldi (PdL)
- Se ci teniamo a quelle che sono le norme
di regolamento, prendiamo atto insieme agli altri colleghi di
questo documento, ma ne prendiamo atto con la consapevolezza di una
profonda insoddisfazione, perché comunque questa relazione o queste
relazioni che ci sono state fatte in aula, un'improvvisata in
seconda istanza da parte dell'Assessore Pastoret a seguito di
sollecitazioni plurime che sono giunte da diversi colleghi, sono
relazioni che costituiscono un'istantanea, un flash che è stato
redatto anche in maniera compiuta e ordinata da parte degli uffici;
d'altronde ci sono 24 persone alle dipendenze di Vallée d'Aoste
Structure, ma d'altro canto evidenziano la totale assenza di
indirizzo politico o di correzione di indirizzi politici precedenti
qualora se ne ravvisasse il caso! Domanda: "se ne ravvisa il caso?"
abbiamo chiesto in esordio di dibattito; sembrerebbe di no,
nonostante la fotografia scattata presenti molte ombre e poche
luci, sia sotto il profilo del conto patrimoniale che è stato
riportato dall'Assessore, sia soprattutto sotto il profilo delle
strategie essenziali.
Come possiamo dichiararci soddisfatti? Niente. Prendiamo atto di
questo documento sotto il profilo formale, prendiamo atto
dell'assenza della politica sotto il profilo sostanziale, e questa
è la nota dolente che contraddistingue, ancora una volta,
l'Esecutivo!
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie, Presidente.
Solo per riportare l'attenzione del Consiglio all'oggetto su cui
stiamo discutendo e sul tema che stiamo affrontando: indirizzi
strategici previsti dall'articolo 4 della legge regionale 18 giugno
2004; una relazione contenente i risultati economici della gestione
del patrimonio conferito, da cui dovranno emergere distintamente
per ciascun bene immobile i costi della gestione di manutenzione;
una relazione concernente i principali interventi di manutenzione
da eseguire sugli immobili dell'esercizio successivo e la strategia
da seguire per gli immobili non locali; una relazione in merito
all'attuazione del programma di dismissione dei beni. Questi punti
sono stati puntualmente toccati dalla relazione.
Se nella replica il collega Pastoret giustamente ha ampliato
l'intervento dando delle risposte, nel rispetto del Consiglio
regionale, ciò non vuol dire che oggi dobbiamo affrontare altri
argomenti. Questa è la presa d'atto su questa relazione; gli altri
argomenti possono essere oggetto di un dibattito, o in commissione,
o in altra occasione. La relazione presentata oggi è rispettosa
degli impegni del Consiglio in base alla legge.
Presidente
- Se non vi sono altri interventi, il
Consiglio prende atto.
Il Consiglio prende atto della relazione.
Presidente
- Dichiaro conclusa questa prima mattinata dei
lavori.
Vorrei solo farvi presente che è stata depositata dal gruppo
Vallée d'Aoste Vive-Renouveau una risoluzione sulla consultazione
referendaria per l'indipendenza, svoltasi recentemente in
Catalogna, e sono state depositate le relazioni riguardanti il
disegno di legge n. 59 da parte dei Consiglieri Louvin e La Torre,
il disegno di legge n. 71 da parte del Consigliere Bieler, il
disegno di legge n. 74 da parte del Consigliere Empereur, il
disegno di legge n. 66 da parte dei Consiglieri Crétaz e André
Lanièce, il disegno di legge n. 55 da parte dei Consiglieri Hélène
Impérial e Emily Rini, 2 emendamenti dell'Assessore Pastoret in
merito al disegno di legge n. 71, 2 emendamenti dell'Assessore
Lanièce Albert sul disegno di legge n. 66 e 6 emendamenti del
gruppo Vallée d'Aoste Vive-Renouveau sullo stesso disegno di legge;
infine, 3 emendamenti del gruppo Vallée d'Aoste Vive-Renouveau sul
disegno di legge n. 55.
Con questo dichiaro conclusi i lavori dell'odierna seduta del
Consiglio regionale; i lavori riprenderanno alle ore 15,30
puntuali.
La seduta è tolta.
---
La séance se termine à treize heures et huit minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK