Consiglio Regionale della Valle d'Aosta - Oggetto del Consiglio n. 2447 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2447 del 8 novembre 2016 - Resoconto
OGGETTO N. 2447/XIV - Interpellanza: "Azioni intraprese per
verificare il divieto di immissione in commercio ed impiego dei
prodotti fitosanitari contenenti glifosate".
Rosset (Presidente) -
Punto n. 22 dell'ordine del giorno.
Ha chiesto la parola il collega Chatrian, ne ha facoltà.
Chatrian (ALPE) -
Per mozione d'ordine, solo una
comunicazione al Presidente Rosset: stiamo ricevendo tantissime
segnalazioni che la connessione internet ha dei grossi problemi,
salta sia a livello di sito
web
che di canale 15. Volevamo
quindi sottoporre la problematica all'Ufficio di Presidenza. Sono
numerosissime proprio le segnalazioni che ci arrivano.
Presidente -
La ringrazio della segnalazione. Vediamo di
provvedere immediatamente, per quanto possibile. Ha chiesto la
parola la collega Certan, ne ha facoltà.
Certan (ALPE) -
Questa nostra interpellanza parte da una
serie di fatti che si sono susseguiti da maggio del 2016. Partiamo
intanto dalla considerazione che credo tutti noi condividiamo: che
in materia agricola e sanitaria sia assolutamente importante
tutelare sia l'ambiente che gli animali, sia l'uomo. Entrando nel
merito della nostra iniziativa, abbiamo posto una serie di domande
al Governo regionale - non so se sarà l'Assessore Viérin, che vedo
prenotato...ma anche l'Assessore all'agricoltura può essere credo
concerné
- riguardo all'uso di uno degli erbicidi più
diffusi in campo agricolo: il glifosato. Noi crediamo che questo
sia un momento importante per il dibattito di questo argomento
poiché questo erbicida sappiamo che è uno dei prodotti più
à la
une
in campo agricolo. Una multinazionale molto potente ha
detenuto il brevetto di produzione fino al 2001 e generalmente
viene associato alle colture come la soia, che è stata poi
modificata geneticamente per resistere a dosi copiose di questo
erbicida. Sappiamo anche essere utilizzato come diserbante
abitualmente nel mondo dell'agricoltura, ma non solo. Sappiamo
anche che in Valle d'Aosta il suo uso è più che diffuso,
soprattutto negli anni è stato utilizzato proprio dal mondo
agricolo e veniva ritenuto non dannoso per la salute dell'uomo e
per la natura in generale.
Il dibattito a livello europeo è stato - direi - un po'
altalenante, nel senso che a giugno del 2016 doveva essere presa
una decisione che poi è stata rinviata: il Parlamento europeo ha
preso del tempo e ha prorogato fino a dicembre del prossimo anno
una decisione ultima sull'utilizzo di questo erbicida poiché 28
Paesi europei non avevano comunicato quali erano le loro decisioni,
quindi la Commissione europea ha deciso di rinviare l'argomento.
Dobbiamo dire che invece in Italia sia a giugno 2016 e poi con un
provvedimento di agosto il Ministro all'agricoltura Maurizio
Martina ha preso una decisione, ha portato avanti quanto aveva
dichiarato: che l'obiettivo dell'Italia, qualunque fosse la scelta
dell'Europa, sarebbe stato quello di arrivare al glifosato zero.
Annunciò questo nel mese di giugno, dobbiamo dire che in pochi mesi
ha concretizzato questa sua dichiarazione attraverso un
provvedimento, un decreto della Direzione generale per l'igiene e
la sicurezza degli alimenti e della nutrizione del Ministero. Ci
sono due decreti del 9 e 16 agosto 2016, che, attraverso due
articoli, con decorrenza 22 agosto 2016, revocano l'utilizzo,
l'impiego di prodotti fitosanitari contenenti la sostanza attiva
glifosate in alcune aree specifiche (ad esempio: parchi giochi,
cortili, aree verdi, eccetera), di revocarle immediatamente
nell'impiego di pre-raccolta e, attraverso l'articolo 2, di dare
qualche mese di tempo per concludere sia la vendita che l'utilizzo
di questa sostanza da parte sia dei commercianti che da parte degli
utilizzatori finali. In particolare, dal 22 agosto si danno come
scadenze tre mesi di possibilità ancora di vendita da parte degli
esercizi commerciali e sei mesi per l'impiego da parte degli
utilizzatori finali di questa sostanza, quindi risulta essere
novembre 2016 la data ultima per poterlo vendere e febbraio 2016 la
data ultima per poterlo utilizzare.
Ho detto precedentemente che questo utilizzo è stato fatto in
modo abbastanza generalizzato non solo dal mondo agricolo, ma
veniva utilizzato anche come diserbante lungo le strade; noi
abbiamo trovato un documento: il comunicato n. 13 del 23 agosto
2016 che l'Assessorato dell'agricoltura e risorse naturali ha
diffuso, rilanciando quanto decretato attraverso il decreto di
revoca del Ministero della salute e dell'agricoltura, fornendo
anche tutto l'elenco ministeriale dei prodotti fitosanitari
revocati contenenti la sostanza attiva del glifosato, dov'è
specificato abbastanza bene che l'utilizzo delle scorte è
consentito per sei mesi a decorrere dal 22 agosto 2016, quindi
sappiamo che la scadenza ultima sarà febbraio 2016. Ora, proprio
per questa motivazione che riteniamo anche esserci stato un
intervento abbastanza repentino...colleghiamo comunque dei fatti
che sono avvenuti invece nei mesi di maggio e di luglio in Valle
d'Aosta, che non sono stati confermati, ma che credo sia importante
portarli come oggetto di dibattito, poiché ci sono state delle
sospette morti di animali e proprio facendo delle analisi presso i
laboratori per i bovini che svolgono questa funzione, non si è né
confermato, né smentito che tali morti potessero essere in qualche
modo collegate agli erbicidi.
Noi quindi vorremmo capire in breve quali sono stati i
provvedimenti che voi ci potrete illustrare, soprattutto quelli di
raccordo con gli Enti locali, con i vari Comuni. Abbiamo detto che
l'utilizzo di questo erbicida veniva fatto abitualmente anche lungo
le strade come diserbante, quindi chiediamo anche che ci venga
detto quali sono state le azioni affinché i Comuni siano
sensibilizzati al rispetto di tali revoche. Se vi sono stati, se
sono confermati questi casi di avvelenamento sospetti, se avete
appurato la causa delle morti, e quali sono gli intendimenti del
Governo regionale in merito alla questione per tutelare sia
l'ambiente che gli animali e l'uomo visto che è ancora possibile
fino al mese di febbraio 2016 il suo utilizzo.
Presidente -
Ha chiesto la parola l'Assessore Laurent
Viérin, ne ha facoltà.
Viérin L. (UVP) -
Questo è un dossier che coinvolge
diversi Assessorati, al di là dell'Assessorato della salute, sanità
e politiche sociali, anche l'Assessorato evidentemente
dell'agricoltura, ma anche l'Assessorato dell'ambiente, quindi il
lavoro che citerò, assieme all'Azienda USL, è un lavoro che è stato
condiviso e che in gran parte è stato già tracciato dalla collega
nella sua ricostruzione.
Veniamo subito alle domande, quindi ai fatti e alle risposte che
l'Amministrazione intende comunicare. "Quali siano stati i
provvedimenti e le misure in materia di prevenzione e protezione,
oltre che di informazione, messi in atto": le date ricordate sono
corrette, il decreto è quello del 9 agosto 2016, modificato il 16
agosto 2016, è un decreto del Ministero della salute. Dal 22 agosto
quindi è stato vietato l'impiego di qualsiasi prodotto erbicida a
base di glifosato in aree frequentate dalla popolazione e da gruppi
vulnerabili. C'è quindi una parte che parte dal 16 agosto, invece
le questioni che lei ha citato sono antecedenti. A scopo
semplificativo ma non esaustivo è stato in parte citato, le aree
dov'è vietato l'impiego sono sicuramente i parchi e i giardini
pubblici, i campi e impianti sportivi, aree turistiche, ricreative,
cortili verdi, plessi scolastici: tutto ciò che è a contatto con la
popolazione in generale. Dal 22 agosto quindi sono stati anche
revocati dal commercio e dall'impiego in quelle zone i prodotti
fitosanitari a base di glifosate, che contengono i componenti che
vanno nella direzione di essere pericolosi e nocivi. La
commercializzazione delle scorte di prodotti revocati giacenti
presso i rivenditori è consentita per uso agricolo fino al 21
novembre 2016, previa loro rietichettatura con nuove etichette.
L'utilizzo delle scorte da parte degli utilizzatori finali è
consentito per sei mesi, come la collega giustamente ricordava,
quindi da febbraio i prodotti revocati diventeranno rifiuti e
dovranno essere smaltiti ai sensi della normativa vigente. Ecco
perché dicevo che questo dossier è congiunto, perché c'è stata
un'importante sinergia come in altri casi per gestire questa parte.
Dopo l'uscita dei due decreti l'Assessorato della sanità ha
provveduto in agosto ad inviare ai titolari degli esercizi di
vendita dei prodotti fitosanitari due circolari recanti l'elenco
dei prodotti revocati e le modifiche delle condizioni d'impiego dei
prodotti fitosanitari contenenti la sostanza attiva glifosate.
Mentre la Struttura Produzione vegetale, sistemi di qualità e
servizi fitosanitari dell'Assessorato dell'agricoltura e risorse
naturali ha effettuato un'attività generalizzata di informazione
rivolta a tutti gli agricoltori attraverso l'emissione di due
avvisi fitosanitari rivolti: il primo ai frutticoltori e
orticoltori; il secondo - citato dalla collega - ai viticoltori.
Non sono state adottate altre particolari misure per un semplice
motivo: perché il piano regionale integrato dei controlli della
sicurezza alimentare prevede già al suo interno i controlli in
materia di fitosanitari da effettuarsi ogni anno a livello di
commercializzazione e utilizzazione e ricerca di residui sugli
alimenti, quindi è stata fatta collimare in pratica.
Non è stato necessario fare un'ulteriore azione, ma si è fatta
rientrare in quella che doveva essere fatta e si è abbinata. In
tale ambito la struttura competente per la parte dell'Assessorato
relativa all'azienda effettua - tanto per citare dei dati -
annualmente, al fine di verificare eventuali inquinamenti delle
acque potabili, perché poi è quello uno dei rischi maggiori, 337
campioni di acque su falda e di sorgente per la ricerca di questi
residui fitosanitari. Questa è un'attività che fa parte dei piani
di prevenzione e i controlli effettuati negli ultimi dieci anni non
hanno mai rilevato non conformità.
La seconda domanda è: "quali sono le azioni previste...", la
questione con gli Enti locali. La parte relativa all'Assessorato
dell'agricoltura e risorse naturali ha inviato al CELVA, al fine di
dare ampia e capillare diffusione presso i Comuni della Valle
d'Aosta, una nota apposita nella quale si sono specificate le aree
dove l'utilizzo di questo prodotto risultava vietato, cosicché i
Sindaci si sono fatti in pratica portavoce di questo.
I casi di avvelenamento. Come diceva la collega, ci sono stati
nei periodi antecedenti a questo decreto, quindi maggio
principalmente, dei casi di bovini che...e io qui voglio
sottolineare l'importante lavoro dell'Istituto zooprofilattico, che
è un ente funzionale all'Assessorato della sanità che svolge un
lavoro molto delicato, un lavoro di precisione. Durante gli ultimi
fatti - poi meno male si è rivelato un allarme che è rientrato -,
sulle vicende di ecoterrorismo è stato l'Istituto zooprofilattico
che è riuscito, attraverso il lavoro prezioso che fa, a risalire
alle componenti presenti. C'erano stati due casi a Saint-Christophe
e a Emarèse - credo che la collega si riferisse a questi casi qui
-, sono gli unici casi che si sono verificati per fortuna, e ci
sono state tutte le prese in carico e le dovizie del caso che i
protocolli ben delineati e precisi che l'Istituto zooprofilattico,
l'azienda e gli Assessorati competenti hanno gestito. Questo vuol
dire che è ancora necessario un grande lavoro. Dico questo perché,
per esempio, in uno dei due casi era
shock
anafilattico, che
poteva essere riconducibile a questo come ad altri casi, quindi non
si volevano creare altre situazioni.
"Quali sono gli intendimenti..." e vengo all'ultima parte. Tra
le azioni di prevenzione dei rischi dell'ambiente, degli animali e
sicuramente alla popolazione dovuti all'impiego di qualsiasi
fitofarmaco, al di là di quello che oggi viene alla ribalta delle
cronache come spesso avviene, perché è uno degli elementi, ma la
nostra politica, soprattutto come Assessorato ma
nell'Amministrazione in generale è, e sarà, quella di evitare
sempre più il ricorso ad agenti chimici nelle produzioni in
agricoltura per andare verso una Valle d'Aosta
green
, una
Valle d'Aosta che utilizzi elementi biodinamici, che utilizzi nuove
tecniche, che utilizzi quello che tutto il mondo sta oggi
sperimentando e che, purtroppo, in Valle d'Aosta abbiamo ancora
grandi difficoltà spesso a far percepire. In questo senso l'impegno
di questo Assessorato sarà nelle prossime settimane, nei prossimi
mesi di alta attenzione affinché tutta l'Amministrazione possa
essere attenta... Nella nostra parte di area Prevenzione ci siamo
anche confrontati con la parte tecnica e abbiamo oggi necessità di
creare una cultura all'interno della comunità in generale, e più in
particolar modo nel settore di competenza, affinché ci sia, al di
là di quello che è vietato o lecito, una presa di coscienza che in
una popolazione di montagna e che in una comunità come la Valle
d'Aosta si utilizzi un
brand
che va fino al turismo: un
brand di Valle d'Aosta green che sia utilizzo di energia da fonti
rinnovabili, che sia utilizzo di un marchio di qualità dei nostri
prodotti, che eviti il ricorso dov'è possibile alla chimica, che
eviti quindi i problemi alla salute e all'inquinamento ambientale
del nostro territorio che noi abbiamo l'onere e la responsabilità
di tutelare e affinché ci sia un insieme di azioni che possano
essere ricondotte in un progetto globale. Ciò che si è iniziato a
fare quindi è la stesura di un documento che verrà approvato nelle
prossime settimane, che sono le linee di indirizzo per la riduzione
e l'eliminazione dei prodotti fitosanitari e dei rischi sia nei
luoghi che sono indicati, ma in generale nell'ambiente valdostano.
Tale documento è stato già elaborato prima dell'autunno da un
gruppo di lavoro che coinvolge l'ARPA, il CELVA, l'azienda, gli
Assessorati citati, l'
Institut agricole
, che è un altro
partner
di competenza dell'Assessorato dell'agricoltura che
in questo campo svolge un grande lavoro, in sinergia anche con
l'Assessorato dell'edilizia residenziale, difesa del suolo e opere
pubbliche, affinché ci siano proprio nella pratica quotidiana
azioni che possano essere concrete nell'ottica di ciò che i
colleghi hanno sollecitato nell'iniziativa.
Presidente -
Per la replica, ha chiesto la parola la
Consigliera Certan, ne ha facoltà.
Certan (ALPE) -
Grazie Assessori, abbiamo capito che il
lavoro è iniziato. Ci vede completamente in linea per quanto
riguarda il futuro, su una Valle d'Aosta
green
e sul fatto
di far prendere coscienza direi non solo agli amministratori degli
Enti locali, ma chiaramente a tutti i cittadini valdostani che una
regione di montagna come la Valle d'Aosta deve andare in quella
direzione, su questo ci troverà sempre al lavoro con lei.
Il problema, a parte tutta la ricostruzione che abbiamo fatto
insieme, e va bene, rimane quello che...comunque lei ci ha detto:
"c'erano stati dei casi allarmanti che poi sono rientrati". Io non
concordo proprio con questa sua visione, poiché credo che ci siano
anche dei documenti in cui viene detto: "gli esami di laboratorio
non hanno tuttavia potuto confermare, confutare il sospetto
avvelenamento da erbicida, in particolare da glifosate emerso
durante le indagini. Il laboratorio di riferimento dell'USL della
Valle d'Aosta non ha eseguito le ricerche richieste (glifosate e
dei suoi metaboliti) dai veterinari intervenuti, causa motivi
tecnici non emersi all'accettazione dei campioni".
Credo che questo sia grave, Assessore; questo, a mio avviso, è
un aspetto molto grave e direi delicato che dovete immediatamente
da domani mattina prendere in considerazione. Tale problematica è
stata sollevata agli enti interessati e si spera che sarà tema di
discussione. Io mi auguro veramente che sia già stato ieri tema di
discussione e che lo sia a maggior ragione domani, perché questo
che io ho letto, che non è un documento che ho trovato così per
caso, è un documento che invece segnala una grossa criticità, a mio
avviso, poiché dice che gli esami di laboratorio richiesti non sono
stati fatti, il perché lo chiediamo noi a lei, Assessore.
L'altra risposta. Sappiamo che qualche Sindaco illuminato ha
detto che, finché ci saranno scorte, verranno utilizzate, a costo
di buttarle nei ruscelli perché non verranno smaltite secondo i
canoni chiesti dai vari documenti e dalle varie leggi. Noi
chiediamo, Assessore, che venga fatta immediatamente un'altra
comunicazione e che su questo l'Amministrazione regionale
intervenga in modo massiccio e impedisca che da oggi in avanti
vengano utilizzati ancora, soprattutto perché siamo nei mesi in cui
la natura è a riposo, questi erbicidi. Se ci sono ancora delle
scorte nei comuni, che vengano smaltite come viene richiesto.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Intervengo molto brevemente perché ha già
esposto bene la collega Certan, volevo solo fare due richieste: la
prima è che dalla risposta dell'Assessore è emerso che le morti dei
bovini non sono collegabili a questo prodotto e che sono state
fatte delle analisi dai laboratori competenti, pertanto noi
vorremmo che ci desse una copia di queste analisi che comprovino
che i laboratori sono in grado di cercare il glifosato e che questo
glifosato non è stato trovato nei referti. Questo per noi sarebbe
importante, perché scongiurerebbe ogni cosa.
Siccome il glifosato, come ha ricordato la collega, è stato fino
a poco tempo fa un erbicida tra i più diffusi e anzi controversi,
tant'è vero che, al di là dei ritardi della Commissione europea,
l'Italia ha preso una decisione ben precisa; siccome da febbraio
l'utilizzo diverrà improprio, anzi non sarà più consentito; siccome
andiamo verso un periodo dove l'utilizzo di erbicidi non è così
necessario, quindi la logica conseguenza è che noi da febbraio
avremo una certa quantità di erbicidi non più utilizzabili, che
saranno classificati come rifiuto, e questo pone un problema dello
smaltimento, allora, per evitare le scene che ha già ipotizzato la
collega, che non sono così improbabili, la nostra seconda
richiesta, non secondaria, a voi come Governo e come tre
Assessorati coinvolti è di vigilare in maniera puntuale, ma anche
di intervenire puntualmente affinché si evitino smaltimenti
impropri che vanno a danneggiare non solo l'ambiente, non solo i
bovini, ma costituiscono un rischio per la popolazione.
Presidente -
Completate le interpellanze, direi a questo
punto di fare una Conferenza dei Capigruppo in maniera da poter
chiarire il prosieguo dei lavori, quindi propongo una sospensione.
Ha chiesto la parola il Consigliere Cognetta, ne ha facoltà.
Cognetta (M5S) -
Per chiedere dopo la Conferenza dei
Capigruppo una riunione dei gruppi di opposizione.
Presidente -
Va bene.
La seduta è sospesa dalle ore 16:41 alle ore 17:04
.
Rosset (Presidente) -
Possiamo riprendere i lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK