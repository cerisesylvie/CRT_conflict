Consiglio Regionale della Valle d'Aosta - Oggetto del Consiglio n. 454 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 454 del 25 marzo 2021 - Resoconto
OGGETTO N. 454/XVI - Interpellanza: "Revoca dell'appalto di
gestione delle piscine regionali a seguito della condanna penale
della società affidataria".
Bertin (
Presidente) -
Come anticipato, adesso
passiamo al punto n. 46 per poi in seguito ritornare ai punti
dell'assessore Bertschy. Per l'illustrazione, ha chiesto la parola
la consigliera Spelgatti, ne ha facoltà.
Spelgatti (LEGA VDA) -
Preso atto della pesante sentenza
di condanna riportata dai titolari della società aggiudicataria
dell'appalto delle piscine regionali di Aosta, Pré-Saint-Didier e
Verrès per frode nelle pubbliche forniture, considerata la sentenza
di rigetto da parte del TAR della Valle d'Aosta del ricorso
promosso dalla medesima società che aveva in gestione tra le altre
la piscina scoperta di Aosta avverso la revoca dell'affidamento
della struttura, preso atto altresì dell'approvazione da parte
della Giunta comunale di Aosta dell'avviso per cercare un nuovo
gestore, quindi Aosta cambia gestore a seguito di questa sentenza,
noi chiediamo se il Governo regionale intenda procedere con la
revoca alla società di cui sopra della gestione delle strutture di
proprietà regionale, quindi Aosta (coperta), Pré-Saint-Didier e
Verrès.
Presidente -
Per la risposta, ha chiesto la parola
l'assessore Marzi.
Marzi (AV-SA) -
In merito ai recenti avvenimenti
giudiziari che avevano coinvolto rappresentanti della società
risultata aggiudicataria della gestione delle piscine regionali,
con nota del 21 febbraio 2020, la struttura regionale competente ha
chiesto all'Avvocatura della Regione di voler evidenziare quali
fossero gli adempimenti più corretti da porre in atto e quali
fossero le eventuali conseguenze che tali avvenimenti avrebbero
potuto determinare sui rapporti contrattuali in essere.
In riscontro a tale richiesta, l'Avvocatura della Regione, con
nota del 30 marzo 2020, evidenziava testualmente: "in attesa della
sentenza definitiva, che, qualora fosse confermativa di quella di
primo grado, nell'ipotesi ovviamente di appello da parte degli
imputati, comporterebbe ai sensi dell'articolo 108, comma 2,
lettera b), e 80, comma 1, lettera b), del decreto legislativo n.
50/2016, la risoluzione del contratto, si ritiene opportuno
revocare sin d'ora le autorizzazioni rilasciate per le applicazioni
di tariffe o
standard
qualitativi differenti rispetto a
quelli previsti dal capitolato tenuto conto del fatto che le
motivazioni alla base delle autorizzazioni sono state
indirettamente contraddette dalla sentenza". Il contenuto della
risposta rimandava quindi esplicitamente la risoluzione del
contratto all'avvenuta sentenza definitiva qualora questa venisse
confermata. Inoltre la stessa nota di risposta riportava: "a fronte
della segnalata insussistenza di un danno patrimoniale in capo alla
Regione, la difesa della Regione nell'ambito del procedimento in
oggetto ha ritenuto di non formulare richieste risarcitorie".
Su queste basi si è ritenuto comunque di mantenere senza
interruzione un importante servizio alla collettività, che
altrimenti non avrebbe avuto altre possibilità di beneficiarne.
Ricordiamo in particolar modo che l'anno di cui stiamo parlando,
quindi il 2020, è stato un anno assolutamente particolare e
ricordiamo anche, rispetto alla tematica giustamente da lei
richiamata, che il capoluogo regionale ha a che fare con una
piscina scoperta in una regione alpina invece la Regione gestisce
piscine coperte sempre in una regione alpina. Questa variante in
realtà risulta essere più che sostanziale non tanto da un punto di
vista giuridico ma sicuramente da un punto di vista politico e
sociale, soprattutto in un anno nel quale non tutti hanno avuto la
possibilità di andare al mare o beneficiare di vacanze. Il servizio
offerto infatti dalle piscine di Aosta e Verrès è volto a tutte le
fasce della popolazione e a soddisfare le diverse esigenze motorie
e sportive, quali le attività di corsistica e di avviamento al
nuoto, quelle a carattere pre-agonistico e agonistico, nonché le
attività a favore dei diversamente abili e queste attività si sono
svolte nel periodo del 2020 che va da giugno a ottobre.
Inoltre, tenuto conto dei tempi che un'eventuale revoca e la
conseguente procedura di riaffido avrebbe determinato, vista
l'assenza di offerenti ai quali rivolgersi, perché ricorderete che
la gara di riferimento aveva avuto un solo offerente, con più che
probabile ricorso da parte del concessionario attuale, si è
ritenuto che non fosse opportuno procedere alla risoluzione del
contratto in essere. In assenza di elementi di novità che dovessero
intervenire al riguardo, tale approccio verrà pertanto
mantenuto.
Nel rispettare quindi assolutamente la piena dignità
dell'iniziativa di riferimento si evincono nella risposta che ho
appena esplicitato, e probabilmente anche in anticipo rispetto alla
giusta replica che voi farete, due aspetti: uno di natura
giudiziaria dei quali la struttura ha deciso correttamente di tener
conto nel periodo antecedente all'attuale Governo e all'attuale
minoranza, il secondo è di aspetto invece più di natura
sportivo/sociale legato alla gestione di strutture coperte in un
periodo molto delicato della storia della Valle d'Aosta.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
Sembra destino, collega Marzi, che
noi ci ritroviamo in situazioni similari a quelle che affrontavamo
quando eravamo in Consiglio comunale e lei era Assessore allo
sport, ricordo battaglie che avevano delle similitudini molto
importanti con la situazione attuale, che riguardavano tutto il
discorso del Montfleury ma non solo, poi ricordiamo il Palaghiaccio
e quant'altro, ma sottolineo in particolare il Montfleury.
Non sono minimamente d'accordo con la posizione assunta
dall'Avvocatura, condivido appieno invece quella che è stata la
posizione scelta dal Comune di Aosta, sottolineo per di più che,
tra l'altro, le sue indicazioni in relazione al fatto che la
piscina di Aosta abbia in gestione la piscina scoperta dovrebbe
essere una motivazione in più per aver creato difficoltà al Comune
di Aosta rispetto a quelle che possiamo avere noi come Regione nel
momento in cui gestiamo delle piscine coperte, tra l'altro, in un
momento di pandemia, tutte le cose si possono fare, ci deve essere
la volontà di farle.
Bisogna poi tenere presente che non bisogna andare solo a
verificare e tener presente solo questa condanna, che è una
condanna pesante perché è per frode nelle pubbliche forniture, che
appunto, ripeto, ha portato il Comune di Aosta a revocare,
indipendentemente dal fatto di essere arrivati comunque a sentenza
definitiva o meno, ma la cosa è talmente grave che chiaramente ha
portato a revocare... ma poi bisogna comunque controllare questi
contratti e soprattutto bisogna controllare se i contratti di
appalto vengano eseguiti correttamente e vengano rispettate tutte
le clausole rispetto a quella che è stata la gara sulla base della
quale poi si è vinto. Purtroppo abbiamo visto già all'epoca come
sia sul Comune di Aosta che sulla Regione, eccetera, queste gare
vengono vinte, ma poi la concreta applicazione di tutte le
clausole, e soprattutto di tutto quello che chi si è aggiudicato il
contratto faccia o meno, questo controllo poi di solito manca.
Teniamo presente, ad esempio, che nel contratto di appalto in
essere il direttore degli impianti non poteva avere incarichi in
società sportive, in questo caso la normativa in realtà sappiamo
benissimo che è stata bypassata visto e considerato che poi vengono
dati degli incarichi fittizi e sostanzialmente a persone che poi
non gestiscono di fatto la cosa e invece chi gestisce poi di fatto
viola questa norma, tanto per fare un esempio ma ci sono tante
altre situazioni che comunque sono venute fuori.
Allora io ritengo che gli impianti sportivi siano qualche cosa
di fondamentale per la nostra Regione e ritengo soprattutto che
comunque si debba cambiare completamente l'approccio che il Comune
di Aosta, tornando a quello che succedeva all'epoca, e la Regione
deve avere nel momento in cui fa degli appalti e dà in gestione
questi impianti.
Ci vuole un cambio completo di prospettiva e soprattutto non
bisogna rifare delle gare esattamente come sono state fatte adesso,
perché già solo il fatto di pensare di dare dei soldi per gestire
tre impianti indipendentemente da poi quante giornate di apertura e
di chiusura vengono fatte, poi con i lavori straordinari che devono
essere fatti chiaramente dalla Regione, indipendentemente poi chi
tiene chiuso magari un impianto ci guadagna perché tanto comunque i
soldi li prende nella stessa identica misura che ci sia l'apertura
che ci sia la chiusura, non deve funzionare così. Ci deve essere
una gestione molto più imprenditoriale del tutto, ci deve essere un
cambio di prospettiva e soprattutto i privati che hanno in gestione
devono poter far girare le cose, poter guadagnare ma soprattutto
poter anche far sì che la Regione abbia un tornaconto e che non sia
sempre Pantalone che paga indipendentemente dai risultati che porta
l'imprenditore rispetto all'impianto e dal servizio che viene
offerto alla collettività. Sto parlando in generale e non solo nel
caso specifico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK