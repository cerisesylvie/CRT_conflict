Consiglio Regionale della Valle d'Aosta - Oggetto del Consiglio n. 2653 del 12 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 2653 del 12 giugno 2002 - Resoconto
OGGETTO N. 2653/XI Commercializzazione di acqua minerale con il
marchio "Terme di Courmayeur S.p.A. - Morgex". (Interrogazione)
Interrogazione Appreso che viene commercializzata un'acqua
frizzante denominata "Don Carlo";
Appreso altresì che sull'etichetta di tale acqua appare la
dicitura "Terme di Courmayeur S.p.A. - Morgex (Ao)", che si
aggiunge a quella di "Contursi terme" e "Sorgenti
d'Italia-Cristalià", stabilimenti che operano in provincia di
Salerno;
Osservato che, viste le caratteristiche dell'acqua, assai
mineralizzata e "salata", la medesima non sembra provenire dalla
nostra regione;
Ritenuto necessario avere chiarimenti su tale prodotto che viene
equivocamente commercializzato facendo riferimento alle Terme di
Courmayeur e allo stabilimento di Morgex;
il sottoscritto Consigliere regionale
Interroga
l'Assessore competente per sapere:
1) se l'acqua contenuta nelle confezioni di "Don Carlo" proviene
dalle sorgenti di Courmayeur o da quelle di Contursi Terme, in
provincia di Salerno;
2) per quale ragione sull'etichetta di tale acqua compare la
scritta "Terme di Courmayeur S.p.A. - Morgex (Ao)";
3) se non crede che i riferimenti contenuti sull'etichetta siano
tali da ingenerare confusione nei consumatori e danneggiare
l'immagine della Valle d'Aosta.
F.to: Curtaz
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In merito alle questioni poste
dall'interrogazione vorrei cogliere l'occasione per fornire alcuni
dati sulla situazione delle Sorgenti Monte Bianco. Innanzitutto il
tipo di produzione che è oggetto dell'interrogazione è relativo
all'imbottigliamento di acqua di sorgente, questa è un'acqua che
viene venduta al cosiddetto "primo prezzo", quindi sono le acque
che hanno un valore commerciale più basso e la cui tipologia di
distribuzione è tale per cui oltre i 400 chilometri di trasporto
dal luogo di produzione non sono più convenienti.
Questo è un tipo di acqua che è previsto da norme comunitarie e
da un decreto legislativo nazionale, il n. 339/1999, che le
distingue dalle acque minerali in quanto vengono definite come
acqua di sorgente le acque che sono destinate al consumo umano allo
stato naturale, imbottigliate alla sorgente, che, avendo origine da
una falda o giacimento sotterraneo, provengono da una sorgente con
una o più emergenze naturali o perforate e questo a differenza
invece delle acque minerali, che, oltre a queste caratteristiche,
devono anche avere caratteristiche igieniche particolari ed
eventualmente proprietà favorevoli alla salute.
L'acqua di sorgente non deve avere queste due caratteristiche
specifiche, soprattutto quella di proprietà particolari favorevoli
alla salute. Detto questo, il prodotto in oggetto è un prodotto di
larga diffusione sia a livello nazionale che a livello europeo; la
società Castel, che controlla le Sorgenti Monte Bianco, diffonde in
Francia circa 2 miliardi e mezzo di bottiglie all'anno di questo
tipo di prodotto e lo fa con stabilimenti che sono distribuiti sul
territorio nazionale, proprio per quei problemi di distribuzione
che dicevo prima.
Per quanto riguarda le questioni poste dall'interrogazione, va
detto che il decreto legislativo n. 339/1999 prevede anche delle
precise disposizioni per quanto riguarda l'etichetta e in questo
decreto si dice che la designazione commerciale, in questo caso
Cristalià Sorgenti d'Italia, può essere diversa dal nome della
sorgente, quindi "Don Carlo" e "Fonte Rey", la prima è la sorgente
di Contursi in Provincia di Salerno, Fonte Rey quella che si trova
in Valle d'Aosta, a condizione che il nome della sorgente sia
riportato con carattere di altezza e larghezza almeno pari ad una
volta e mezzo il carattere più grande indicato per l'indicazione
della designazione commerciale. In questo caso l'indicazione "Don
Carlo" e "Fonte Rey" risponde a questi requisiti. Sempre nel
decreto si dice che, se detta designazione commerciale è diversa
dalla denominazione del luogo di utilizzazione dell'acqua di
sorgente, anche il nome di tale luogo sia riportato con carattere
di altezza e larghezza almeno pari una volta e mezza il carattere
più grande utilizzato per l'indicazione della designazione
commerciale, in questo caso "Contursi Terme" e ancora che la
designazione commerciale non contenga nomi di località diverse da
quelle dove l'acqua di sorgente viene utilizzata e che comunque
inducano in errore circa il luogo di utilizzazione, in tal senso la
denominazione commerciale "Sorgenti d'Italia-Cristalià" appare
corretta.
Rispetto alle questioni che vengono poste, in particolare la
prima domanda, è evidente che l'acqua proviene dalle sorgenti di
Contursi Terme.
In risposta alla seconda domanda, il motivo è molto semplice:
sempre il decreto legislativo n. 339/1999, all'articolo 8, comma 1,
prevede che venga indicato nell'etichetta il titolare
dell'autorizzazione all'immissione in commercio dell'acqua. In
questo caso, essendo la società Terme di Courmayeur - Morgex
proprietaria degli stabilimenti di Morgex, ma anche proprietaria
degli stabilimenti di Contursi Terme, questa dicitura deve
comparire sull'etichetta stessa.
Credo che da questo punto di vista non si ingeneri confusione
nel consumatore in quanto le indicazioni mi sembrano rispettose
delle indicazioni di legge e viene indicato in modo molto chiaro
laddove queste vengono prodotte, tant'è che anche nelle acque
prodotte a Contursi Terme si riporta nell'etichetta la dicitura:
"Sorgenti Terme di Courmayeur - Morgex, stabilimento di Contursi
Terme", per cui chi avesse la voglia di leggere attentamente
l'etichetta vedrebbe la provenienza sia indicata nella dicitura
della società, sia indicata nella dicitura relativa alla fonte.
Il presupposto, dicevo prima, era che questa acqua venga
distribuita a 400 chilometri al massimo dal luogo di produzione,
quindi è un fatto anomalo che si trovi l'acqua di fonte "Don Carlo"
in Valle d'Aosta. Questo è successo in occasione di una promozione
in cui venivano vendute sei bottiglie al prezzo di mezzo euro visto
che questa tipologia di produzione, ovvero le Sorgenti Monte
Bianco, ha la caratteristica di distribuire su tutto il territorio
nazionale questa acqua. Ci sono alcune acque di primo prezzo, come
dicevo prima, che hanno solo una distribuzione regionale; la
volontà del gruppo Castel è quella di diventare un fornitore della
grande distribuzione su tutto il territorio nazionale per cui ci
siamo trovati in via eccezionale al fatto che anche in Valle
d'Aosta si siano trovate delle bottiglie di acqua provenienti da
Contursi.
Quest'acqua comunque risponde alle caratteristiche previste
dalla legge per quanto riguarda la composizione e i controlli che
devono essere effettuati ed è un'acqua che ha avuto un buon
successo sul mercato, tant'è che oggi a Morgex si producono 4
milioni di bottiglie della Cristalià "Fonte Rey", 3 milioni e mezzo
della "Courmayeur", che è l'acqua che ha caratteristiche
terapeutiche specifiche e che quindi viene venduta ad un prezzo
maggiore. La "Courmayeur" però, come dicevo in altre occasioni, non
ha avuto un grande successo sul mercato nazionale, ma ha avuto uno
sbocco importante sul mercato francese. A Contursi Terme invece c'è
una produzione di 5 milioni di bottiglie di acqua Cristalià Fonte
"Don Carlo" e gli addetti dei due stabilimenti sono 27 a Morgex e
21 a Contursi Terme, sapendo che la società ha sede in Valle
d'Aosta e la produzione principale viene svolta in questa
regione.
Président
La parole au Conseiller Curtaz.
Curtaz (PVA-cU)
Volevo solo un chiarimento informale: se
non ho capito male, quest'acqua viene imbottigliata a
Salerno…
(interruzione dell'Assessore Ferraris, fuori
microfono)
… sì, sì. Ho ascoltato le ragioni
giuridiche che l'Assessore mi ha esposto per rassicurarmi della
regolarità di questo prodotto e di questa etichetta e non ho
ragioni di dubitare che in riferimento agli aspetti giuridici le
sue informazioni siano corrette, voglio però fare una valutazione
politica di questa piccola vicenda perché mi sembra che si ripeta
il cliché che già si è verificato per la Centrale laitière e il
latte dell'Abit: abbiamo un latte che viene messo in commercio con
l'etichetta "Centrale laitière d'Aoste" e sono confezioni in cui
non c'è neanche una goccia di latte valdostano.
Qui abbiamo un'etichetta che effettivamente mette in risalto
maggiormente le sorgenti di Salerno, ma che contiene una dicitura
che può sviare una parte di consumatori, soprattutto quelli più
attenti, perché nell'etichetta si fa riferimento alle Terme di
Courmayeur S.p.A., eccetera. Sarebbe stato più corretto che questa
etichetta facesse riferimento alla proprietà, cioè chiarisse in
maniera precisa che si tratta di acqua di sorgente salernitana e
imbottigliata a Salerno, ma questi passaggi di chiarezza nei
confronti del consumatore non ci sono perché l'etichetta contiene
una serie di dati senza specificare a cosa questi dati si
riferiscono perché, ripeto, il riferimento alle Terme di Courmayeur
e allo stabilimento di Morgex non è riferito alla proprietà, ma è
una notizia che viene indicata sull'etichetta che può indurre in
errore il consumatore. È vero che in questo caso - ne posso dare
atto - la cosa è più nascosta rispetto a quella del latte e
dell'Abit, in cui è proprio il marchio "Centrale laitière d'Aoste"
quello che induce il consumatore all'acquisto, però è altrettanto
vero che i consumatori più attenti leggono l'etichetta e in questa
è contenuto un dato equivoco.
Al di là dell'episodio che può pure essere di secondaria
importanza, io credo che questo fatto, così come quello più grave
del latte, deve metterci all'erta su un rischio che corre questa
Regione. Il rischio è quello che la propria immagine venga
utilizzata a scopi commerciali, sviando quella che è una corretta
informazione commerciale, inducendo i consumatori ad acquistare un
prodotto perché sull'etichetta di quel prodotto c'è il riferimento
alla Valle d'Aosta, riferimento alla Valle d'Aosta che riguardo a
certi prodotti, come può essere il latte o l'acqua di montagna - e
speriamo che non succeda anche per il vino - ha un certo appeal a
livello commerciale.
Secondo me bisogna stare attenti a che questo andazzo non si
diffonda perché metteremmo a disposizione la nostra immagine per la
vendita di prodotti, fra l'altro in questo caso assai discutibili e
di pessima qualità. Questo sarà pure un prodotto regolare, ma è un
prodotto di pessima qualità per due ragioni: innanzitutto perché un
prodotto che viene venduto sei bottiglioni a mezzo euro, ciò che dà
l'idea di quale acqua ci sia dentro; sarà pure una promozione, ma
sei bottiglioni mezzo euro mi sembra una cosa inaudita, in più se
leggiamo, pur senza essere dei chimici, le caratteristiche di
questa acqua, vediamo che è un'acqua ricca di sali minerali,
un'acqua che se non fa male, sicuramente non fa bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK