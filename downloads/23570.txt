Consiglio Regionale della Valle d'Aosta - Oggetto del Consiglio n. 2648 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2648 del 17 aprile 2007 - Resoconto
OGGETTO N. 2648/XII - Situazione dei pagamenti dei premi agli
allevatori per l'anno 2006 previsti dal Piano di sviluppo rurale.
(Interrogazione)
Interrogazione
Premesso che:
- il Presidente dell'AGEA (Agenzia per le Erogazioni in
Agricoltura), stigmatizzando con un comunicato stampa le
dichiarazioni dell'Assessore regionale Isabellon, ha spiegato che i
ritardi nei pagamenti dei premi agli agricoltori valdostani per
l'annualità 2006 previsti dal Piano di Sviluppo rurale non sono
imputabili all'Agenzia bensì "all'esaurimento dei fondi comunitari
e nazionali disponibili per avere le Regioni superato il plafond di
spesa loro assegnato";
- egli ha precisato inoltre che "di fronte al rifiuto del
Tesoro di assicurare la copertura della maggiore spesa rispetto
agli stanziamenti della programmazione 2000-2006, l'AGEA ha
ottenuto dalla Comunità l'autorizzazione ad utilizzare i fondi
messi a disposizione dalle Regioni, che ne avevano fatto richiesta,
per pagare le anzidette domande a valere sugli stanziamenti del
programma 2007-2013";
- la Regione, a fronte dell'indisponibilità finanziaria
dell'AGEA, ha stanziato 14,1 milioni di euro (DGR. 4098/2006) da
trasferire alla medesima agenzia "a titolo di anticipazione dei
fondi a carico dell'UE e dello Stato" affinché potesse procedere
alla liquidazione;
ciò premesso, i sottoscritti Consiglieri regionali
Interrogano
l'Assessore delegato per sapere:
1) a quanto ammonta la somma finora trasferita dalla Regione
all'AGEA, quando si prevede di completarne il trasferimento nonché
come e quando sarà recuperata;
2) qual è l'entità e quali sono le cause del superamento del
plafond di spesa assegnato alla Regione Valle d'Aosta;
3) quali premi sono stati ad oggi liquidati e quanti sono i
beneficiari rispetto alla totalità degli aventi diritto;
4) quanto dovranno ancora attendere gli agricoltori
valdostani per ricevere le somme di loro spettanza.
F.to: Tibaldi - Frassy - Lattanzi
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In riferimento all'interrogazione, è
bene sottolineare come sia noto a tutti che il mancato pagamento
delle misure a premio del PSR nell'autunno 2006 sia da imputare
all'esaurimento dei fondi comunitari nazionali disponibili per
avere, le Regioni, superato il "plafond" di spesa loro assegnato.
Quella che viene riportata dagli interroganti come una precisazione
del Presidente AGEA è in realtà un fatto noto e oggetto di
discussione da parte della Commissione delle politiche agricole sin
dal novembre scorso, cosa che ho già avuto modo di richiamare in
occasione di precedenti interrogazioni. Non solo le cause sono
note, ma lo sono anche le soluzioni concordate prima fra gli
Assessori regionali e poi fra questi e il Ministero nell'apposito
comitato atecnico permanente, che sono: il trascinamento del debito
2006 sul nuovo Fondo europeo per sviluppo rurale - FEARS -, la
possibilità di anticipo da parte delle Regioni concordata nelle
sedi prima richiamate, la richiesta di anticipazione da parte del
Tesoro. Già nella fase di riparto del finanziamento all'Italia del
FEARS, il meccanismo di trascinamento è stato impostato prima del
riparto dei fondi per la nuova programmazione in modo da garantire
a una singola Regione la copertura del debito 2006. In merito alla
possibilità di anticipo, noi abbiamo seguito la strada - ad oggi
adottata solo dalla Provincia autonoma di Bolzano e dalle Marche -
dell'anticipazione regionale. La richiesta di anticipazione da
parte del Tesoro non è mai stata accantonata, preso atto
dell'indisponibilità a fine 2006 e solo ora, a fronte
dell'emergenza a livello nazionale per molte aziende agricole,
sembra che le trattative fra i 2 ministeri stiano portando a
qualche risultato. Quanto alle stigmatizzazioni del Presidente
AGEA, riferisco di aver immediatamente chiarito l'equivoco, che si
riferiva a un comunicato ANSA relativo alla scelta della Valle
d'Aosta di dotarsi di un organismo pagatore. Nell'ambito di tale
notizia compariva quell'oggetto che poi è stato immediatamente
chiarito e questo è stato superato. Ho anche i comunicati che fanno
riferimento temporalmente a tali 2 situazioni.
Venendo alle risposte, in merito alla prima domanda, la Regione,
come già detto in situazioni precedenti, ha trasferito interamente
ad AGEA i 14,1 milioni di euro stanziati con la deliberazione
citata nell'interrogazione. Il recupero della somma avverrà con
decreto di rimborso da parte di AGEA dopo l'approvazione del nuovo
Piano di sviluppo rurale regionale, come da accordi sottoscritti
nelle sedi citate in precedenza, da parte della Commissione europea
e la conseguente disponibilità del finanziamento FEARS per la parte
prevista dal ricordato meccanismo di trascinamento.
In merito al secondo quesito, qui è importante sottolineare che
la Regione ha speso la somma assegnata dall'UE; il superamento del
"plafond" è avvenuto a livello nazionale, dove il saldo fra le
Regioni che hanno speso meno e quelle che hanno speso di più ha
portato all'ormai noto esaurimento dei fondi nazionali e
comunitari, che hanno permesso di pagare solo in parte l'ultima
annualità del periodo 2000-2006. Occorre aggiungere che per motivi
finanziari sono stati pagati prima gli investimenti e poi, con le
somme rimanenti, le misure a premio, così ad ottobre 2006 AGEA ha
liquidato premi per soli 2 milioni di euro agli agricoltori
valdostani, da non confondere con gli allevatori che sono solo una
piccola categoria, mentre qui il discorso è più ampio. Per gli
altri 14 abbiamo già detto del meccanismo di trascinamento e di
anticipo, quindi la scelta fatta a livello generale è stata quella
di pagare prima gli investimenti. Per la nostra particolarità le
misure cofinanziate sono misure a premio, di conseguenza i nostri
agricoltori sono stati forse penalizzati da questo aspetto.
Terzo quesito: qui ho una tabella che vi potrò far avere, che
dimostra che sono già stati pagati premi dell'indennità
compensativa - quello che comunemente si chiama "verde". Questa è
una fetta, l'altra è costituita dalle misure agroambientali - a
2.830 aziende per 8,7 milioni di euro, 1,7 ad ottobre (come
ricordavo prima, quella prima "tranche" che è stata pagata nei
tempi giusti) e 7 a marzo, mentre per i pagamenti del decreto che
sarà approvato a giorni possiamo riassumere: la misura "E",
relativa all'indennità compensativa, l'importo è di 1.132.247 euro
a 233 aziende rimanenti, la misura "F", agroambiente, 5.344.045
euro a 2.506 aziende, quindi quelle che erano state pagate ad
ottobre hanno ricevuto solo la quota di indennità compensativa già
all'epoca e anche quelle che sono state pagate a marzo; poi vi è il
settore giovani agricoltori, misura "B", 462.792 euro che riguarda
20 aziende; vi è la misura "I" riguardante il settore forestale che
assomma a 287.443 euro che riguarda 8 aziende per un totale di
7.226.528 euro che riguarda 2.767 aziende.
Rimane l'ultimo quesito: come già accennato prima, il decreto di
pagamento da parte di AGEA, sempre utilizzando i fondi regionali
già trasferiti, è imminente, nel senso che è già definito in attesa
di varo, i beneficiari dovrebbero quindi, stante i tempi dilatati
rispetto alla normale prassi di AGEA per la procedura di
anticipazione regionale che era una cosa un po' nuova e tutta da
organizzare, essere liquidati entro il mese di aprile. Cerchiamo di
sollecitare affinché questo avvenga nel più breve tempo possibile,
consci del fatto che tali trasferimenti sono vitali per l'attività
delle nostre aziende e questo è ciò che già era stato premesso
quando il Consiglio regionale ha fatto i passaggi necessari per
dotare AGEA delle somme necessarie per le anticipazioni.
Presidente
- La parola al Consigliere Tibaldi.
Tibaldi (CdL)
- L'argomento non è ripetitivo, ma è
poliedrico; di conseguenza, si cerca di guardarlo sotto tutti i
punti di vista. I quesiti posti oggi con tale interrogazione sono
ben diversi rispetto a quelli posti nelle iniziative precedenti,
perché bisogna completare un mosaico che non è facilmente
completabile quando il limite per ogni Consigliere è quello di
presentare al massimo 4 quesiti per volta. Le risposte che oggi lei
ci ha fornito vanno a chiarire alcuni aspetti che non dico siano
stati sottaciuti in passato, ma forse non sono stati affrontati con
questa attenzione che oggi gli abbiamo rivolto.
La prima delle considerazioni che facciamo è che si tratta di
anticipazioni che la Regione fa ad AGEA, di conseguenza le
anticipazioni devono poi essere restituite; volevamo capire, visto
che la Giunta ha dovuto operare uno stralcio dal bilancio regionale
per venire incontro alle esigenze degli agricoltori, quando la
Regione tornerà in possesso dei propri soldi. Abbiamo appreso che
dovremo attendere un decreto di rimborso da parte di AGEA, lei non
ha fatto riferimenti temporali, quindi confidiamo nella celerità di
queste procedure.
Per quanto riguarda le premesse dell'interrogazione, che forse
non ha gradito "in toto", abbiamo preso spunto da un comunicato del
Presidente AGEA che replica all'Assessore Isabellon, ed è notizia
dell'8 marzo scorso, dove si legge che il Presidente dell'AGEA
trova sorprendenti le dichiarazioni dell'Assessore Isabellon
secondo le quali la Regione si vedrebbe costretta ad istituire
l'organismo pagatore regionale a causa dei ritardi cumulati
dall'AGEA, in quanto non rispondenti al vero, ma solo utili ad
alimentare al "teatrino mediatico" le accuse di inefficienza
sistematicamente a buon mercato rivolte ad AGEA. Memore delle
risposte che lei ci aveva fornito la volta scorsa - e le risposte
sono antecedenti al comunicato stampa - , ci sembrava utile
precisare anche per capire che la Valle d'Aosta, a suo dire, non
avrebbe superato il "plafond" di spesa a lei assegnato, quindi
tanto era il budget comunitario da utilizzare tanto è stato speso
e, di conseguenza, distribuito, almeno oggi abbiamo appreso questo.
Per quanto riguarda i pagamenti, le saremo grati se ci fornirà
copia della tabella per avere il quadro più chiaro e per il resto
la ringraziamo delle risposte fornite.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK