Consiglio Regionale della Valle d'Aosta - Oggetto del Consiglio n. 376 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 376 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 376/XI Fruizione pubblica del Parco e del Castello
Passerin d'Entrèves di Châtillon. (Interpellanza)
Interpellanza Premesso:
- che la Regione ha stipulato nel 1995 una bozza di convenzione
per una fruizione pubblica - ma limitata - del parco del castello
Passérin d'Entrèves in Châtillon, di proprietà privata;
- che la Regione si è impegnata, allo scopo di rendere fruibile
tale area, ad eseguire a proprie spese tutti gli interventi
necessari al ripristino e alla manutenzione del parco;
- che la residenza nobiliare, inclusa nel parco, costituisce una
indubbia ricchezza storica e architettonica, con preziose sale
d'epoca, degna di un'adeguata valorizzazione culturale e
turistica;
- che nella cappella interna sarebbe altresì transitata, secondo
autorevoli fonti, la Sacra Sindone;
tutto ciò premesso i sottoscritti Consiglieri regionali
Interpellano
l'Assessore competente per conoscere:
1) se, considerata anche la spesa che affronta annualmente la
Regione, non sarebbe opportuno disporre - a livello di pubblico
accesso - di una maggiore fruizione del parco;
2) se, previo accordo con la proprietà, sia ipotizzabile un
progetto di rilancio complessivo, non limitato al solo parco
naturale, ma esteso anche all'edificio signorile.
F.to: Tibaldi - Frassy
Presidente La parola al Consigliere Tibaldi.
Tibaldi (FI) L'interpellanza vuole sottolineare un aspetto che
riteniamo importante relativamente alla Comunità "in primis" di
Châtillon, ma non solo, anche delle zone limitrofe. In particolare
ci riferiamo ad un insediamento avente una notevole valenza
storica, artistica e quindi culturale, ma anche interessante sotto
il profilo ambientale perché inserita in un contesto
particolarmente suggestivo che è la residenza nobiliare da una
parte e il Parco del Castello Passerin d'Entrèves.
Perché quest'interpellanza? Quest'interpellanza viene proposta
perché la Regione, in ossequio ad una convenzione del 1995, ha
fatto un accordo con la proprietà del Castello, essendo di
proprietà privata, per risanare una parte del Parco dove esistono
oltre 30 piante monumentali che sono state dichiarate di notevole
interesse da parte dell'Assessorato, di conseguenza con questa
convenzione del 1995 la Regione si è impegnata al mantenimento di
queste piante e alla cura di una parte dello stesso Parco
consistente in un certo numero di ettari che adesso non ricordo in
quanto non possiedo il documento.
Un impegno che è stato formalizzato in questa convenzione in
cambio del libero accesso gratuito da parte del pubblico che è
stato successivamente regolamentato in un altro documento e che
viene quantificato in un periodo dalla metà del mese di marzo alla
metà del mese di novembre, tutti i giorni della settimana ad
eccezione di una giornata in cui la chiusura sarà totale.
Naturalmente l'accesso, ripeto, è gratuito e la parte di Parco
aperta alla visita è previsto che sia costantemente sorvegliata da
due addetti regionali.
Orbene questi sono gli impegni reciproci che hanno assunto nel
1995, perfezionatisi con una convenzione successiva, da una parte
la Regione e dall'altra la proprietà privata che possiede il
Castello.
Sta di fatto che il Castello si inserisce nel contesto del
Paese, praticamente domina il Paese ed è inserito, come l'Assessore
ben sa, nel cuore del borgo e insieme ad altri due Castelli, quello
del Baron Gamba e quello di Ussel, fa sì che Châtillon abbia questa
ricchezza storica ed artistica che se adeguatamente valorizzata,
potrebbe costituire un ulteriore stimolo e di richiamo turistico e
di richiamo culturale e un modo per cercare di rilanciare anche la
vita socio-economica di un Paese che in questo momento sta
soffrendo un periodo di decadenza.
Sappiamo bene che Châtillon, se in questi anni si è qualificato
come polo di servizi, d'altro canto per tutto il resto sta un
pochino decadendo, sta morendo. Questa tendenza non riguarda solo
il Paese di Châtillon, riguarda anche altri enti locali; numerose
attività piccolo-imprenditoriali o anche commerciali stanno a poco
a poco abbandonando il Paese tant'è che, al di là dei servizi e di
qualche studio tecnico, rimane ben poco.
Il Castello come si collega a questo discorso? Se si riuscisse a
trovare delle formule di accordo promozionali con la Regione, che
ha già iniziato penso anche in maniera utile e proficua con
quest'esperienza di convenzione del 1995, per migliorare l'aspetto
promozionale attraverso adeguati… e
salvo l'intenzione di parte privata che deve essere naturalmente
sentita essendo proprietaria del Castello, se si riuscisse non solo
a valorizzare in maniera adeguata il Parco, come è stato fatto, a
renderlo maggiormente fruibile magari anche oltre questi sei mesi
che sono stati qui compressi nella convenzione, ma anche rendere
utilizzabile la residenza nobiliare per gli scopi che possono
essere valutati dalle parti, penso che il Castello potrebbe
costituire una possibilità di fruizione come è stato fatto anche
per Ussel con un notevole investimento da parte della Regione, però
Ussel insiste su una rocca che è più decentrata, meno fruibile
direttamente da parte dell'utenza rispetto al Castello di Passerin
d'Entrèves o al Castello di Baron Gamba che sono decisamente più a
portata di mano.
Quest'interpellanza quindi mira a stimolare l'Assessorato a
capire se effettivamente c'è l'intenzione politica ed
amministrativa da una parte di andare nella direzione della
valorizzazione di questa ricchezza, valorizzazione nel rispetto
dell'importanza storica del sito perché non si vuole stravolgere le
varie tappe evolutive di questa residenza e del contesto nel quale
è inserita e dall'altra di andare, attraverso un'iniziativa di
questo genere, a rivitalizzare un Paese che sta vivendo un periodo
di profonda crisi e di decadenza.
Presidente La parola all'Assessore all'agricoltura e risorse
naturali, Perrin.
Perrin (UV) Credo che questa convenzione sia veramente un
esempio molto interessante di come un patrimonio privato possa
diventare fruibile dal pubblico e abbia dato senz'altro un
risultato, almeno in questi primi anni di gestione, senz'altro
molto interessante anche dal punto di vista promozionale, e come
giustamente si augura il Consigliere Tibaldi, per Châtillon.
Vorrei aggiungere alcuni dettagli all'illustrazione che il
Consigliere Tibaldi ha già fatto per quanto riguarda questa
convenzione.
La proprietà del Castello con il Parco è della Signora Passerin
d'Entrèves, la Regione ha acquisito un diritto d'uso sul Parco per
30 anni ad alcune condizioni, cioè il diritto di accesso per
compiere tutte le opere colturali necessarie all'interno del Parco
per renderlo fruibile al pubblico che può accedervi, secondo
modalità definite con apposito regolamento, da metà del mese di
marzo a metà del mese di novembre, e tutti i giorni della settimana
eccetto un giorno di chiusura, quindi ampia accessibilità anche a
livello di tempo.
Oggi l'accesso è gratuito, ma la Regione potrebbe anche
riservarsi di pretendere un pagamento, visto che si serve di due
custodi per controllare il pubblico.
È stata preparata anche una proposta per l'utilizzo del giardino
storico, attiguo al Castello, ma necessitava di un intervento di
notevole portata; il progetto era stato presentato dalla proprietà
nell'ambito di un programma finanziato dall'Unione europea, però
non è stato accolto; quindi per il momento non si è intervenuti sul
giardino storico che merita un intervento del tutto
particolare.
La proprietaria ha tra l'altro messo a disposizione dei due
dipendenti della Regione, che fanno anche da guida all'interno del
Parco, dei locali che aveva provveduto a ristrutturare.
Sulla base di quanto esposto si può dire che la fruibilità del
Parco da parte della popolazione di Châtillon, ma non solo, della
popolazione valdostana e dei turisti è garantita per gran parte
dell'anno; nel corso del 1998 il Parco ha avuto ben 6000
visitatori; questo mi sembra sia un dato degno di nota, a sostegno
della piena fruibilità della struttura.
È senz'altro possibile immaginare per il futuro l'apertura al
pubblico del giardino storico antistante il Castello; un'ipotesi
più ambiziosa sarebbe invece il recupero dell'intero complesso
storico, pur essendo senz'altro un'iniziativa molto valida.
Chiaramente quest'iniziativa può solo passare attraverso
l'accordo con la proprietaria visto che la proprietà privata per
nostra fortuna esiste ancora nel nostro Paese; quindi potremmo
impegnarci a prendere contatti nuovamente con la proprietaria per
vedere quali sono le sue intenzioni e se c'è la possibilità di dare
ulteriore sviluppo a quest'iniziativa che ritengo molto
interessante.
Presidente La parola al Consigliere Tibaldi.
Tibaldi (FI) Ringrazio l'Assessore per le precisazioni ulteriori
che ha fornito per quanto riguarda l'aspetto convenzionale fra la
Regione e il privato relativamente alla fruibilità del Parco. Mi
pare di avere appreso che ci sia anche la volontà di cercare di
estendere la fruizione da parte dell'utenza non solo del Parco, ma
anche del giardino storico previo accordo della residenza
nobiliare. Non posso quindi che dichiararmi soddisfatto se
effettivamente le intenzioni manifestate dall'Assessore si
concretizzeranno in quella direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK