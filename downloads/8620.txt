Consiglio Regionale della Valle d'Aosta - Oggetto del Consiglio n. 3121 del 21 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3121 del 21 ottobre 1987 - Resoconto
OGGETTO N. 3121/VIII - SOLLECITAZIONI PER LA REALIZZAZIONE
DEL NUOVO DOMAINE SKIABLE DELLA CONCA DELLO ZERBION.
(Interpellanza).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
Avuta notizia che il Consiglio Direttivo della Associazione
Autonoma dei Commercianti di Saint-Vincent, si è riunito in data
21.9.87 per esaminare gli ultimi sviluppi circa l'iniziativa del
domaine skiable nella conca dello Zerbion;
Esaminate tutte le relazioni tecnico-economiche che affermano la
realizzabilità dell'iniziativa sopra citata;
Constatato che i Consigli comunali di Châtillon, Saint-Vincent,
Pontey, Emarèse, Saint-Denis, Montjovet, Chambave,
Antey-Saint-André e La-Magdeleine, all'unanimità hanno dato il loro
sostegno e l'impegno finanziario futuro;
il sottoscritto Consigliere regionale del MSI-DN
INTERPELLA
il Presidente della Giunta regionale e l'Assessore al Turismo,
Urbanistica e Beni Culturali per conoscere l'intendimento della
Giunta regionale in merito alla realizzazione del nuovo domaine
skiable nella conca dello Zerbion, e se non sia il caso di
investire la Commissione regionale competente per un incontro con i
responsabili della Associazione Autonoma Commercianti di
Saint-Vincent per analizzare la fattibilità di questa iniziativa,
non più procrastinabile nel tempo, che va incontro alle aspettative
di quelle centinaia di persone che ormai da troppo tempo attendono
una risposta per la soluzione di questo problema.
PRESIDENTE -
Ha chiesto di parlare il Consigliere Aloisi,
ne ha facoltà.
ALOISI (M.S.I.) -
Mi auguro che sia un argomento che
interessi senz'altro l'Amministrazione regionale ...
Volevo portare a conoscenza della Giunta il problema dello
sfruttamento del domaine skiable dello Zerbion; per quale motivo?
Non è certamente per inserire nel contesto turistico regionale
un'altra zona, che potrebbe risultare superflua o non compatibile
con l'attività turistica.
Il problema del domaine skiable è stato affrontato e portato
avanti da varie persone e mi pare che siano circa 800 coloro che
hanno creato una associazione, che è l'Associazione Autonoma dei
commercianti di Saint-Vincent, e che propongono lo sfruttamento del
domaine skiable.
È una zona che, in base ad una relazione stilata da questa
associazione, si presta, sia come attività, sia come zona
turistica, a questo sfruttamento turistico, soprattutto nel periodo
invernale.
Quali sono le possibilità che possono essere offerte in questo
domaine skiable? L'unico problema che potrebbe essere affrontato da
parte dell'Amministrazione regionale è l'arroccamento da Châtillon
alla zona dello Zerbion; per il resto, nella zona da Châtillon a
Saint-Vincent, vi sono già esistenti le infrastrutture
turistico-alberghiere, per cui non si tratta di creare un nuovo
centro turistico, ma si tratta di completare la zona turistica di
Saint-Vincent, Châtillon e paesi limitrofi. Si tratta di completare
questa zona turistica che oggi vive quasi esclusivamente del
periodo estivo, mentre con questa operazione potrebbe allargarsi
questa possibilità anche per il periodo invernale.
Non sto ad illustrare quelle che sono le motivazioni tecniche e
la fattibilità di questa operazione turistica; probabilmente
l'Assessore ne sarà a conoscenza. È una richiesta che credo sia
legittima, da parte degli operatori commerciali della zona, e che
senz'altro darà possibilità di maggiore occupazione in quelle zone
che più hanno risentito per la chiusura della MONTEFIBRE nella zona
di Châtillon; pertanto, ritengo che prendere in visione, quindi
analizzare a fondo, il progetto di questo nuovo domaine skiable sia
una cosa positiva, che va incontro a quelle che sono le necessità
degli operatori turistici della zona.
Con questa mia interpellanza chiedo la possibilità di avere,
come Commissione, un incontro con gli operatori, perchè possano
illustrarci la reale situazione di questa possibilità anche sul
piano prettamente tecnico, sulla fattibilità di questa operazione,
dopo di che penso che, se l'operazione è fattibile, non vi sia
nulla in contrario, anche da parte dell'Amministrazione regionale,
a portare avanti questo tipo di discorso.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.) -
Il problema della realizzazione di un
nuovo domaine skiable nella zona dello Zerbion è una cosa che era
sentita da parte della Giunta, quando è stata investita del
problema, la quale ha dato mandato al Prof. De Chieri e
all'architetto Thomasset di fare uno studio di fattibilità di
questo impianto e dell'eventuale ritorno dell'investimento
fatto.
Questo studio non è molto favorevole all'iniziativa, perchè non
riesce ad individuare quale potrebbe essere il ritorno ed anche per
una politica un po' generalizzata sulle Alpi, per cui si tende a
completare le zone a vocazione sciistica prima di aprirne delle
nuove.
Per quanto concerne la riconversione della zona dopo la chiusura
della MONTE-FIBRE, l'Assessore aveva fatto presente che sta
partendo la TECDIS, quindi c'è un impegno da parte della Giunta per
venire incontro alla mancanza di posti di lavoro.
Per quanto riguarda la possibilità della Commissione di
incontrare gli operatori commerciali di Saint-Vincent, da parte
della Giunta non c'è nessun veto; a Commissione competente, qualora
lo voglia, può benissimo ascoltare l'Associazione autonoma dei
commercianti e dibattere del problema, eventualmente esaminando lo
studio di cui parlavo prima, dove si evidenziano alcuni punti
negativi di questo sviluppo.
Ci sarebbero, quindi, delle difficoltà a fronte di un grosso
investimento ed è per queste ragioni che la Giunta non ha ancora
preso una decisione definitiva.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.) -
Ringrazio l'Assessore, che ha
correttamente illustrato a situazione attuale. L'unica
considerazione che faccio è che la zona interessata all'operazione
si trova attualmente in una situazione critica sul piano
occupazionale; è vero che da parte dell'Amministrazione regionale
c'è stato l'impegno della TECDIS, però sappiamo bene che questo
discorso sta andando per le lunghe ... C'è già l'"OK"
dell'Olivetti?.... Mi fa piacere sapere anche questo.
Ad ogni modo, penso che questa sia un'iniziativa che debba
essere approfondita e chiederò al Presidente della III^ Commissione
di avere un incontro con questi operatori per poter valutare le
loro dichiarazioni, perchè, secondo studi fatti da loro, la
fattibilità esiste. Potremmo quindi mettere a confronto le due tesi
ed analizzare con obiettività se c'è la possibilità di fare questa
operazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK