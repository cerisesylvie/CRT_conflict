Consiglio Regionale della Valle d'Aosta - Oggetto del Consiglio n. 640 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula
Oggetto del Consiglio n. 640 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 640/XI Stato dei lavori di ristrutturazione di
palazzine adiacenti lo stabilimento industriale Tecdis da adibire a
struttura scolastica provvisoria. (Interpellanza)
Interpellanza Premesso:
Che l'Amministrazione regionale ha avviato nel 1991 un piano di
ristrutturazione delle tre palazzine adiacenti lo stabilimento
industriale Tecdis;
Che il progetto è stato approvato, nell'autunno del 1993, dal
Consiglio regionale e appaltato poco dopo nell'intento di
destinarlo a struttura scolastica "provvisoria";
Che l'iter di realizzazione di tale opera ha subito
rallentamenti e ritardi;
Che, con una recente deliberazione adottata dalla Giunta
regionale, sono stati reincaricati alcuni professionisti per
rielaborare e aggiornare il progetto esecutivo;
tutto ciò premesso i sottoscritti Consiglieri regionali
Interpellano
La Giunta regionale per conoscere:
1) quali motivi hanno causato i ritardi nell'esecuzione
dell'opera di cui in premessa;
2) quale incidenza, in termini finanziari, hanno procurato
all'Amministrazione regionale i rallentamenti dei lavori;
3) se, alla luce del calo demografico scolastico registrato
specificatamente in riferimento all'Istituto Panorama di Châtillon,
si intenda -ad oggi- mantenere la "provvisoria" vocazione
scolastica della costruenda struttura.
F.to: Tibaldi - Frassy - Lattanzi
Président La parole au Conseiller Tibaldi.
Tibaldi (FI) Di questo argomento ne abbiamo già parlato un'altra
volta in questo Consiglio, un po' di tempo fa perché era il 1993,
più o meno all'esordio della scorsa legislatura. Allora le risposte
le diedero altri due Assessori, Louvin per la pubblica istruzione e
Ferrero per i lavori pubblici. Da allora sembra che il tempo si sia
fermato, perlomeno per quelli che sono i lavori e le tempistiche
che erano previste secondo quelle che erano state le dichiarazioni
degli Assessori dell'epoca.
Le palazzine nn. 2 e 3 vicine allo stabilimento Tecdis di
Châtillon avrebbero dovuto - uso il condizionale passato, non so se
è ancora di attualità usare il condizionale presente, dovrebbero -
sostituire provvisoriamente l'Istituto "Panorama" come plesso
scolastico, in quanto tale istituto, che in questo momento accoglie
l'Istituto tecnico per geometri e l'Istituto tecnico commerciale,
era sottodimensionato sia dal punto di vista strutturale sia dal
punto di vista distributivo. Diceva infatti l'allora Assessore
Ferrero: "In sostanza esso è molto al di sotto degli standard
legali per questo tipo di scuola", e prendeva in considerazione una
serie di elementi che poi ha elencato e che adesso non sto a
ripetere. Sostanzialmente quindi, la funzione della
ristrutturazione di queste due palazzine era di dare ubicazione a
studenti, quindi a questi due istituti, in altri locali, in altri
edifici, affinché il "Panorama" potesse essere ristrutturato anche
da un punto di vista della sicurezza, perché si parlava di scale
antincendio e quindi di sistemi di evacuazione rapida dallo stesso
edificio in caso di incendio.
Allora ricordo che la puntualizzazione in particolare del
sottoscritto venne fatta anche sulla spesa, perché, secondo le
previsioni inizialmente formulate da una Giunta del 1991 (data a
cui risale il progetto, se i documenti che ho a disposizione sono
corretti), la spesa da 5 miliardi lievitò a quasi 10 miliardi.
A distanza di 8 anni, dal 1991 al 1999, non abbiamo ancora la
disponibilità provvisoria, ancorché urgente, perlomeno sulla base
delle dichiarazioni dell'Assessore dell'epoca, di questi due
edifici, e abbiamo anzi una serie di traversie che si sono
manifestate nel corso di questi anni, sulle quali avremmo piacere
di sentire qualcosa dall'attuale Assessore competente.
In particolare vediamo che con la delibera n. 1344 del 26 aprile
1999, delibera che non è citata nell'interpellanza se non in forma
generica - "con una recente deliberazione" -, sono stati
reincaricati alcuni professionisti della rielaborazione e
dell'aggiornamento del progetto esecutivo.
Piccola cronistoria: si comincia, ripeto, nel 1991; nell'estate
1993 si arriva ad approvare il progetto e l'appalto; in seguito,
dopo una prima aggiudicazione provvisoria dell'appalto al Consorzio
ravennate delle cooperative di produzione e lavoro,
quest'aggiudicazione viene improvvisamente annullata e viene
riaggiudicato l'appalto ad un'altra impresa, Costruzioni generali
CGP, per un importo di 7,977 miliardi, al netto del ribasso d'asta
quasi 8 miliardi. Quindi una prima scelta dell'Amministrazione cade
purtroppo su un'impresa che non ha le qualità idonee per il
raggiungimento dell'obiettivo costruttivo prefissato.
Per quanto riguarda la seconda impresa, come leggiamo nelle
premesse della delibera, nel 1998 viene rescisso per grave
negligenza il contratto anche con la seconda impresa, quindi anche
la seconda esperienza di appalto da parte dell'Amministrazione
regionale va "a buca" e il tempo passa, i soldi sono stanziati.
Si arriva alla fine dello scorso anno, 30 novembre 1998, e si
decide di affidare l'esecuzione in economia dei lavori della
copertura del tetto. Viene incaricata un'altra associazione
d'imprese locali e questo è già un fatto sul quale chiediamo una
spiegazione all'Assessore: un primo affidamento non è andato in
porto, un secondo è stato rescisso, mentre c'erano altre imprese
che concorrevano, come mai si è deciso come amministrazione di
procedere all'esecuzione in economia? Questo anche sulla base di un
parere legale formulato dal prof. Garancini, perlomeno qui è citato
a livello di premessa.
Dopo aver costruito il tetto, è necessario rielaborare e
riaggiornare il progetto esecutivo; ma come, non avevamo incaricato
anni fa lo stesso architetto di realizzare un progetto? Penso che
prima di costruire qualsiasi edificio sia necessario avere un
progetto a monte che debba essere approvato dall'ente pubblico
interessato. Invece no, a distanza di 8 anni, soldi stanziati,
lavori bloccati o perlomeno andati avanti anche con il metodo
dell'economia, decidiamo di reincaricare un tecnico, lo stesso
progettista - qui si legge: "perché è conveniente economicamente e
in termini temporali" -, e procedere alla rielaborazione
progettuale.
Anche questa ci sembra una contraddizione; a meno che siano
nuove modalità di costruzione di edifici pubblici o ad uso
pubblico, ma che non hanno nulla a che vedere con la logica delle
cose, perché un privato che deve costruire una casa ha l'onere di
presentare il progetto, progetto che deve essere approvato secondo
una certa trafila; la costruzione dovrà rispondere ai contenuti
dallo stesso elaborato e il privato ha poi l'onere di rispettare
quanto ha disegnato. Qui no, qui addirittura si arriva a posteriori
a riprogettare e a riaggiornare il progetto.
Forse dalle premesse della delibera, ci dirà l'Assessore, non si
comprende quella che è la chiarezza di una situazione; è necessario
che comunque venga fatta luce, perché gli anni sono passati, i
soldi sono stati stanziati, in buona parte presumo che siano anche
stati spesi, però non abbiamo né le palazzine ultimate per
l'utilizzo provvisorio di cui era stata invocata o almeno prevista
la necessità e l'urgenza, e abbiamo l'Istituto Panorama che ha
ancora questa necessità di essere riadattato.
Tra l'altro, un'ultima domanda dell'interpellanza fa riferimento
all'aspetto scolastico, didattico della questione; sappiamo che al
"Panorama" c'è stato in questi ultimi anni un calo demografico,
pertanto alla luce di questo calo demografico le intenzioni della
Giunta, perlomeno quelle manifestate allora, sono anche quelle di
questa Giunta, oppure si pensa di provvedere in qualche altro
senso?
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Due battute preliminari. Una per dire che
diventerebbe più facile rispondere, e qui riprendo il mio collega
Pastoret, se le domande venissero formulate nel testo
dell'interpellanza, perché si avrebbe modo di fornire dati più
puntuali e più precisi. Nel senso che il Consigliere ha ripreso
punto per punto la delibera che reincarica per la revisione del
progetto, ha fatto un po' di cronistoria; se io avessi immaginato
che questo era il punto avrei potuto documentare meglio,
nell'interesse dei consiglieri, certamente.
Cercherò di farlo comunque; cercherò di dare risposte puntuali
alle ulteriori domande che sono state formulate. Seconda battuta:
ci sono purtroppo dei lavori pubblici che forse nascono sotto una
cattiva stella, il tempo purtroppo passa inesorabile, non è vero
che sembra si sia fermato, e può anche capitare che, trascorso
tanto tempo, a volte il bisogno da cui era nata la programmazione
del lavoro pubblico diventi un bisogno superato. Questo è uno di
questi casi, come adesso andrò a spiegare.
L'aggiudicazione provvisoria al Consorzio ravennate non è stata
improvvisamente annullata, e qui comincio la cronistoria, ma
rispetto alla data dell'appalto svoltosi nel 1993 l'aggiudicazione
provvisoria è stata annullata nel luglio 1997; sono trascorsi 4
anni da allora perché, avendo verificato gli uffici che l'impresa
non presentava i requisiti richiesti, la questione fu oggetto poi
di ricorsi e controricorsi che hanno richiesto anni per essere
risolti.
Finalmente giungiamo al luglio 1997 e l'Amministrazione
aggiudica definitivamente all'impresa costruzioni generali CGP di
Milano l'esecuzione del lavoro per un importo di 7,977 miliardi. Da
qui in avanti, se i consiglieri avranno voglia di seguire
cronologicamente le date che cito, dimostrerò che ritardi non ce ne
sono stati.
Partiamo dal 17 luglio 1997, perché dall'autunno 1993 al 17
luglio 1997 il tempo è trascorso nel dirimere la questione ricorsi
e quindi procedere alla revoca dell'aggiudicazione provvisoria ad
un'impresa che non ha scelto l'Amministrazione, Consigliere
Tibaldi, ma che dalla verifica dei numeri risultava essere
vincitrice. Per dire che non c'è stata una scelta discrezionale
dell'Amministrazione, ma abbiamo preso quanto la gara ci ha
riservato.
La consegna dei lavori è stata fatta il 13 ottobre 1997,
l'esecuzione prevedeva 540 giorni naturali consecutivi, i lavori
avrebbero dovuto terminare il 5 aprile 1999. Il 19 dicembre 1997
sono stati sospesi per le avverse condizioni climatologiche, e
questo mi sembra naturale; sono stati ripresi il 2 febbraio 1998 ed
è stato emesso il 24 aprile 1998 un primo stato di avanzamento di
859 milioni a testimonianza che nei mesi di attività l'impresa
aveva prodotto. Successivamente, nei primi giorni del giugno 1998,
il cantiere entra in una fase di stallo per insorte difficoltà
economiche dell'impresa appaltatrice, che non è in condizioni
neppure di pagare gli emolumenti alle maestranze e di far fronte al
saldo delle forniture.
In data 10 luglio ha inizio la procedura di rescissione
contrattuale, che presuppone evidentemente prima della delibera
tutta una serie di atti di contestazione da parte
dell'Amministrazione; la procedura si conclude il 26 ottobre 1998
con la delibera di Giunta che rescinde il contratto.
Da questa sequenza si evince con chiarezza che
dall'aggiudicazione definitiva alla data odierna non ci sono stati
ritardi dell'Amministrazione, ma le cause sono quelle della
difficoltà economiche dell'impresa aggiudicatrice, peraltro balzata
anche agli onori delle cronache nazionali per altre questioni che
non attengono questo lavoro.
Il Consigliere mi chiede come mai nel frattempo
l'Amministrazione regionale ha provveduto ad affidare in economia
lavori per il rifacimento del tetto e non ha provveduto alla
aggiudicazione alla impresa classificatasi terza successivamente,
così come da parere del prof. Garancini. Questo è avvenuto perché
quei lavori erano urgenti, le palazzine sono attualmente
scoperchiate, per evitare che le intemperie producessero ulteriori
danni. Evidentemente quei lavori in economia, affidati con urgenza,
verranno calcolati in danno all'impresa aggiudicatrice.
Non abbiamo affidato i lavori alla terza, perché questa è una
fase che stiamo verificando attualmente ed è la strada che stiamo
seguendo per riprendere i lavori, nel senso che abbiamo fatto le
verifiche necessarie. Nel frattempo si è attivata la procedura
fallimentare nei confronti della CGP, che ci ha complicato
ulteriormente le cose; ha impedito all'impresa che aveva vinto
l'economia di entrare nel cantiere, perché a questo non è stata
autorizzata dal curatore fallimentare. Se il Consigliere Tibaldi
ricorda i tempi e le peripezie che sono state necessarie per
riprendere i lavori nei cantieri, che erano stati oggetto ad
esempio del fallimento SILP, si renderà conto che qui purtroppo i
mesi sono poca cosa. Spero di riuscire a riaffidare questi lavori e
di riprenderli nel corso dell'estate, ma mi auguro che questa non
sia una previsione troppo ottimistica.
Con questo credo di aver risposto alla prima domanda. Per quanto
riguarda l'incidenza che in termini finanziari ha procurato
all'Amministrazione regionale il rallentamento dei lavori, dal
punto di vista strettamente finanziario nessun danno, nel senso che
i lavori verranno riappaltati, la rescissione è stata una
rescissione in danno; là dove l'Amministrazione dovesse spendere di
più per completare quei lavori, evidentemente questo verrebbe
addebitato in danno al fallimento dell'impresa CGP.
(interruzione del Consigliere Tibaldi, fuori microfono)
… il rifacimento del tetto era
comunque un lavoro previsto nel contratto originario d'appalto,
quindi il tetto andava comunque rifatto ed era previsto che venisse
rifatto. Si può parlare - ed effettivamente è così - di ritardo
nella disponibilità di un bene pubblico, che però dal punto di
vista monetario è di difficile quantificazione.
Il Consigliere Tibaldi mi ha chiesto perché si è dovuto
rielaborare il progetto. La risposta è semplice: perché la
rielaborazione del progetto consiste nella messa a fuoco della
situazione attuale, tenuto conto che 894 milioni di lavoro sono
stati già svolti, quindi aggiornamento del progetto detraendo i
lavori svolti. Prima questione. Seconda questione, nel frattempo
dal 1993 ad oggi sono evolute le normative, siamo in presenza di
legge n. 12 e della "Merloni ter", pertanto per il riaffido alla
terza impresa si tratta di adeguare i progetti alla nuova
normativa.
Per quanto riguarda la terza domanda, è evidente che la
provvisorietà della destinazione scolastica è superata, nel senso
che si era pensato per un certo momento al trasferimento definitivo
dell'Istituto tecnico per geometri e dell'Istituto per ragionieri
nelle palazzine ex Montefibre, ipotesi che peraltro è stata
superata e messa da parte, ma dicevo che la provvisorietà della
destinazione è superata, anche perché nel frattempo non si sono
potuti procrastinare gli interventi per la messa in sicurezza di
villa Panorama; parte degli interventi è stata fatta, parte verrà
fatta nei prossimi mesi, abbiamo affidato lunedì l'incarico di
direzione lavori per questi lavori.
Cosa faremo e quale sarà la destinazione definitiva futura delle
due palazzine ex Montefibre? La prima era già stata scorporata
dalla destinazione scolastica e affidata come destinazione ad
uffici della Tecdis; è chiaro che a questo punto l'utilizzo
scolastico delle palazzine 2 e 3 ex Montefibre rientrerà in quel
discorso di riorganizzazione e di riaccorpamento delle strutture
scolastiche sulla base delle necessità della zona, e in senso anche
più vasto e generico delle necessità dell'intera regione
relativamente al fabbisogno di fabbricati scolastici.
Président La parole au Conseiller Tibaldi.
Tibaldi (FI) Faccio subito una precisazione. Non mi sembra con
l'intervento introduttivo di aver voluto eludere o comunque deviare
quello che era l'obiettivo di quest'interpellanza; ringrazio
comunque l'Assessore di aver risposto alle domande.
La prima domanda, "quali motivi hanno causato i ritardi
nell'esecuzione dell'opera di cui in premessa", è una domanda che
implicitamente raccoglie anche la necessità di avere delle risposte
cronologiche esaustive sulle evoluzioni di questo appalto, quindi
non è che abbiamo cercato di eludere l'intenzione
dell'interpellanza o di mettere in difficoltà l'Assessore, anche
perché esattamente era nell'interesse nostro avere una cognizione
completa di quelle che sono state le vicende e i fatti.
Alcune brevi osservazioni per la replica. Innanzitutto è vero,
ci sono stati dei ritardi, che non sono - sulla base di quella che
è stata la cronologia - imputabili direttamente all'Amministrazione
regionale.
È altrettanto vero che però tramite una procedura concorsuale
regolare è l'Amministrazione che ha scelto le candidate
all'appalto. Avete preso chi è venuto, è vero; sulla base di quelle
che si sono presentate sono state fatte delle scelte sulla base dei
requisiti che sono stati dimostrati, requisiti che sono stati
valutati da una commissione di nomina regionale.
L'incidenza in termini finanziari: ad un certo punto l'Assessore
dice che l'Amministrazione regionale è stata costretta ad eseguire
lavori in economia per completare la copertura dell'edificio, in
quanto l'edificio non può rimanere scoperto, perché se rimane
scoperto i fenomeni meteorologici, in particolare l'acqua piovana o
la neve, danneggiano la struttura che è stata già costruita.
Però i lavori in economia hanno avuto un costo - un costo
comunque imprevisto - che non può essere sopportato
dall'Amministrazione punto e basta, ma è un costo che deve essere
imputato all'azienda che è rimasta inadempiente. È stata dichiarata
in stato fallimentare o prefallimentare? Ebbene, questa richiesta
dell'Amministrazione deve a nostro avviso entrare nel fallimento e
diventare uno di quei danni che devono essere risarciti
all'Amministrazione.
Quindi dal nostro punto di vista non è vero che non esistono
danni; i danni esistono, dovranno essere quantificati altrimenti in
una procedura regolare e in una esecuzione regolare di un appalto i
lavori in economia, come ha detto lo stesso Assessore, non
sarebbero stati assolutamente necessari. I danni ci sono, ci
auguriamo che l'Amministrazione proceda anche ad avere un loro
ristorno.
La disponibilità di un bene pubblico, e vengo all'ultima parte,
ha subito un grosso ritardo; se nel 1993 sembrava di vitale
importanza, estremamente necessaria e urgente da una parte la
destinazione provvisoria delle due palazzine, dall'altra parte
l'adeguamento tecnologico e in termini di sicurezza di villa
Panorama, oggi scopriamo che è stata cambiata completamente la
rotta.
In particolare, le palazzine 2 e 3 secondo l'ultima frase che ha
citato l'Assessore serviranno per la riorganizzazione e il
riaccorpamento delle strutture scolastiche della zona o comunque
della Regione, il che, tradotto, significa che non avete ancora
deciso la destinazione precisa, anche se nel 1993 sembrava che ci
fosse una destinazione precisa. E sul "Panorama" avete fatto dei
lavori di adeguamento che prima sembravano inopportuni,
sconvenienti - riprendo le intenzioni della Giunta precedente,
della quale faceva parte anche l'Assessore - per cui era necessario
istituire questo nuovo plesso scolastico, che invece adesso viene
completato perché è necessario completare.
La somma di quest'argomentazione qual è? Che l'assenza di
chiarezza e di idee nel dare una destinazione precisa ad un
edificio prima di ristrutturarlo, abbiamo visto nelle more e nelle
vicissitudini verificatesi in questo caso, è stata più che mai
dimostrata.
Ringrazio l'Assessore per la sua puntualità nella risposta, però
mi pare che l'Amministrazione abbia dimostrato di non avere
chiarezza negli obiettivi e nelle scelte da perseguire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK