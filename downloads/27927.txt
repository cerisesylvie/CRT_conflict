Consiglio Regionale della Valle d'Aosta - Oggetto del Consiglio n. 323 del 14 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 323 del 14 dicembre 1970 - Resoconto
OGGETTO N. 323/70 - Concessione di un ulteriore contributo ai
sensi della legge regionale 10.1.1961 n. 2, al Club Alpino
Accademico Italiano di Torino per lavori di ricostruzione del
Rifugio alpino detto "Della Noire" - Rifugio Borelli al Combalet -
Gruppo del Monte Bianco.- Approvazione e liquidazione di spesa.
(Rinvio)
Milanesio (P.S.I.)
- Nel 1967 questo Consiglio regionale
aveva già concesso, ai sensi della legge regionale che ho citato
prima, un congruo contributo al CAI, cioè al Club Alpino Italiano,
per la ricostruzione e l'ampliamento - così si parlava allora nella
deliberazione - del Rifugio Alpino "Lorenzo Borelli" al Combalet
che si trova nel Gruppo dell'Aiguille Noire de Peuterey, nel Comune
di Courmayeur.
Successivamente, nel corso dei lavori, si ritenne di ampliare e
di rinnovare l'impostazione originaria che aveva ispirato la
ricostruzione di questo rifugio e così ci sono giunte successive
richieste documentate e motivate da parte del Club Alpino
Accademico Italiano per il finanziamento del nuovo rifugio. In
realtà le previsioni di spesa - che erano state, in allora,
previste in 25.800.000 e, quindi, con un contributo di 18.000.000
da parte della Regione - sono state, direi, vertiginosamente
superate di modo che con gli stati di avanzamento dei lavori
successivamente presentati allo stato finale si è arrivati ad una
cifra complessiva di 64.396.602.
Ora, questo aumento è dovuto, in parte, a ragioni di carattere
economico cioè, per intenderci, al fatto che vi è stata una
lievitazione notevole nella prestazione sia della mano d'opera sia
dei materiali e soprattutto dei mezzi di trasporto che, in questo
caso, era solo ed esclusivamente l'elicottero. Vi sono poi state
delle innovazioni di carattere tecnico per cui questo Rifugio si è
scoperto, diciamo così, essere non completamente diverso, ma
sostanzialmente diverso da quello primitivo.
Ora, la proposta che faccio al Consiglio è quella di poter
concedere, sempre sulla spesa globalmente prevista, il 70% del
contributo che, dalla legge che ho citato in premessa, viene
considerato ammissibile e, si può, quindi, erogare da parte
dell'Amministrazione regionale.
La Regione ha chiesto, ovviamente, ha già chiesto in prima
istanza, cioè quando erogò il contributo di 18 milioni, che il
Rifugio, poiché non è il Rifugio Borelli ma è un rifugio
sostanzialmente nuovo, venga denominato Rifugio "Della Noire" e non
più Rifugio Borelli perché il Rifugio Borelli era quello vecchio
costruito a spese, essenzialmente, del CAI di Torino. Ora, invece
questo Rifugio, bene o male, ha avuto già, fin d'oggi, un
contributo determinante da parte della Regione e, si è, quindi,
chiesto che la denominazione venisse mutata in Rifugio "Della
Noire".
Sono a disposizione dei Consiglieri per eventuali
chiarimenti.
Savioz (P.C.I.)
- Ho qualche osservazione da fare,
qualche richiesta di chiarificazione. È ben vero quanto dice
l'Assessore che i costi aumentano vertiginosamente, però qui mi
sembra che l'aumento vertiginoso abbia raggiunto addirittura il
100%, ed è una cosa su cui, per ragioni di principio, io non sono
d'accordo, soprattutto non sono d'accordo con questi metodi. Non è
ammissibile che il Club Alpino avanzi una richiesta nel 1967, nel
1968 viene deliberato un contributo su un preventivo di 25 milioni
poi, belli belli, si mandano avanti i lavori e nel 1970 si arriva
dicendo: "L'opera è costata 64 milioni e chiediamo, pertanto, un
contributo alla Regione rapportato a questa cifra". È troppo
comodo, signori!...
(voce:
aumento di prezzi
)
...eh
va beh un cavolo, prima di tutto l'aumento di prezzo non può essere
del 100% in un anno di tempo e, in secondo luogo, ciò dimostra poca
serietà da parte del Club Alpino Italiano. Io ho avuto diverse
volte a che fare con i medesimi e so molto bene come loro impostano
i problemi e in che modo li mandano avanti, siccome qui c'è una
specie di macchina da mungere e allora credono che qui il denaro lo
si trovi così con una facilità e una faciloneria che proprio non è
edificante. Quindi io, francamente, non sono d'accordo con questa
deliberazione, sinceramente, non posso accettare il principio che
si fa un preventivo di 25 milioni e un anno dopo di presentare dei
consuntivi chiedendo il contributo per 64, non è ammissibile, non è
serio e, direi di più, ho l'impressione che non sia nemmeno
onesto.
Quindi, a me dispiace per l'Assessore, mi dispiace per la
Giunta, però io, francamente, voterò contro questa
deliberazione.
Fosson (U.V.)
- Vorrei aggiungere qualche cosa anch'io a
questo proposito.
Savioz (P.C.I.)
- Io volevo ancora chiarire un ultimo
aspetto. D'accordo per la denominazione di Rifugio "Dell'Aiguille
Noire", però noi abbiamo una serie di uomini che ricordiamo nella
nostra mente, ne cito uno così, per esempio, Alberto Deffeyes, che
è stato un grande alpinista della Regione. Perché noi non
intitoliamo i nostri Rifugi ai nostri uomini del passato che sono
stati vanto e gloria dell'alpinismo valdostano?
Fosson (U.V)
- Ho detto che volevo aggiungere qualche
cosa anch'io su questo punto. Certo che il rilievo che è stato
fatto dal Consigliere Savioz è un rilievo pertinente e dobbiamo
farlo tutti questo rilievo, perché non è ammissibile che si
presentino dei preventivi che poi un anno dopo, effettivamente,
siano raddoppiati.
Ora, io, a suo tempo, ho fatto molto alpinismo, e conosco bene
anche la zona e questo rifugio è assolutamente necessario. Per
quanto concerne il nome dirò che, se era stato battezzato
"Borelli", è sempre stato chiamato dagli alpinisti il Refuge de la
Noire.
Ora, il Club Alpino ha una Commissione Rifugi, ha degli
architetti e degli ingegneri anche appassionati, che fanno i vari
progetti per i rifugi e il trasporto. Penso che sapessero che in
quel posto il trasporto bisognava farlo con l'elicottero, perché
farlo con l'elicottero era una cosa economica, se si fosse dovuto
farlo in altro modo, costava molto ma molto di più. Quindi, oggi
c'è la possibilità di utilizzare l'elicottero e ciò diminuisce la
spesa di trasporto.
Mi risulta che per questo Rifugio, avendolo rifatto, si è
sfondata un po' la montagna per metterlo al riparo dalle cadute di
pietre e di neve che vien dall'alto, che è quello che poi ha
portato alla distruzione, in parte, del vecchio rifugio.
Però tutte queste cose, proprio attraverso la conoscenza che
hanno i vari progettisti che fanno parte della Commissione Rifugi
del CAI, del Club Alpino, non possiamo ammettere che ci sia uno
svarione nel preventivo, che si passa da un anno all'altro con un
aumento di questo genere perché, allora, non avrei più quella
fiducia che ho sempre avuto nei progettisti che fanno parte della
Commissione suddetta, che in genere, sono tutti degli esimi
professionisti anche specializzati.
Quindi, si capisce che ogni Associazione cerca di tirare il
maggior profitto dalle casse della Regione: noi abbiamo una legge
che dà il 70% e quindi, ad un certo momento, può essere anche
comodo dire: "Noi cerchiamo di addossare tutta la spesa alla
Regione aumentando quello che è il costo dell'opera per ottenere
tramite pagamento con il 70%, il pagamento totale". Ora, questa
cosa è una cosa che noi dobbiamo cercare, assolutamente, di evitare
perché questo andazzo, purtroppo, non si verifica solo per il CAI,
si verifica un po' in tutti i settori dove noi diamo dei
contributi, dove noi abbiamo delle leggi che danno una percentuale
e praticamente vi potrei dire con precisione di causa come
funzionano molte volte queste cose qui e, forse, anche l'Assessore
all'Agricoltura ne sa qualcosa.
Ma, mentre in certi settori su questo si può anche chiudere in
parte un occhio, in certi altri settori non dovremmo chiuderli e
quindi io raccomanderei proprio alla Giunta di vedere questa
questione qui, perché bisogna, ad un certo momento, porre un freno
per evitare che si formi una prassi, perché se si accede una volta,
si accede la seconda e poi si forma una prassi che fa sì che, di
norma e automaticamente, tutti si sentano e poi invochino il
precedente e, invocando il precedente, la Giunta si trova in una
condizione di maggiore difficoltà.
Quindi, io quello che posso dire, in questo momento, è di - mi
dispiace che non ci sia il Presidente della Giunta - ma direi
proprio che la Giunta dovrebbe esaminare questa questione prima di
passarla, così tout court.
Milanesio (P.S.I.)
- Circa il fatto che il Club Alpino
Italiano abbia presentato, evidentemente, due documentazioni:
quella preventiva con un certo ammontare e quella consuntiva con un
altro, faccio presente che, in verità le documentazioni sono state
tre perché, nel corso dei lavori, ne ha presentate altre due per
fare presente questa situazione. È evidente che queste
documentazioni non sono tali, secondo me, da giustificare l'errore
iniziale, perché è chiaro che prevedere 25 milioni e spenderne poi
64 come in realtà sono stati spesi, mi pare che la differenza sia
consistente.
Mi rendo conto anche dell'aumento che c'è stato nella fornitura
di materiali, nella fornitura delle prestazioni e anche nelle
stesse modifiche tecniche che sono state fatte a questo
rifugio.
È chiaro che il difetto stava nel manico, cioè il difetto stava
nel primo preventivo, dove hanno presentato un preventivo
abbastanza basso per non spaventare sia il CAI sia la Regione,
questa è la mia opinione. Infatti, io sono portato a credere, sia
per la probità dei progettisti e delle persone che rappresentano
questo Club Alpino Italiano, persone che sono al di sopra di ogni
sospetto - non condivido l'opinione di Savioz in questo caso - sia
per le persone che rappresentano il Club Alpino, sia per i
progettisti che, disinteressatamente, hanno prestato la loro
attività per quanto riguarda questo rifugio. Insomma, non sono
portato a credere che ci siano delle cose poche oneste o poco
pulite, ci sono, piuttosto, delle cose discutibili sotto il
profilo, direi, della prassi seguita.
Ora, c'è un altro discorso da fare: è vero che si dice noi
riconosciamo il 70%, diamo il 70% quindi tutti cercano di alzare i
prezzi per poi cercare di stare dentro a questo 70% come spesa
totale. Questo, purtroppo, succede in tutti i settori della
Regione, dove ci sono contributi di questo tipo, in modo
particolare - come ho sentito dire - succede così anche
all'Assessorato all'Agricoltura e Foreste, per le strade
interpoderali o qualcosa del genere, sono sempre cose che si
sentono dire. Io, però, voglio fare un altro discorso sui rifugi
alpini: non c'è più nessuno che è disposto a costruirli, questo è
il problema. Mentre c'è ancora qualcuno disposto a costruire strade
interpoderali, non c'è più nessuno che è disposto a costruire dei
rifugi alpini. Il Consiglio prenda, quindi, atto di questa
situazione; noi non è che largheggiamo nel concedere questi
contributi - tra l'altro, ripeto, ad Associazioni di tipo CAI che
sono molto serie e molto, direi, ineccepibili, sotto tanti punti di
vista - ma sono pochissime le persone o gli organismi che si
sentono in dovere di costruire dei rifugi alpini e di mantenerli
anche in efficienza e in attività. Quindi la Regione deve cercare
di venire incontro, considerevolmente, a queste iniziative, non
deve tirarsi indietro. Noi abbiamo uno dei patrimoni di rifugi
alpini tra i più interessanti di tutte le Alpi: questo patrimonio è
un patrimonio sportivo ed è anche un patrimonio turistico, non
dimentichiamolo.
Ora, dobbiamo, quindi, preoccuparci di questo aspetto; ora è
chiaro che, di fronte ad una proposta di questo tipo, ci sono delle
perplessità. Io, però, ho invitato, nella relazione, ho invitato i
Consiglieri che abbiano voglia di approfondire questo argomento e
non di soffermarsi semplicemente sull'allegato che viene trasmesso
per il Consiglio, così come si diceva nella proposta di
deliberazione, i Consiglieri possono prendere visione del progetto,
delle successive varianti e delle note che sono state inviate
all'Assessorato, possono prenderne visione presso l'Assessorato al
Turismo; evidentemente sono documentazioni voluminose ma i progetti
sono lì, lo si dice nell'allegato.
Ora, se l'Amministrazione presenta una proposta di questo tipo è
perché, sotto il profilo della correttezza del rendiconto non vi
sono obiezioni da sollevare, obiezioni che il Consiglio può fare a
questo punto, ed è una preoccupazione che avevamo tutti noi, ce
l'aveva anche la Giunta, caso mai l'obiezione è sull'entità del
contributo; cioè il Consiglio dica: "Non diamo il 70%, ma diamo di
meno", ecco questo è il discorso, perché il Consiglio può benissimo
dare meno.
Ma io vorrei che, una volta tanto, si facesse un po' fede a
quelli che sono anche gli elaborati dei funzionari
dell'Amministrazione regionale che non hanno nessun interesse a
fare passare una cosa per un'altra. C'è una documentazione
allegata, in visione ai Consiglieri. Insomma, io inviterei i
Consiglieri che hanno delle preoccupazioni di vedersi questa
documentazione, poi - ripeto - il discorso potrà essere quello di
dire: diamo meno del 70%.
È un discorso aperto questo, però io sono convinto, perché ho
seguito anche da vicino la questione perché era un po' preoccupante
quando mi venne presentata in questi termini, e, quindi, cercai di
approfondirla. Non è la solita questione di ordinarissima
amministrazione, ti chiedono prima 18 milioni su 25, poi ti
chiedono il 70% di 64 milioni, è chiaro che la cosa te la vai a
vedere un po' a fondo per verificare che cosa è successo. Sono
successe, in poche parole, le cose che vi ho detto, cioè, caso mai,
il preventivo iniziale era basso per non spaventare sia la Regione
che i soci del CAI.
Condivido questa impostazione, però tu lo sai che, molte volte,
se non si fa così certe cose non prendono avvio e non si muovono.
Ad ogni modo un conto, Consigliere Savioz, è fare delle
osservazioni e un conto è poi trovarsi e tutti coloro i quali
praticano la montagna vengono sempre a reclamare costantemente e
perennemente dicendo: "Per quelli che vanno in montagna non si fa
abbastanza, il 70% non è sufficiente perché non c'è nessuna - o se
mai in casi eccezionali - non c'è nessun reddito o c'è pochissimo
reddito che deriva dal mantenere in efficienza queste
attrezzature". Insomma, quindi chiedono maggiori contributi alla
Regione.
Io dico solo: il Consiglio esamini, qui non è che la Giunta
abbia una posizione preconcetta o precostituita, evidentemente la
Giunta presenta all'attenzione del Consiglio questa proposta
perché, tutto sommato, la ritiene - sotto il profilo della
congruità, tenuto conto di quello che è stato fatto - accettabile.
Si possono fare delle osservazioni su come il CAI ha impostato
questa pratica e ce l'ha presentata, questo senz'altro, siamo stati
i primi noi a farle queste osservazioni e siamo i primi a sostenere
che si è trattato di una pratica, così, impostata un po' male fin
dall'inizio e si è voluto fare molto di più di quello che era nelle
intenzioni originarie.
Ora, spetta al Consiglio giudicare; io mi rimetto alla volontà e
alla decisione del Consiglio, non ho nessuna posizione
precostituita in ordine a questo, faccio solo presente, come
Assessore competente, che questo settore non è un settore
particolarmente fortunato o beneficiato dell'Amministrazione
regionale, anche se esiste una legge in materia, anche se la
Regione in questo settore ha speso dei soldi e li ha spesi in
genere abbastanza bene.
Manganoni (P.C.I.)
- Io non voglio qui ripetere quanto ha
detto il Consigliere Savioz, però sia molto chiaro: noi, come
principio, siamo favorevoli alla costruzione dei rifugi alpini,
però non siamo favorevoli a questi, perché io capisco un aumento
ragionevole nello spazio di alcuni anni; sappiamo la svalutazione
continua della lira, l'aumento dei costi; ma qui non è un aumento
ragionevole, qui è quasi moltiplicare per tre, perché da 25 milioni
andiamo a 64 milioni. È questo che, non so, lascia perplesso il
Consiglio, ma io stesso sono rimasto perplesso; sono questioni di
principio, perché se noi cominciamo ad impostare i contributi e le
sovvenzioni e anche l'esecuzione dei lavori da parte della Regione
con questi principi è assolutamente inutile che facciamo dei
bilanci, dove andiamo a finire?
Quindi, l'Assessore Milanesio ha detto: "Prendete visione delle
note, ecc". La carta che serve per le note lascia scrivere sopra
tutto quello che si vuole, vedete le note! Ma di note ne possono
presentare di note! Bisognerebbe andare a vedere sul posto se le
note corrispondono a quanto è stato sul posto. Io penso, quindi,
che così, come principio, non si può andare avanti, perché se si
cominciano ad ammettere questo cose ci avviamo su una strada
pericolosissima.
Quaizier (D.C.)
- Ho sentito i precedenti oratori e sono,
di massima, d'accordo con loro; siccome io, però, sono di
Courmayeur non possono votare contro questa posizione. Approvo
quello che ha detto il Consigliere Savioz, pur apprezzando il Prof.
Deffeyes, siccome questo rifugio è sito a Courmayeur proporrei,
invece, che fosse chiamato "Adolfo Rey" che è la vecchia guida che
tutti conosciamo, scomparso lo scorso anno.
Chabod (D.C.)
- Io non entro in discussione sui prezzi,
però vorrei soltanto dire all'Assessore che il CAI, purtroppo,
gestisce i rifugi un po' come gli piace, è questo il guaio ed è una
cosa molto grave; li chiude quando vuole, li apre quando vuole, li
gestisce come vuole e nessuno dice niente.
L'Assessorato del Turismo non fa assolutamente niente; vorrei
proprio che l'Assessorato del Turismo intervenisse e facesse dei
sopralluoghi come fa negli alberghi e in tutti gli altri posti.
Bordon (D.C.)
- Beh non è facile dopo che sono già
intervenuti tanti altri Consiglieri aggiungere qualche cosa di
nuovo. Io, però, non sono convinto e non sono soddisfatto di alcune
cose che ha detto l'Assessore Milanesio che, con una certa
tranquillità e faciloneria, secondo il mio modesto parere, viene
fuori e dice: "Guardate qui è accaduta una cosa semplicissima: si è
parlato di 25 milioni perché si temeva che dicendo la verità
probabilmente la pratica non sarebbe andata avanti". Questa è stata
l'affermazione fatta, ripetutamente, dall'Assessore Milanesio. Io
sono pronto ad essere corretto, però penso che tutti abbiamo
sentito questa affermazione.
Quindi, praticamente, noi ci saremmo trovati di fronte ad un
bilancio di previsione di 25 milioni, il 70% non so il calcolo che
si è fatto, abbiamo ritenuto di dare 18 milioni, benissimo, oggi,
come oggi, si viene fuori e ci si dice: signori, hanno parlato di
25 milioni e siamo arrivati a 65, perché, se per caso, avessero già
parlato di 65 milioni si temeva che il problema non sarebbe stato
portato avanti. Ora, io protesto sull'impostazione che io non
concordo, perché dicono bene i Consiglieri Savioz e Manganoni
quando dicono: ma noi non siamo contrari ai rifugi, perché non
bisogna girare l'impostazione in un altro modo che noi non
intendiamo, perché mi si dice noi dobbiamo quasi ringraziare chi fa
ancora dei rifugi. Siamo d'accordo, ma, secondo il mio modo di
vedere, è una presa in giro quella che ci ha ammannito, così
semplicemente, l'Assessore Milanesio quando ripete quella battuta
dei 25 milioni contro i 65 del conto consuntivo. Ma io mi domando:
bontà sua che il Club Alpino si sia fermato a 64 milioni e se gli
fosse venuto lo sghiribizzo di fare qualche cosa di più grande e
fosse arrivato a 84 milioni, noi, invece di dare altri 25 milioni
in aggiunta ai 18 già dati, avremmo dato probabilmente in
proporzione, su per giù questo è il ragionamento che mi si viene a
fare qua dentro. Quindi, che cosa ne viene fuori? Ma l'amico
Savioz, il Consigliere Savioz dice: "È una macchina da mungere"
perché si è impressionato. La chiami pure vacca da mungere la
Regione, perché ormai lo sappiamo, non rimaniamo ai mezzi termini,
ma la protesta che io sollevo è questa, è su questo punto: io credo
che quando hanno portato avanti questo lavoro e hanno visto la
solenne cantonata che si erano presi da 25 milioni arrivare a 64,
ma saranno pur venuti alla Regione, all'Assessorato del Turismo a
dire: "Signori, guardate che non ci bastano, dobbiamo arrivare a
64, ce ne date di più o non ce li date più?". Perché se ci mettono
di fronte al fatto compiuto, se noi abbiamo una legge che prevede
un contributo del 70%, a me pare che questa sia una impostazione
completamente sbagliata, perché la nostra legge dirà: diamo il 70%
a condizione che la Regione sia d'accordo. Quindi, io avrei voluto
che l'Assessore Milanesio mi dicesse che, ad un certo momento,
quando si sono accorti che il bilancio dei 25 milioni era errato ed
era opportuno arrivare a 64, fossero venuti qui prima a chiedere e
non metterci di fronte al fatto compiuto. Per cui oggi l'Assessore
Milancesio arriva qui e ci dice: signori, si sono sbagliati,
volutamente o non volutamente, e siamo arrivati a 65 milioni per
cui gliene dobbiamo dare altri 25.
Naturalmente, questi segni di diniego dell'Assessore Milanesio
non ci impressionano granché, perché, con tutta probabilità, ci
sentiremo dire un'altra volta, con la ben nota sua cortesia che
molti Consiglieri non capiscono niente e noi siamo veramente lieti
di essere qui per essere illuminati da lui. Questo, però, è il
nostro punto di vista! Noi riteniamo che arrivare con un bilancio,
con un conto consuntivo di 64 milioni, mentre c'era un preventivo
di 25 sia una cosa esagerata. Noi chiediamo all'Assessore Milanesio
se prima, o meglio, prima di arrivare ai 64 milioni, sono venuti a
chiedere prima all'Assessorato di poter andare avanti o no? Perché
noi non è che siamo obbligati di dargli i 25 milioni, questo è bene
chiaro, perché, per disposizione di legge, noi lo sappiamo. Ma, io
ripeto che sono tanti questi denari e ringrazio il Club Alpino che,
generosamente, si sia fermato a 64 milioni, perché se invece di 64
fosse andato a 84, 94, noi avremmo dovuto darglieli.
Io contesto, quindi, il modo con cui è stata portata avanti
questa pratica.
Fosson (U.V.)
- Qualcun altro vuol prendere la parola?
Altrimenti io farei un riassunto, riassumerei un po' la discussione
prima di dare la parola all'Assessore Milanesio.
Mi sembra che il rilievo che è stato fatto sia una cosa unanime
e vorrei ricordare che c'è un precedente, e forse il Consigliere
Savioz se lo ricorda, già di alcuni anni fa, dopo che era stata
varata la legge per un certo rifugio - che non sto a nominare dove
e di chi - dove si era seguita un po' questa prassi, cioè forse per
fare accettare la spesa dalla Regione il preventivo si era tenuto
un po' basso e poi ad un certo momento è venuto in Consiglio
l'allargamento di questo rifugio, l'attrezzatura e tutto - era una
situazione ancora diversa da questa, in un certo qual modo - però
già allora noi abbiamo fatto, ricordo l'ho fatto personalmente - ho
fatto un rilievo che è quello che rifaccio oggi e che mi sembra
riassuma un po' anche quella che è stata la discussione e le
volontà espresse dai vari Consiglieri che hanno preso la parola. Io
ho detto allora - e lo ripeto adesso perché è valido anche adesso -
che dovremmo fare in modo che questi preventivi siano nella cifra
più reale possibile, già al momento in cui si fa la domanda
all'Amministrazione regionale. Ora, si sa che, passando gli anni,
aumentano i costi, d'accordo, possono esserci degli imprevisti e
questi imprevisti possono essere esaminati anche da parte dalla
Giunta e, in un secondo tempo, da parte del Consiglio. Un principio
pericoloso è quello di dare il 70% automaticamente su quello che è
il supero della spesa, perché, quella volta, quando io avevo fatto
quel rilievo all'allora Assessore Savioz che era in Giunta con noi,
il supero di spesa era di alcuni milioni. Adesso questo supero non
è solo di qualche milione ma è di oltre il 100% della cifra
iniziale. Quindi, io non so se posso dare una indicazione che ha il
valore che ha adesso per la Giunta, perché spetta alla Giunta di
decidere, sentita la discussione che è stata fatta in Consiglio e
sentita proprio la volontà del Consiglio - mi sembra di
interpretare la volontà di tutti i Consiglieri che hanno preso la
parola - che è quella di non creare questo automatismo nella
percentuale dell'automatismo, di rivedere questo problema senza
arrivare adesso ad una votazione. Penso infatti che tutti siano
d'accordo di incrementare il patrimonio dei nostri rifugi,
specialmente quando sono di alta montagna come quello, perché non è
un rifugio-albergo ma è un rifugio che serve, veramente, solo agli
alpinisti. O qualcuno va in elicottero fino a quel rifugio, ma,
altrimenti uno che non è già un alpinista, a piedi non ci va in
quel rifugio, perché non è tanto semplice da raggiungere. È un
rifugio di alta montagna, sono quei rifugi che devono essere
assistiti particolarmente dall'Amministrazione regionale.
Bisognerebbe però evitare questo automatismo in maniera che se la
Giunta ritiene opportuno di rivedere questo provvedimento lo potrà
portare prestissimo una volta che abbia fatto in modo di non creare
questo automatismo e io sono sicuro che il Consiglio approverà,
perché questa è stata, praticamente, la volontà già espressa.
La parola all'Assessore Milanesio. Un momento, prima lasciamo la
parola al Consigliere Savioz, così dopo lasciamo la replica
definitiva all'Assessore.
Savioz (P.C.I.)
- Solo un piccolissimo momentino, proprio
per dire qualche cosa di preciso; io ringrazio il Consigliere
Fosson per aver voluto ricordare la discussione che noi abbiamo
avuto in quell'epoca per quel determinato rifugio che è rifugio e
che non è rifugio, ecc.. Mi permetto però di ricordare che, quando
è stato portato in Giunta, la richiesta dell'interessato per avere
un nuovo contributo, è stata portata come discussione aperta e
senza pressioni o proposte da parte dell'Assessorato, è stata
portata come esame e non abbiamo accettato il principio. Cose di
questo genere noi non le abbiamo mai approvate, assolutamente,
perché abbiamo sempre chiesto i preventivi prima, abbiamo sempre
fatto esaminare i preventivi prima e abbiamo sempre concesso in
base ai preventivi, e non siamo ritornati su quelle delibere se non
a ragion veduta per dei motivi particolari e ben chiari. Qui,
invece, il problema è stato proprio quello di voler fare i furbi,
come è già successo altre volte, io sono stato sette anni Assessore
al Turismo e quella legge l'ho riveduta attentamente e se la
percentuale è stata portata al 70% e su nostra iniziativa
dell'allora Giunta e del sottoscritto in modo particolare, proprio
perché siamo del parere di incrementare i rifugi alpini e capiamo
anche con quante difficoltà ci sia della gente che aiuta a fare i
rifugi alpini. Io mi ero permesso, ad un certo momento, di avanzare
l'idea che fosse la Regione, addirittura, a costruirli i rifugi
alpini; di vedere, nella cerchia delle nostre Alpi, quali erano i
rifugi indispensabili e non a carattere speculativo - tipo il
Rifugio Torino, tanto per fare un nome, - e di vedere di costruirli
noi direttamente.
La cosa non ha avuto seguito perché avevamo degli altri problemi
più importanti, più impellenti e più a portata di mano verso la
nostra gente, in modo particolare verso i nostri contadini, quindi
abbiamo soprasseduto alla questione.
Ma voglio ritornare un momento in argomento: noi, ripeto, non è
che facciamo una accusa all'Assessore, intendiamoci bene, e non è
che facciamo una accusa al Club Alpino, noi facciamo una accusa al
sistema, è il sistema che non va, il sistema bisogna radicalmente
avere il coraggio di modificarlo e, per quanto mi concerne, questa
è una cosa che non era mai avvenuta fino adesso, almeno non ho
notizia in merito.
Quindi, noi facciamo una questione di principio, se l'Assessore
vuole rivedere il problema, riportarlo in Giunta, ristudiandolo e
riportare in Consiglio delle proposte un po' diverse e allora va
beh lo esamineremo, diversamente noi come Gruppo comunista votiamo
contro, perché questa non è una cosa che può essere accettata.
Milanesio (P.S.I.)
- Il dibattito che si svolge è molto
interessante perché, evidentemente, serve anche da riferimento per
azioni successive.
Io, però, vorrei ritornare un momento all'oggetto e non voglio
assolutamente polemizzare con il Consigliere Bordon, cosa invece
che pare oggi piaccia fare a lui, non voglio polemizzare. Non dirò,
quindi, che ha fatto un discorso superficiale, cose di questo
genere non le dirò certamente, voglio solo dirgli, però, che non ha
letto neanche l'allegato, questo come succede quasi sempre, perché
il Consigliere Bordon interviene sempre quando sono già intervenuti
altri e interviene su quello che dicono gli altri e non sugli
allegati che gli si presentano. Allora, se tu avessi letto gli
allegati ti saresti accorto che l'Amministrazione regionale ha già
concesso un contributo di 18 milioni su presentazione di un
progetto e che l'Amministrazione regionale non ha promesso niente
altro, mi pare no, e che sono stati presentati successivamente -
sempre leggendo dall'allegato -  sono stati presentati
successivamente degli stati di avanzamento su cui la Regione non si
è mai espressa; la Regione ha semplicemente liquidato i 18 milioni
sui 25 che erano previsti inizialmente e fa oggi una nuova proposta
al Consiglio.
Io ho aggiunto anche qualcosa di più: ho detto che le cifre
presentate sono state ritenute congrue, ma ho anche detto che il
Consiglio doveva, ad un certo punto, dare delle indicazioni se era
necessario arrivare al 70% oppure se non era necessario arrivare al
70%. Non ho posto il discorso del 70% come un limite necessario, ho
semplicemente detto che questo tipo di pratica era stata imposta in
modo discutibile, mi pare di averlo ammesso fin dall'inizio questo,
ho detto che erano stati chiesti 18 milioni su 25, il che era
ragionevole; che questo Consiglio aveva deliberato la concessione
di 18 milioni su 25, che, successivamente, per ragioni che io
ritengo essere - e l'ho spiegato - sia di ordine economico sia di
ordine tecnico, quindi modificazione del progetto presentato, si è
arrivati ad una spesa sostenuta dal Club Alpino Italiano di 64
milioni e rotti di lire.
Ora, su questo abbiamo ricevuto una nuova domanda di contributo,
che chiedeva una richiesta di ulteriore finanziamento poiché le
spese erano state superiori a quelle che prevedevano. Ecco, qui
allora bisogna entrare nel merito della proposta.
Ora, qui c'è il malloppo: perché io ho chiesto se qualche
Consigliere l'aveva chiesto in visione? Mi risulta che nessun
Consigliere l'ha chiesto in visione, così significa che quanto
scritto nell'allegato presentato al Consiglio era abbastanza
chiaro, almeno sotto il profilo delle cifre e di queste cose. Forse
non era chiaro, era discutibile, comunque lo è sotto il profilo
della concessione del 70%. Ecco, io non ho nessuna difficoltà di
aderire alla richiesta di rivedere di riformulare una proposta al
Consiglio, però, scusatemi Signori Consiglieri, una proposta che,
evidentemente, tenga conto del fatto che si tratta di un rifugio
costruito in una zona, come ricordava il Vice Presidente Fosson
prima, così molto importante nel gruppo del Monte Bianco, una zona
molto frequentata, un rifugio, per cui questi denari sono stati
effettivamente spesi.
Ora, il Consiglio è sovrano di indicare delle percentuali
inferiori al 70%; io su questo posso anche essere d'accordo, perché
si tratta di un lavoro di una mole considerevole per cui non è
stata chiesta la preventiva autorizzazione, la preventiva
autorizzazione è arrivata sui lavori di 25 milioni e anche lì il
carteggio che è qui agli atti conferma quanto vi dico. È una
pratica che, come succede quando si cambiano diverse
Amministrazioni, evidentemente io ho ereditato, una pratica, però,
per la quale, ad esempio, devo dire che il predecessore era stato
molto corretto perché, di fronte ad una richiesta di ulteriore
contributo avanzata non appena la Regione aveva dato i 18 milioni
si risponde dicendo: abbiamo preso atto di quanto comunicato con la
vostra emarginata per quanto concerne la concessione di opportuni
contributi non ci è possibile ovviamente esprimere un parere se non
ad avvenuta presentazione delle relative documentazioni;
anticipiamo comunque che in tema di riconoscimenti di spese
superiori al preventivo questo Assessorato adotta normalmente
criteri alquanto restrittivi, ecc..
Insomma, mi pare che la Regione, sotto questo profilo, si sia
comportata bene fin dall'inizio, questo tanto per essere chiari.
Quindi, se vi sono delle - diciamo così - iniziative un po'
bislacche, io l'ho detto anche questo fin dall'inizio, è nel modo
in cui è stato impostato. Ho detto che pensavo, non che sono
sicuro, che avessero impostato la pratica in questo modo proprio
perché se ci avessero presentato un preventivo di quella entità,
probabilmente, - ma questa è una mia supposizione Consigliere
Bordon e lo riconfermo - probabilmente la Regione avrebbe detto di
no, con il cavolo che ti diamo 35 e più milioni se si sommano i
contributi, oltre 40 milioni.
Ora, siamo, quindi, di fronte ad una scelta: il Consiglio ha
fatto delle osservazioni su come questa pratica è stata impostata
da parte del Club Alpino Italiano, osservazioni che io condivido in
gran parte.
Ora, vogliamo proporre un rinvio per un riesame? Io, però,
proporrei che questo rinvio venga effettuato, così, in tempi
brevissimi e che questa pratica venga esaminata un momentino dalla
Commissione Turismo per esprimere un parere e poi riportarlo in
questo Consiglio, un po' alla svelta, altrimenti noi abbiamo dei
denari che vanno a residuo e, diciamo così, ci sono delle
situazioni che finiscono per esplodere. Ora, sulla entità della
spesa effettuata io ve lo riconfermo non ci sono dubbi, la spesa
effettuata è quella; questo non toglie, però, che noi possiamo dare
di meno, lo ripeto. Questa, però, è una scelta che deve fare il
Consiglio, proprio perché si tratta di una scelta che va al di là
della consuetudine instaurata per questo tipo di pratiche,
instaurata per dare contributi a questi rifugi.
Quindi, io non ho difficoltà ad accogliere la proposta di
rinvio, proprio perché voglio che tutta la Commissione possa
partecipare all'esame di questo problema e così i dubbi che ci sono
in alcuni Consiglieri ed ex Assessori, come Savioz, che queste cose
le conoscono bene, possano essere fugati.
Ripeto: non vorrei che si cercasse, come aveva cercato il
Consigliere Bordon, scusami Bordon, di far credere che la Regione
aveva promesso, no la Regione non ha promesso un bel niente, sono
questi sodalizi che, evidentemente, vanno all'attacco come vanno
all'attacco tutti i sodalizi per ottenere tutto quello che possono
ottenere, questo è chiaro. Del resto, a quelle altezze, in quei
luoghi io non credo che ci sia la possibilità di fare rendere
economicamente un rifugio di questo tipo, è solo per gli
appassionati di questo settore, questo rifugio - come ha ricordato
il Vice Presidente Fosson prima - non è un rifugio turistico, non è
il rifugio in cui tutti ci possono andare con quattro ore, cinque
ore di marcia, ci sono dei passaggi molto difficili per cui quelli
che non sono alpinisti o ci vanno con l'elicottero oppure non ci
vanno per niente. Io che non sono molto alpinista per andare a
inaugurare questo rifugio, per andare assieme al Geom. Armand a
fare dei sopralluoghi, sono andato in elicottero, proprio perché ci
sono dei passaggi molto difficili, per chi non ha una certa
consuetudine con la montagna.
Fosson (U.V.)
- Prima di dare la parola agli altri
Consiglieri che l'hanno chiesta, io ritengo di richiamare
l'attenzione del Consiglio, perché, se sono d'accordo sulla
proposta che ha fatto attualmente l'Assessore Milanesio, è inutile
prolungare in questo momento, la discussione su questo argomento.
Mi sembra, infatti, che questa proposta acceda già a tutte le
osservazioni che sono state fatte prima e quindi potremmo dire di
accettare la proposta fatta dall'Assessore Milanesio di avere anche
il conforto della Commissione. Vorrei solo dire all'Assessore che,
probabilmente, anche da quello che è venuto fuori dalla
discussione, non è che abbiamo messo in dubbio la non
corrispondenza delle cifre che sono state presentate, che sono
state riviste dall'Assessorato, ma mi sembra che è stato detto,
molto chiaramente, di non creare questo automatismo. Quindi, è
giustissimo che la Commissione ne tenga conto in maniera che non si
possa domani invocare automaticamente questo precedente per altri
casi del genere. Con questo, se sono d'accordo i Consiglieri che
hanno chiesto la parola, io chiuderei l'argomento e il Consiglio
accetterebbe la proposta fatta dall'Assessore.
Il Consigliere Bordon vuol parlare? Un momento, non per non dare
la parola, ma se poi parla il Consigliere Bordon vuol poi parlare
il Consigliere Savioz, vuol poi parlare il Consigliere Manganoni
che hanno già preso la parola e noi prolunghiamo questa discussione
che mi sembra, in questo momento, inutile perché l'Assessore
Milanesio ha acceduto a tutte le richieste che sono state fatte. Ad
ogni modo se il Consigliere Bordon insiste noi gli diamo ancora la
parola.
Bordon (D.C.)
- Chiedo scusa al Presidente Fosson perché,
effettivamente, sta conducendo avanti questo dibattito con una
certa souplesse e mi complimento con lui e mi auguro che abbia a
fare carriera in materia. Io chiedo, però, questo un po' come fatto
personale, perché non è che io voglia fare della polemica in quanto
che le polemiche sono sterili e non servono a niente, piuttosto
potrei farlo come fatto personale in quanto che io non è che mi
preoccupi dei giudizi dell'Assessore Milanesio, se io ho letto gli
allegati o se non li ho letti. Sappiamo che l'Assessore Milanesio
ha l'abitudine di esprimere dei giudizi verso gli altri colleghi
Consiglieri di questo tenore. Però, non ci preoccupano questi
giudizi, noi rispondiamo di fronte ai nostri elettori e arriviamo
qui, interveniamo nelle discussioni quando riteniamo di intervenire
e, fino a prova contraria, non abbiamo ancora da chiedere il
momento in cui dobbiamo intervenire all'Assessore Milanesio. Ma il
mio intervento è stato fatto per un altro motivo, perché
l'Assessore Milanesio ha anche l'abitudine di far dire delle cose
che noi non abbiamo mai detto, perché noi non abbiamo mai detto che
l'Assessorato del Turismo deve aver promesso qualche cosa, perché
se questo fosse il nostro pensiero, certamente, lo avremmo detto in
un altro tono; noi abbiamo semplicemente detto - noi perché siamo
in diversi ad aver visto questo nello stesso modo - io ho adoperato
le parole di "protestare contro il metodo", l'amico Savioz ha
protestato contro il principio, ma io ripeto - e intendo solo dire
questo - io protesto perché non è assolutamente lecito che, ad un
certo momento, per un progetto di 25 milioni, per i quali noi
abbiamo già dato 18 milioni, si debba vedere questo preventivo
trasformato in consuntivo, arrivare a 65 milioni e che si debba, di
punto in bianco, aggiungere altri milioni, per cui noi veniamo a
spendere 43 milioni. Io, la prossima volta, se sarò di buon umore,
cercherò di studiarmi l'allegato a memoria, per dimostrare che ho
letto l'allegato mi presenterò davanti all'Assessore Milanesio e lo
reciterò a memoria - non so se lo farò, non lo so ancora - ma
probabilmente io non l'ho capito l'allegato, mi perdoni l'Assessore
Milanesio perché forse non sono alla sua altezza come intelligenza,
ma qui siamo in tanti a non essere alla sua altezza come
intelligenza, ma l'allegato l'abbiamo letto.
Quindi, io ripeto, noi protestiamo contro il metodo, preghiamo
la Giunta di voler riesaminare questo problema, perché, quando
ricevevate gli stati di avanzamento, a me pare, sarebbe stato
opportuno di dire: "Signori non andate oltre un certo limite,
perché noi non è detto che vi dobbiamo dare il 70% in base alla
legge. La percentuale del contributo può anche essere ridotta o
possiamo anche darvi tutto o niente.", questo è il discorso che io
ho fatto allora e non voglio essere frainteso. Quindi, anche se poi
tu mi fraintendi, a verbale rimarrà scritto quello che ho
detto.
Fosson (U.V.)
- Allora i Consiglieri Savioz e Manganoni
rinunciano? Consigliere Chabod.
Chabod (D.C.)
- Io volevo solo chiedere se è stata
accettata la proposta di Quaizier, del nome...
(voce:
ne
riparleremo
)
...
Fosson (U.V.)
- Va bene, allora passiamo al punto 20,
questo argomento resta sospeso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK