Consiglio Regionale della Valle d'Aosta - Oggetto del Consiglio n. 2513 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2513 del 11 luglio 2012 - Resoconto
OGGETTO N. 2513/XIII - Interpellanza: "Iniziative per
conoscere le motivazioni dell'aumento del consumo di alcol da parte
della popolazione femminile valdostana".
Interpellanza
Considerato che secondo i dati dell'Osservatorio Nazionale
Alcol CNEPS dell'Istituto Superiore di Sanità (Rapporto 2012 - dati
fino al 2010) sono in aumento in Valle d'Aosta le donne (63%) che
consumano quotidianamente almeno una bevanda alcolica;
Evidenziato che in Valle la percentuale di consumatori di
bevande alcoliche è diminuita rispetto al 2008, che la percentuale
di consumatrici presenta invece un dato superiore a quello medio
nazionale, e che, comunque, si registrano per entrambi i sessi
percentuali di consumo superiori al dato medio nazionale;
Appreso dalle dichiarazioni del responsabile del centro di
alcologia e patologie correlate dell'Azienda
ospedaliero-universitaria di Careggi (Firenze) che la causa
dell'aumento in Italia della dipendenza alcolica femminile sarebbe
da attribuire al fatto che le donne, oltre a svolgere un lavoro
fuori casa, si trovano a dover affrontare problemi di gravidanza o
di gestione familiare, e inoltre sono al centro di una campagna
mediatica che le ha identificate come una nuova area di
consumatori;
Allarmata dalla diffusione del consumo di alcol, considerato
il terzo fattore di rischio per morte e disabilità nel mondo, e
ritenuto di fondamentale importanza favorire scelte informate,
contrastando le pressioni positive al bere;
la sottoscritta Consigliera regionale
Interpella
l'Assessore competente per sapere:
1) se siano disponibili i dati del consumo di alcol in Valle
d'Aosta relativamente al 2011, per un confronto con i dati del 2010
ed una valutazione dei risultati dei progetti di prevenzione del
consumo di alcol già promossi dall'Assessorato;
2) se intenda porre in essere iniziative volte a comprendere
le motivazioni di fondo che stanno alla base dell'aumento del
consumo di alcol da parte della popolazione femminile valdostana,
al fine di poter intraprendere progetti mirati di
prevenzione.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Secondo i dati dell'Osservatorio nazionale dell'Istituto
superiore di sanità (rapporto 2012 - dati fino al 2010), sono in
aumento in Valle d'Aosta le donne (pari al 63 percento) che
consumano quotidianamente almeno una bevanda alcolica. In Valle la
percentuale di consumatori di bevande alcoliche è diminuita
rispetto al 2008, la percentuale di consumatrici presenta invece un
dato superiore a quello medio nazionale e comunque si registrano
per entrambi i sessi percentuali di consumo superiori al dato medio
nazionale. Dalle dichiarazioni del Responsabile del Centro di
alcologia e patologie correlate dell'Azienda ospedaliera
universitaria di Careggi di Firenze emerge che la causa
dell'aumento in Italia della dipendenza alcolica femminile sarebbe
da attribuire al fatto che le donne, oltre a svolgere un lavoro
fuori casa, si trovano a dover affrontare problemi di gravidanza o
di gestione familiare ed inoltre sono al centro di una campagna
mediatica che le ha identificate come una nuova area di
consumatori. Allarmata dalla diffusione del consumo di alcol,
considerato il terzo fattore di rischio per morte e disabilità nel
mondo e ritenuto di fondamentale importanza favorire scelte
informate, contrastando le pressioni positive al bere, volevamo
sapere dall'Assessore:
"se siano disponibili i dati del consumo
di alcol in Valle d'Aosta relativamente al 2011, per un confronto
con i dati del 2010 ed una valutazione dei risultati dei progetti
di prevenzione del consumo di alcol già promossi dall'Assessorato;
se intenda porre in essere iniziative volte a comprendere le
motivazioni di fondo che stanno alla base dell'aumento del consumo
di alcol da parte della popolazione femminile valdostana, al fine
di poter intraprendere progetti mirati di prevenzione"
.
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Come premessa, le motivazioni di fondo che stanno alla base
dell'aumento di consumo di alcol da parte delle donne valdostane e
non solo, sono da ricercarsi nelle abitudini delle donne
profondamente cambiate, e rispondo in parte anche alla seconda
domanda. Negli ultimi anni questo fenomeno è diventato di rilevanza
sociale, anche perché gli studi fatti finora non hanno approfondito
bene il problema dell'alcolismo in campo femminile. I motivi di
questo sono da ricercarsi nel fatto che spesso l'etilismo femminile
non è facilmente rilevabile essendo sovente confinato nel privato o
dissimulato per l'elevata riprovazione sociale, di fatto si accetta
di più l'alcolismo maschile che quello femminile ancora. Inoltre le
implicazioni sociali del fenomeno sono sempre state meno gravi,
perché la donna era meno responsabilizzata dell'uomo e fino a
qualche anno fa il problema era trascurabile per la netta
preponderanza degli uomini etilisti. La donna impiega un tempo più
limitato dell'uomo per diventare alcolista e per la maggiore
vulnerabilità dell'organismo femminile nei confronti dell'alcol,
condizione questa determinata dalle diverse modalità di
assorbimento gastrico, sviluppa molto rapidamente le complicanze
epatiche e psichiatriche correlate all'abuso, cirrosi epatica,
eccetera. L'esordio dell'abuso di alcol è più tardivo nella donna
rispetto all'uomo, si considera la quarta decade come il periodo a
maggior rischio nella donna rispetto all'uomo, perché è un'età in
cui la donna può smarrire i ruoli e le speranze con più facilità.
La donna vive più dell'uomo un alcolismo reattivo, cioè preferisce
bere da sola nascondendosi e l'alcolismo rappresenta il rifiuto per
il proprio ruolo matrimoniale, una reazione esagerata a situazioni
intollerabili, o alla menopausa vissuta come un segno di
inevitabile declino. I ruoli, i compiti diversi e la nuova immagine
femminile dei nostri giorni espone la donna nei confronti
dell'alcol esattamente come l'uomo.
Sulla prima domanda:
"se siano disponibili i dati del consumo
di alcol in Valle d'Aosta relativamente al 2011, per un confronto
con i dati del 2010 ed una valutazione dei risultati dei progetti
di prevenzione del consumo di alcol già promossi
dall'Assessorato"
, sì, sono disponibili, il SERT pubblica ogni
anno una relazione e quelli riferiti al 2010-2011 confermano il
dato nazionale di una sensibile diminuzione di nuovi utenti
alcoldipendenti presi in carico, ma all'interno del dato si
evidenzia un significativo aumento percentuale di donne e
all'interno della medesima relazione viene effettuata puntuale
valutazione dei progetti di prevenzione promossi; le farò avere il
documento del SERT, così potrà esaminarlo nel dettaglio.
Seconda domanda:
"se intenda porre in essere iniziative volte
a comprendere le motivazioni..."
, come ho detto prima, le
motivazioni sono abbastanza chiare, per cui c'è questo aumento di
donne alcoliste anche valdostane. Chiaramente, in base a
quest'ultima tendenza, bisognerà rimettere in piedi anche progetti
più specifici sulle donne. Le farò avere la relazione completa del
SERT su questo.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per i dati che mi ha
fornito. Sono rimasta però un po' spiazzata a sentire questi dati
sulle donne, non me li aspettavo, e sono anche molto preoccupata,
perché sappiamo che il ruolo della donna è molto importante nelle
famiglie e se si va verso questa strada, non so quale sarà il
futuro, è già incerto adesso, penso a cosa potrà succedere se la
società non interviene. Mi fa piacere che l'Assessore non ha
sottovalutato questo problema e che intende vedere quali progetti
si possono fare. Le chiedo se è possibile vederci in commissione,
coinvolgendo le altre strutture, fare sinergia sui servizi che ci
sono per le donne per capire cosa possiamo fare per andare contro
questo fenomeno, dare una mano e cercare di vedere di non
peggiorare la situazione. Non sottovalutiamolo, mettiamoci al
lavoro al più presto, perché tali dati ci devono far preoccupare
tutti. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK