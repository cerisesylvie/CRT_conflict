Consiglio Regionale della Valle d'Aosta - Oggetto del Consiglio n. 2283 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2283 del 22 ottobre 1986 - Resoconto
OGGETTO N. 2283/VIII - SITUAZIONE DELLA PASSATA STAGIONE DI
RISANAMENTO DEL BESTIAME ED INIZIATIVE PER EVITARE POSSIBILI ABUSI.
- (Interrogazione e interpellanza).
PRESIDENTE:
Se i proponenti non hanno obiezioni,
l'interrogazione iscritta all'oggetto n. 11, presentata dai
Consiglieri Millet e Mafrica, e l'interpellanza iscritta
all'oggetto n. 23 presentata dal Consigliere Pascale, vengono
discusse insieme, trattando lo stesso argomento.
Ne do lettura:
INTERROGAZIONE
Vista
la delibera di Giunta n. 4789 del 4
luglio 1986 concernente "Bonifica Sanitaria del bestiame -
Programma tecnico e modalità di attuazione per la campagna
1986/1987";
I sottoscritti Consiglieri regionali
INTERROGANO
l'Assessore regionale competente per conoscere:
1)
quanti capi di bestiame sono stati abbattuti nella
campagna di risanamento 1985/1986 e quale è stato l'ammontare
complessivo dell'indennizzo regionale in detta campagna;
2)
quale è stato l'ammontare complessivo del valore di
allevamento dei capi di bestiame abbattuti stimato dalla
Commissione regionale;
3)
quali sono i primi dati sui capi di bestiame, e
relativa percentuale sui capi esaminati, che risultano infetti o
dubbi dalla prove iniziate il 1° settembre 1986, nell'ambito della
campagna sanitaria del bestiame 1986/1987;
4)
quale è il giudizio della Giunta in merito
all'efficacia degli interventi finora attuati e quando si potranno
finalmente ottenere risultati soddisfacenti nella bonifica del
bestiame.
F.ti: R. Millet - D. Mafrica
INTERPELLANZA
Negli ultimi tempi, nonostante siano state disposte misure
profilattiche più restrittive ed attuati controlli più rigorosi, il
problema del risanamento del bestiame ha assunto nuovamente
risvolti preoccupanti.
Infatti la brucellosi, che era stata debellata tre anni fa,
sembra ricomparsa ed incide ufficialmente nella misura del 5%,
mentre non è migliorata la percentuale di abbattimenti per TBC,
sempre ferma intorno al 12%: complessivamente nella stagione
1985/1986 sarebbero stati abbattuti circa 7.000 bovini per una
spesa di 20 miliardi.
Tuttavia negli ambienti tecnici è diffuso il sospetto che tali
quantità non sempre corrispondono alla presenza di una effettiva
malattia, ma siano a volte effetto di accorgimenti fraudolenti
posti in essere in modo particolare da grossi commercianti di poco
scrupolo.
Pare infatti che esista un commercio clandestino di vaccini che
vengono iniettati su bestie sane al solo scopo di farle risultare
malate di brucellosi al momento del controllo veterinario e lucrare
pertanto i cospicui contributi regionali che sono di gran lunga
superiori al prezzo di libero mercato di una bestia sana.
Per quanto riguarda poi la TBC, è opinione diffusa che la causa
principale del diffondersi di questa malattia sia da ricercare nel
continuo commercio di queste bestie, attuato peraltro da persone
che non hanno né la qualifica, né le strutture idonee per tale
commercio, tant'è che la maggior parte degli abbattimenti avviene
proprio nelle stalle di questi grossi pseudo-agricoltori.
Alla luce di tali considerazioni e sottolineando il fatto che
tali strutture penalizzano anche sul piano dell'immagine le
migliaia di piccoli ed onesti agricoltori valdostani;
Il sottoscritto Consigliere regionale del gruppo
socialista
INTERPELLA
L'Assessore alla Sanità ed Assistenza Sociale al fine di
conoscere:
1) quali sono i dati precisi della stagione 1985-1986 per quanto
riguarda le percentuali di brucellosi e di TBC, la quantità di capi
abbattuti e la spesa complessiva sostenuta dall'Amministrazione
regionale;
2) se risultano veri i sospetti di un commercio clandestino di
vaccini per la brucellosi e quindi di frodi tentate o compiute ai
danni dell'Amministrazione regionale e se sono state effettuate
indagini in tale direzione;
3) se non ritiene opportuno, anche al fine di evitare tali
tentativi di frode, modificare la legislazione vigente nel senso di
diminuire l'entità del contributo per i bovini ammalati ed
abbattuti e di aumentare i contributi-premio per coloro che hanno
bestie sane e che in tal modo contribuiscono anche al miglioramento
della razza bovina;
4) quali iniziative intende assumere al fine di operare una
netta distinzione tra allevatori e commercianti, in termini
normativi, di strutture ed anche di accesso ai benefici
regionali.
F.to: L. Pascale
PRESIDENTE:
Ha chiesto di parlare il Consigliere Pascale
per illustrare l'interpellanza iscritta al n. 23 dell'ordine del
giorno, ne ha facoltà.
PASCALE (P.S.I.)
Bisogna anzitutto dare atto
all'Assessorato che negli ultimi tempi ha cercato di affrontare in
maniera più decisa e più concreta il problema del risanamento del
bestiame, e mi pare che la delibera 4789 del 4 luglio, che traccia
il programma per la campagna 1986/1987, prevedendo anche alcuni
accorgimenti nuovi rispetto al passato, sia un esempio di questi
sforzi da parte dell'Assessorato.
È anche vero però che risultati concreti di miglioramenti non se
ne sono ancora visti e se non vogliamo credere ad una sorta di
maledizione che ricade sul bestiame valdostano, penso che sia
legittimo il sospetto, che è sorto in alcuni ambienti del settore,
che alcuni meccanismi siano poco chiari. Ad esempio per la
brucellosi, questa malattia era stata debellata completamente tre
anni fa; oggi si dice che sia ricomparsa e che si attesti sul 4-5%.
Dati precisi non li ho e li chiedo, al primo punto
dell'interpellanza, all'Assessore, per quanto riguarda la campagna
precedente.
Si parla anche di un commercio clandestino di vaccini che
verrebbero iniettati da alcuni allevatori di pochi scrupoli su
bestie sane, allo scopo di farle risultare poi malate di brucellosi
allo atto del controllo; controllo che non riuscirebbe tecnicamente
a verificare se la malattia è insorta in seguito al risultato di
questa iniezione. Sono voci sulle quali chiedo conferma
all'Assessorato competente e il perchè di questo. Il nodo del
problema starebbe nel fatto che la bestia abbattuta riceve un
contributo di abbattimento che risulterebbe poi superiore a quello
che sarebbe il ricavato di questa bestia su un mercato di libera
concorrenza, per cui c'è una sorta di indifferenza da parte di
alcuni allevatori sul fatto di avere o no una bestia sana; anzi,
sembra quasi che ci sia più il vantaggio ad avere la bestia malata
ed abbattuta, che non quello di portare la bestia al mercato e
cercare di venderla ad un prezzo concorrenziale.
C'è poi la TBC. Credo che questa sia una delle poche Regioni
italiane a non avere dei miglioramenti in questo settore. Mi pare
che la percentuale sia sempre ferma sul 12%, ma in merito non ho
dei dati abbastanza precisi. Per quanto riguarda questa malattia,
sembra che il problema principale sia quello del commercio continuo
di questi capi di bestiame, nel senso che ci sono dei grossi
allevatori che di fatto non sarebbero tali, ma piuttosto dei
commercianti, che continuano a spostare queste bestie da una parte
all'altra, per cui la singola bestia malata, se tenuta dal piccolo
allevatore viene subito individuata, se commerciata e mescolata
alle altre, causa questo contagio. Esiste questo problema di
distinguere l'allevatore dal commerciante che mi pare fosse stato
individuato proprio in questa delibera da parte dell'Assessorato,
là dove al punto 14 parla di misure speciali per gli allevatori con
forte movimento di bestiame.
In questo punto si pongono delle restrizioni a questo commercio.
Chi ha un numero di capi bovini adulti inferiore a venticinque non
può sostituire più del 50% del bestiame presente, e chi ha un
numero di capi bovini superiore a venticinque non può sostituire
più del 30%. Mi pare che questa sia già una misura che va in quella
direzione, nel cercare cioè di separare il problema
dell'allevamento da quello del commercio attuato peraltro da
persone che non hanno le strutture idonee per fare questo
commercio. Ad esempio molto spesso essi non hanno le stalle di
sosta, mentre si parla in un altro punto che nelle stalle dei
commercianti dovranno essere attivati i locali di sosta separati
per gli animali infetti o sospetti. Però è una indicazione
generica, e forse sotto questo punto di vista si poteva essere più
rigorosi, si poteva fare di più.
Il problema principale credo sia quello dell'entità dei
contributi. Da una parte il contributo che viene dato per la bestia
abbattuta sarebbe superiore a quello che è il valore della bestia
in un libero mercato, dall'altra l'entità del contributo che viene
dato per coloro che hanno animali sani e che è fissato nella misura
di centomila lire per capo, mi sembra troppo poco. Bisognerebbe, a
mio avviso, incentivare di più gli allevatori a queste misure di
prevenzione, che consentono poi di migliorare la razza valdostana,
e bisognerebbe diminuire il contributo per l'abbattimento per
corresponsabilizzare l'allevatore, perchè ci sia anche da parte sua
un rischio se non rispetta quelle che sono le norme di
prevenzione.
Quindi, in questo senso, poniamo delle domande all'Assessorato
competente.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Cominciando dalla campagna 1986/87,
dobbiamo dire che questo anno ci sono state anche altre innovazioni
oltre a quelle che ha detto il Consigliere Pascale, e che a volte
non sono riportate sulla deliberazione in quanto sono implicite già
nel regolamento di veterinaria. Ci sono anche delle novità iniziate
già lo scorso anno, che stanno andando avanti quest'anno, che sono
la concomitanza delle prove diagnostiche per la tubercolosi e la
brucellosi, e l'anagrafe del bestiame.
Pertanto l'abbinamento di questo servizio ha portato a
differenziare l'inizio delle prove nelle diverse zone, anche per il
fatto che questo anno di comune accordo la Giunta, con il
Presidente della Giunta, si è detto che gli allevamenti devono
essere provati nel loro insieme, non pertanto come si verificava
nel passato, in cui una parte di bestiame veniva provato, eliminati
tutti i capi ammalati, dopo di che si reinseriva in questo
allevamento risanato del bestiame potenzialmente ancora malato, che
poi veniva riprovato una seconda volta.
Queste sono le novità che ritardano un po' il fatto delle prove
nel loro genere, ma che purtroppo anche dai calcoli e dai numeri
che abbiamo ora migliorano di poco quello che è l'andamento degli
altri anni.
Partendo da quelle che sono le risposte più facili da dare,
quelle numeriche, i capi abbattuti fino al 30.8.1986, cioè fino
alla fine campagna 1985/86, i capi sono stati 8.363. Gli indennizzi
corrisposti sono stati £. 17.901.110.520. Il valore complessivo fra
quanto dato dalla Regione e quanto percepito dalle ditte che hanno
pagato, è stato di £. 22.594.981.000.
I dati statistici della campagna attuale: i capi controllati
sono stati 9.468, i capi infetti per TBC 1.233, che è circa il 13%,
la brucellosi 283 capi, circa il 2%.
Capi dubbi da riesaminare una seconda volta il 4%; capi già
eliminati e già macellati, 878, corrispondenti al 9%.
Si chiede inoltre quali possono essere in seguito i risultati e
cosa ne pensa la Giunta regionale. Ribadiamo che c'è l'impegno
costante e soprattutto una grande collaborazione fra l'USL e il
servizio della veterinaria con gli allevatori, e non ci sono più
quelle diatribe che c'erano in passato. Una collaborazione ci viene
data continuamente anche dall'associazione degli allevatori,
collaborazione che ci porta a sperare che in un prossimo futuro ci
possano essere dei miglioramenti. Non sono in grado di dire oggi
quando e come verrà risolto definitivamente il problema.
Poi, quando si parla dei sospetti di commercializzazione che
possono provocare malattie tipo la brucellosi, diciamo che sospetti
ce ne possono essere e dicerie anche. È previsto, sempre nella
delibera fatta nel mese di luglio dalla Giunta regionale, un
maggior controllo per quegli animali affetti da brucellosi, in
quanto è vero che un animale, se trattato con il Buck19, può
reagire alla brucellosi, ma non si riesce a stabilire con prove di
laboratorio se questo animale è stato trattato, oppure se ha
effettivamente la brucellosi. L'unica soluzione è il prelievo o
della placenta dell'animale oppure dell'osso lungo del feto. Queste
prove sono state previste sulle delibere che vengono fatte, tanto è
vero che sono state date anche disposizioni all'ufficio di
veterinaria che in certi allevamenti in cui ci sia una percentuale
alta di malattie di brucellosi, questi controlli vengano fatti ed
analizzati in quelle parti dell'animale che potranno dirci se
veramente è brucellosi oppure no.
Per quanto concerne la diminuzione del contributo, dirò che le
Commissioni fanno i prezzi secondo l'andamento del mercato e delle
fiere. In effetti, inizialmente, prima che queste Commissioni si
mettano al lavoro, presenziano già alle fiere e prendono atto di
quello che è il valore di mercato. Non credo che il prezzo sia più
alto di quello che è l'andamento del mercato, a meno che non si
voglia raffrontare un animale di razza valdostana con un animale di
altra razza, perchè animali di altre razze a prezzi inferiori se ne
trovano, però con tutte le conseguenze che si possono avere
sull'allevamento in quanto si ottiene un animale meno resistente
alla montagna, meno produttivo in certe parti dell'anno.
A nostro avviso quindi diminuire il contributo vuol dire
limitare la produzione ancora del patrimonio zootecnico che c'è in
Valle d'Aosta, in quanto se l'allevatore dovesse essere lui a
rimetterci direttamente avendo degli animali infetti, molte di
queste stalle che ora esistono, scomparirebbero.
Una osservazione che mi ero segnata, ma che ha già fatto il
Consigliere Pascale, è che si cerca a questo punto di stabilire (e
vedremo con che tipi di sanzione) chi fa l'allevatore normale e chi
invece commercializza. per questo vengono presi dei dati e chi esce
da queste percentuali dovrà sopportare i provvedimenti che la
Giunta regionale intenderà adottare.
Voglio anche precisare, in quanto forse pochi lo sanno, che
continuamente la Giunta regionale prende dei provvedimenti nei
confronti di quegli allevatori che vengono sorpresi ad agire contro
il regolamento di veterinaria. Nella campagna 1983-84 sono stati
denunciati tredici allevamenti o proprietari di allevamenti,
nell'anno 1984-85 diciotto, nell'anno 1985-86 quattro, nell'anno
1986-87 ne abbiamo già uno.
PRESIDENTE:
Ha chiesto di parlare i Consigliere Millet,
ne ha facoltà.
MILLET (P.C.I.)
- Facciamo una iniziativa sulla questione
del risanamento perchè riteniamo che sia il settore più importante
dell'agricoltura in Valle d'Aosta. Dalla risposta dell'Assessore ci
accorgiamo che nonostante le iniziative e le modifiche che anche
noi riteniamo giuste, il problema non viene risolto. Se guardiamo
gli ultimi sei anni, a partire dalla campagna 1980-81 (più indietro
mi mancano i dati), vediamo che la percentuale è sempre superiore
al 10%. Se sommiamo i capi abbattuti in questi sei anni, ci
accorgiamo che ormai abbiamo superato il limite del parco bestiame
in Valle d'Aosta, cioè in questi sei anni abbiamo ammazzato un
numero di capi pari a quello di cui è dotato la Valle d'Aosta.
Questo pone un problema, e cioè che bisogna portare avanti altre
iniziative; è da vedere cosa si deve introdurre oltre a quelle che
già l'Assessore ha detto, che evidentemente risultano
insufficienti. Riteniamo che il fatto di aver portato il contributo
regionale alla differenza fra il costo di macellazione e quello
della valutazione, sia un principio importante. Il problema si può
porre sul fatto della valutazione, perchè l'Assessore diceva che la
valutazione fatta dalla Commissione è equa perchè tiene conto del
valore del bestiame in Valle d'Aosta.
Il problema è di verificare i capi acquistati fuori della Valle,
perchè per quelli acquistati in Valle si tiene conto della
valutazione che fa la Commissione. Qualcuno dice che la valutazione
della Commissione può 'derogare' un mercato perchè più si alza, più
aumenta il costo di acquisto, quindi per chi ha un capo abbattuto
in Valle d'Aosta e acquista il bestiame nella Regione, la
differenza è relativa. Il problema forse sta nello stabilire chi
acquista fuori Valle, e sono poche le persone che possono andare
fuori Valle ad acquistare della razza valdostana, perché mi sembra
che anche fuori Valle la razza valdostana esista.
Si pone il problema di ricercare chi sono queste persone, quando
acquistano, perchè posso dire, senza paura di essere smentito, che
il bestiame anche di razza valdostana acquistato fuori Valle, è
inferiore al bestiame allevato in Valle d'Aosta. Si possono fare
dei calcoli: ad esempio, basta un milione a capo moltiplicato per
un certo numero di capi, perchè si trovi alla fine dell'anno un
reddito di un certo tipo.
Chi fa degli abusi ricorrendo a mezzi quali quello che il
Consigliere Pascale denunciava, ha tutto l'interesse a continuare a
farli, perchè è conveniente ed è difficile da scoprire.
Su questo settore bisogna prendere atto che, nonostante gli
interventi, non siamo riusciti a portare dei rimedi a questo
problema, perchè siamo ormai anche questo anno a livelli del
13-15%. Suggerirei a questo punto di prendere in considerazione un
tipo di iniziativa un po' più radicale per risolvere il problema, e
non so se i provvedimenti di cui parlava l'Assessore saranno
sufficienti, anche se importanti.
Concludendo, vorrei sottolineare che nonostante gli interventi
che si fanno, non si risolve il problema. Inviterei anche a
verificare quella parte degli acquisti fatti fuori Valle, perchè
potrebbe essere uno di quei canali con cui chi vuol fare il furbo
in questo settore, riesce a guadagnare e quindi ha interesse che in
Valle d'Aosta sia sopravvalutato, o come qualcuno dice: equamente
valutato.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.) -
I dati che ha fornito l'Assessore sono
preoccupanti, perchè sono più ampi di quelle che erano le mie
previsioni: 8.363 capi abbattuti nella campagna precedente sono un
dato su cui riflettere. Così come bisogna riflettere sul fatto che
in fondo l'Assessore ha confermato che esistono dei sospetti su
queste brucellosi, tant'è che sono previste nella delibera dei
controlli molto più rigorosi. Direi che sarebbe importante
eliminare questi sospetti, denunciando un numero sempre maggiore di
allevatori, anche perchè questi pochi allevatori in definitiva
vanno a screditare l'immagine delle molte migliaia di piccoli
allevatori onesti della nostra Regione.
Ci sono delle misure nuove, come dicevo all'inizio, che vengono
attuate anche per la prima volta nella prossima campagna; ne
verificheremo l'efficacia, ma a mio avviso (lo dicevo fin d'ora) le
ritengo insufficienti. Si poteva attuarne altre, e insisto su quel
problema della valutazione del bestiame abbattuto e quindi sulla
entità dei contributi cui accennava prima il Consigliere
Millet.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK