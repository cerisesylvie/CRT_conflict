Consiglio Regionale della Valle d'Aosta - Oggetto del Consiglio n. 74 del 11 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 74 del 11 febbraio 1981 - Resoconto
OGGETTO N. 74/81 - INIZIATIVE PER LA FORMULAZIONE DI PROPOSTE
PER IL RIMBORSO AGLI ARTIGIANI ED AGLI IMPRENDITORI INTERRESSATI DI
QUOTE DELL'I.V.A.. (Approvazione di mozione)
Presidente
- Do lettura del testo della mozione
presentata dai Consiglieri Minuzzo e Viberti.
MOZIONE
Preso atto delle insoddisfacenti risposte avute nell'adunanza
del Consiglio regionale del 28 gennaio 1981, in merito
all'interpellanza con la quale si chiedeva all'Assessore, "tenuto
conto che il problema della diversa aliquota I.V.A. prevista nel
D.P.R. n. 897 del 30.12.1980 e nel D.L. n. 693 del 31.10.1980, in
particolare nell'art. 8, con i quali molte ditte artigiane che
operano nel settore dell'edilizia si trovano ad essere in credito
con l'Erario I.V.A. per diversi milioni", quali iniziative
intendesse prendere per porre rimedio a questo stato di cose che
possono avere grosse ripercussioni sulle aziende artigiane,
mettendo così ulteriormente in crisi la già fragile economia
valdostana;
Tenuto conto che, a più riprese, le categorie di artigiani e
imprenditori interessati al problema si sono riunite chiedendo un
intervento regionale per la risoluzione del problema;
Il Consiglio regionale
DELIBERA
di impegnare l'Assessore all'Industria, Commercio e
Artigianato, Guido Chabod, a:
1) prendere gli opportuni contatti con i Ministeri competenti
e i parlamentari valdostani al fine di avere tutti gli elementi
indispensabili alla formulazione di proposte valide per la
soluzione del problema di cui in premessa;
2) riferire nell'ultima adunanza consiliare di marzo 1981 le
risultanze di detti contatti.
Presidente
- Illustra la mozione il Consigliere Minuzzo,
ne ha facoltà.
Minuzzo (PSDI)
- Innanzitutto, come proponenti,
intenderemmo fare una precisazione nell'intestazione dell'oggetto
27, e cioè che non trattasi di rimborso I.V.A. agli artigiani,
bensì di rimborso I.V.A. agli artigiani ed agli imprenditori
interessati al problema, come chiaramente è detto nel testo della
mozione.
Abbiamo presentato questa mozione a causa della nostra
inesperienza; il Regolamento infatti prevede che un'interpellanza
possa essere trasformata in mozione, e a causa appunto della nostra
inesperienza non l'abbiamo fatto nella passata adunanza del
Consiglio.
Ci siamo dichiarati in quella sede insoddisfatti delle risposte
avute dall'Assessore in merito all'interpellanza presentata e
sottoscritta anche dal collega Viberti, soprattutto quando
l'Assessore ha detto che "non si può fare nulla perché la materia è
di competenza dello Stato". Noi ci rendiamo conto che questa
materia è di competenza dello Stato, però ci rendiamo anche conto
che non sempre e comunque si deve soggiacere a quelle che sono le
imposizioni statali. Abbiamo due parlamentari che rappresentano la
Valle d'Aosta nel Parlamento italiano; abbiamo già detto nella
passata adunanza consiliare che noi riteniamo che i nostri
parlamentari e la Giunta regionale possono prendere le opportune
iniziative per fa sì che si possa cercare di modificare un testo di
legge che chiaramente crea dei grossi problemi agli imprenditori
interessati a quanto specificato nella mozione.
In più chiediamo all'Assessore di riferire - mi sembra che
abbiamo dato un lasso di tempo abbastanza ampio - nell'ultima
adunanza consiliare del marzo 1981, per cui riteniamo che questa
mozione possa essere benissimo accolta dal Consiglio regionale.
Presidente
- È aperta la discussione sull'oggetto n.
27.
La parola al Presidente della Giunta, Mario Andrione.
Andrione (UV)
- Io vorrei ancora una volta esprimere il
mio stupore per un certo modo di presentare le cose. Il Consigliere
Minuzzo ha adesso spiegato che non è competenza di questo Consiglio
regionale il modificare le norme tributarie vigenti, ed è quello
che abbiamo detto dai banchi della Giunta la volta scorsa; però la
prima affermazione di questa mozione è:
"Preso atto che le
risposte date sono insoddisfacenti"
, e ci si chiede di dire che
è insoddisfacente quello che poi in fondo viene affermato, anche se
con parole differenti, dallo stesso Consigliere Minuzzo. Per cui
per prima cosa per votare questa mozione chiediamo che sia
stralciato il primo capoverso della medesima.
Seconda questione, che riguarda i parlamentari valdostani.
Crediamo che qualsiasi Consigliere, addirittura qualsiasi cittadino
possa rivolgersi ai parlamentari valdostani per avere da loro
informazioni su quanto si svolge in Parlamento. Per quanto riguarda
invece - se verrà accolta la mia proposta e voteremo la mozione -
il prendere gli opportuni contatti con i Ministeri competenti,
posso benissimo impegnarmi a richiedere ufficialmente al Ministro
delle Finanze una declaratoria relativa agli intendimenti del
Ministero e del Governo in materia di I.V.A. per l'artigianato e
alle possibilità che il Ministero competente proponga delle
modifiche in modo da non colpire in maniera ingiusta una certa
categoria. Posso impegnarmi a farlo personalmente, in modo da dare
una risposta che sia quella ufficiale del Ministero delle Finanze
in materia di imposizione tributaria.
Presidente
- Vi sono altri che chiedono la parola in sede
di discussione generale?
Sulla proposta del presidente della Giunta, visto che nessun
altro è iscritto a parlare e che nessuno chiede la parola, la
parola al Consigliere Minuzzo.
Minuzzo (PSDI)
- Per quanto riguarda lo stralcio proposto
dal Presidente della Giunta, personalmente non ho nessun problema,
perché quello che conta è il risultato, mentre la forma è un po'
meno importante. Lascio comunque al collega Viberti, co-firmatario
della mozione, la possibilità di esprimersi in merito.
Volevo solo fare una precisazione al Presidente della Giunta. Ho
detto chiaramente che noi ci siamo dichiarati insoddisfatti per la
risposta avuta, che diceva che la Regione non può far nulla. La
Regione non può far nulla nella misura in cui non vuol prendere
delle iniziative; se prende delle iniziative può darsi che possa
essere partecipe a un cambiamento di quelle che sono le norme
vigenti nello Stato italiano. Tutto lì.
Presidente -
Ha chiesto di parlare il Consigliere
Viberti, ne ha facoltà.
Viberti (DPROL)
- Non vale certo la pena di non far
votare una mozione come questa per attaccarsi a due frasi; tanto
l'insoddisfazione resta comunque rispetto a quanto risposto quel
giorno in Consiglio, e non solo l'insoddisfazione, ma anche un
ricordo poco felice, perché allora il Presidente della Giunta fece
delle affermazioni circa la normativa I.V.A. in campo europeo, che
già allora ritenemmo assolutamente false. E già allora pregammo il
Presidente della Giunta di far parlare la carta e non, come sempre,
di abbandonarsi a facili considerazioni che gli sono permesse dalla
conoscenza dei termini giuridici.
Di conseguenza ribadisco che l'insoddisfazione in
quell'occasione è stata presente, ma se condizione per vedere
intervenire in questo settore la Giunta è togliere quelle due
parole, non sono certo io ad avere delle difficoltà e, mi pare di
capire, neppure il mio collega. Di conseguenza personalmente
accetto lo stralcio del
"Preso atto della insoddisfacente
risposta".
Togliamo
"insoddisfacenti",
suggerisce il
collega:
"Preso atto delle risposte avute";
può andar bene?
Allora, signor Presidente, potremmo togliere la quarta parola
all'inizio della mozione - insoddisfacenti - e credo che non ci
siano altri problemi.
Presidente
- Ha chiesto di parlare il Presidente della
Giunta, Consigliere Andrione, ne ha facoltà.
Andrione (UV)
- Decisamente non riesco mai a formulare in
maniera abbastanza chiara il mio pensiero, e quindi chiedo scusa al
Consigliere Viberti. Io non metto in dubbio, e non mi permetterei
di mettere in dubbio, che il Consigliere Viberti sia insoddisfatto;
anzi mi dichiarerei insoddisfatto io qualora fosse soddisfatto lui.
Quello che ho messo in dubbio è l'opportunità di chiedere alla
maggioranza, in particolare alla Giunta regionale che ha dato
quelle risposte, di dichiararle, votando, insoddisfacenti. Mi
sembra leggermente paradossale, e mi sono permesso di dirlo.
Quindi, preso atto che il Consigliere Viberti è insoddisfatto,
prego il Consigliere Viberti di prendere atto che noi consideriamo
invece quelle dichiarazioni soddisfacenti.
Non è difficile, e non c'è bisogno di termini giuridici per
capirlo.
Presidente
- Dobbiamo solo concludere se togliere la
parola
"insoddisfacenti"
o meno; questo lo devono dire i
colleghi Minuzzo e Viberti.
Ha chiesto di parlare il Consigliere Viberti, ne ha facoltà.
Viberti (DPROL)
- Evidentemente il Presidente della
Giunta sta perdendo la memoria, perché non ha capito quello che io
ho detto. Io ho capito quello che ha detto lui, e infatti ripeto
che la mia insoddisfazione permane, e capisco benissimo che la
maggioranza non possa accettare di votare un documento del genere.
Io intendevo dire però che tutto il Consiglio dovrebbe essere
insoddisfatto di come il Presidente della Giunta continua a menare
per il naso i colleghi Consiglieri. Spero di essermi
definitivamente spiegato, perché la risposta del Presidente, che la
normativa I.V.A. sarebbe al 2% per scelta della CEE, è una panzana
grossa come una casa, ed è vergognoso che il Consiglio venga menato
per il naso in questo modo. Quindi la risposta era
insoddisfacente.
Presidente
- Poiché è chiusa la discussione generale e ci
sono dichiarazioni di voto, vorrei sapere esattamente da parte dei
proponenti se è cancellata la parola
"insoddisfacenti".
Il
testo del deliberato rimane uguale?
Do lettura della mozione iscritta all'oggetto n. 27, con la
cancellazione dal testo della quarta parola della prima riga, cioè:
"Preso atto delle risposte avute nell'adunanza del Consiglio
regionale..."
e la correzione del titolo richiesta dal
Consigliere proponente, cioè:
"Iniziative per la formulazione di
proposte per il rimborso agli artigiani ed agli imprenditori
interessati di quote dell'I.V.A.".
MOZIONE
Preso atto delle risposte avute nell'adunanza del Consiglio
regionale del 28 gennaio 1981, in merito alla interpellanza con la
quale si chiedeva all'Assessore, "tenuto conto che il problema
della diversa aliquota I.V.A. prevista nel D.P.R. 897 del
30.12.1980 e nel D.L. n. 693 del 31.10.1980, in particolare
nell'art. 8, con i quali molte ditte artigiane che operano nel
settore dell'edilizia si trovano ad essere in credito con l'Erario
I.V.A. per diversi milioni", quali iniziative intendesse prendere
per porre rimedio a questo stato di cose che possono avere grosse
ripercussioni sulle aziende artigiane, mettendo così ulteriormente
in crisi la già fragile economia valdostana;
Tenuto conto che, a più riprese le categorie di artigiani ed
imprenditori interessati al problema si sono riunite chiedendo un
intervento regionale per la risoluzione del problema;
Il Consiglio regionale
DELIBERA
di impegnare l'Assessore all'Industria, Commercio e
Artigianato, Guido Chabod, a:
1) prendere gli opportuni contatti con i Ministeri competenti
e i parlamentari valdostani al fine di avere tutti gli elementi
indispensabili alla formulazione di proposte valide per la
soluzione del problema di cui in premessa;
2) riferire nell'ultima adunanza consiliare di marzo 1981 le
risultanze di detti contatti.
Presidente
- Metto in approvazione la mozione.
Esito della votazione:
Presenti: 31
Votanti: 30
Astenuti: 1 (Consigliere Pedrini)
Favorevoli: 30
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK