Consiglio Regionale della Valle d'Aosta - Oggetto del Consiglio n. 1231 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1231 del 29 marzo 2000 - Resoconto
OGGETTO N. 1231/XI Approvazione del programma regionale di
previsione dei lavori pubblici per il triennio 2000/2002, ai sensi
del secondo comma dell'articolo 7 della L.R. 12/1996 e successive
modificazioni.
Deliberazione Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici", come modificata dalla
legge regionale 9 settembre 1999, n. 29, in particolare il Capo II
della stessa "Pianificazione e programmazione del ciclo dei lavori
pubblici" nel quale si stabilisce che il ciclo di realizzazione dei
lavori pubblici è strutturato in relazione alle fasi di
programmazione e di pianificazione, nonché di esecuzione dei lavori
necessari a soddisfare i bisogni identificati;
Atteso che l’Amministrazione regionale intende
dare completa attuazione alle disposizioni in materia di
programmazione della L.R. 12/1996 così come successivamente
modificata ed integrata;
Vista la deliberazione della Giunta regionale in data 10 gennaio
2000, n. 8, con cui sono state approvate le schede dei lavori e le
tabelle riepilogative, che costituiscono i modelli e la struttura
per la redazione dei documenti di programmazione dei lavori
pubblici per il triennio 2000-2002;
Considerato, inoltre, che, conformemente all'attribuzione delle
competenze di cui alla deliberazione della Giunta regionale n.
2642/1998 e successive modificazioni, è stato predisposto a cura
del Dipartimento Opere Pubbliche dell’Assessorato
Territorio, Ambiente e Opere Pubbliche, il programma regionale di
previsione dei lavori pubblici per il triennio 2000/2002 sulla base
di dati elaborati e trasmessi dalle competenti Direzioni e Servizi
che hanno così evidenziato, ponendole in correlazione con le
risorse finanziarie disponibili, interventi passibili di avvio
delle successive fasi attuative;
Visto, ai fini della verifica della sussistenza delle condizioni
di cui all’articolo 7, quinto comma, lett. a), e
all’articolo 38 della L.R. 12/1996 e successive
modificazioni ed integrazioni, che i documenti di programmazione
relativi al programma regionale di previsione per il triennio
2000/2002 individuano anche lavori locali di interesse regionale
per i quali sarà possibile dare attuazione nel corso del triennio
completando le fasi di progettazione;
Vista la relazione, allegata al programma regionale di
previsione per il triennio 2000/2002, che specifica le modalità di
attribuzione della priorità che consentono agli interventi di
trovare collocazione nel programma e definisce aspetti peculiari
del documento di programmazione;
Vista la lettera della Consulta Regionale
dell’Economia e del Lavoro in data 3 marzo 2000
prot. n. 03/CREL, recante: "Parere relativo al programma regionale
di previsione dei lavori pubblici per il triennio 2000/2002";
Richiamato il regolamento regionale 28 marzo 1994, n. 2
"Regolamento regionale per l’esecuzione di lavori,
provviste e servizi in economia", come modificato dal regolamento
regionale 5 dicembre 1995, n. 8;
Richiamato l’articolo 39 della L.R. 12/1996 e
successive modificazioni ed integrazioni, nel quale sono indicate
le attribuzioni di competenze relative alle attività connesse al
ciclo di realizzazione di lavori pubblici ed in particolare la
lett. c), comma secondo dell’articolo richiamato che
attribuisce al Consiglio regionale competenza
all’approvazione del programma regionale di
previsione;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Richiamata la deliberazione della Giunta regionale n. 25 in data
13 gennaio 2000 concernente l’approvazione del
bilancio di gestione per l’anno 2000 e per il
triennio 2000/2002, con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative;
Visto il parere favorevole rilasciato dal Coordinatore del
Dipartimento Opere Pubbliche dell’Assessorato
Territorio, Ambiente e Opere Pubbliche, ai sensi del combinato
disposto degli articoli 13, comma 1, lettera e) e 59, comma 2 della
legge regionale 23 ottobre 1995, n. 45, sulla legittimità della
presente deliberazione;
Visto il parere della III Commissione consiliare permanente;
Delibera
1) di approvare l’allegato programma regionale di
previsione dei lavori pubblici per il triennio 2000/2002;
2) di autorizzare la Giunta regionale a modificare il programma
regionale di previsione, di cui al punto 1, integrando il piano
regionale operativo dei lavori pubblici per l’anno
2000 con i lavori pubblici che per risultanze progettuali e per
opportunità acquisiscano i connotati di priorità, di cui
all’art. 8 della L.R. 12/1996, e conseguentemente ad
aggiornare il relativo piano finanziario, nei limiti della
disponibilità di spesa dei pertinenti capitoli.
Allegato
(Omissis)
Président
Sur le plan annuel des travaux publics la
III
ème
Commission a exprimé son avis favorable à la
majorité et la Conférence régionale pour l'économie et le travail a
également exprimé son avis avec remarques en date du 3 mars
2000.
La parole à l'Assesseur au territoire, à l'environnement et aux
ouvrages publics, Vallet.
Vallet (UV)
Per svolgere la relazione introduttiva a
questo importante documento, che è stato redatto sulla base di
quanto previsto dall'articolo 7 della legge n. 12/96, così come
abbiamo modificato con la legge n. 29/99.
Come era stato richiesto da più consiglieri nella discussione
del programma lavori dell'anno 1999, ho predisposto una relazione
illustrativa che è allegata al documento che è all'attenzione dei
consiglieri. Il documento si compone, oltre a quanto previsto
dall'articolo 7 della legge n. 12, di un elenco dei cosiddetti
"lavori avviati", intendendosi per lavori avviati quei lavori che
erano ricompresi nella programmazione del 1999 e che sono stati
deliberati dalla Giunta regionale per quanto riguarda l'avvio delle
procedure di appalto.
Sono ricompresi anche nei lavori avviati quegli interventi che,
pur essendo stati deliberati in anni precedenti, presentano ancora
impegni finanziari negli esercizi del 2000 e successivi.
Il documento contiene inoltre un'indicazione di opere definite
"opere in fase di studio" che sono da intendere come opere rispetto
alle quali siamo a fasi di progettazione diverse per le quali non
c'è al momento disponibilità finanziaria e rispetto alle quali,
quindi, abbiamo fatto scelte di priorità includendole nel programma
di previsione in quanto opere rispetto alle quali procederemo
comunque all'approfondimento e alla definizione delle fasi
progettuali per poterle inserire nei futuri documenti di
programmazione. Evidentemente, la programmazione dei lavori si
completa con il piano regionale operativo dell'anno 2000 che è
stato votato dalla Giunta regionale il 29 gennaio u.s..
Al fine di consentire una valutazione del grado di attendibilità
degli strumenti di programmazione approvati nel 1999, sotto
l'aspetto della loro effettiva concretizzazione e anche per
valutare l'efficienza e la produttività dei servizi responsabili
dei vari interventi, ho ritenuto utile fornire nella relazione il
quadro dello stato di attuazione della programmazione del 1999 e,
senza entrare adesso nel dettaglio che comunque i colleghi possono
ritrovare nella relazione, voglio evidenziare il giudizio che credo
di poter dare, che è quello di una valutazione complessivamente
positiva sul grado di attendibilità degli strumenti di
programmazione, soprattutto in relazione alla capacità di impegno e
di utilizzo delle risorse finanziarie.
È necessario ancora migliorare la gestione degli strumenti
programmatori, soprattutto in relazione all'esigenza di non
concentrare troppo negli ultimi mesi dell'anno l'approvazione della
maggior parte dei progetti e delle relative gare di appalto a
vantaggio da una parte della funzionalità degli uffici, ma anche
per facilitare le imprese che intendono partecipare alle gare.
Per ottenere questo risultato e quindi per diluire meglio
nell'arco dell'anno l'esecutività dei programmi, è necessario anche
pretendere il rispetto dei tempi previsti dai disciplinari di
incarico per le progettazioni e l'accorciamento dei tempi di esame
e di approvazione. È quindi necessario un miglioramento complessivo
che non riguarda esclusivamente i servizi dell'Amministrazione.
Un cenno voglio farlo anche all'attività concorsuale che nel
corso del 1999 non ha presentato problemi particolari consentendo,
quindi, l'aggiudicazione dei lavori programmati in maniera
certamente soddisfacente anche se il contenzioso relativo alle
procedure concorsuali è comunque ancora di un certo rilievo. Sulle
51 gare esperite nel primo semestre del 1999 sono stati presentati
6 ricorsi al TAR, 5 sono stati respinti nel merito, per il sesto al
momento non è stata accolta la richiesta di sospensiva. I responsi
quindi per il momento sempre favorevoli all'Amministrazione
consentono di esprimere un giudizio positivo sulla qualità delle
procedure concorsuali svolte. Questo sicuramente anche perché la
legge regionale n. 12/96, così come l'abbiamo modificata nel 1999,
si è dimostrata essere uno strumento affidabile che consentirà a
regime di conseguire i risultati di qualità attesi. Vale la pena
sottolineare come, in presenza di un quadro normativo statale in
continua evoluzione, il poter disporre di regole definite abbia
consentito di non rallentare l'attività concorsuale almeno per i
lavori che rientrano nella fascia di applicazione dell'Albo
regionale di preselezione.
Fatte queste sintetiche premesse di carattere generale, due
parole nel merito del documento: un cenno particolare credo che
meriti il discorso relativo alla manutenzione delle opere che era
uno degli aspetti messo in evidenza nella discussione dell'anno
scorso. La legge n. 12/96 attribuisce molta importanza alla
manutenzione delle opere pubbliche; viene introdotto il concetto di
manutenzione programmata da attuarsi attraverso la predisposizione
di piani di manutenzione. Nel programma di previsione per il
triennio 2000-2002 e nel piano operativo per il 2000 abbiamo
cercato di dare alla programmazione della manutenzione
un'impostazione più sistematica e più in armonia con quanto
previsto dall'articolo 12 della legge stessa. Per quanto riguarda
la viabilità, ad esempio, il programma è stato articolato in base
alle diverse tipologie manutentive di interventi programmabili e
finalizzati a mantenere nel tempo in buone condizioni il corpo
stradale e i relativi manufatti e ove possibile a migliorarne le
condizioni stesse, in particolare sotto l'aspetto della sicurezza
degli utenti della strada.
Per quanto riguarda invece gli interventi di manutenzione del
patrimonio immobiliare della Regione, distinti in interventi di
manutenzione ordinaria e straordinaria o di ristrutturazione, solo
i primi, cioè quelli di manutenzione ordinaria, sono riconducibili
alla disciplina prevista dall'articolo 18 della legge n. 12. Per
poter dare completa attuazione al suddetto articolo, la Direzione
opere edili sta predisponendo, anche attraverso l'affidamento di
incarichi esterni, i cosiddetti "piani di manutenzione dei vari
stabili", che consentiranno di definire con maggior dettaglio i
programmi regionali dei lavori di manutenzione futuri. Nel piano
operativo dell'anno in corso sono stati previsti gli interventi da
eseguire distinti per categorie di lavori e di edificio.
Passando rapidamente all'esame dei vari settori di interventi,
per quanto riguarda la sicurezza del territorio regionale dai
rischi idrogeologici, voglio evidenziare quelli che sono gli
obiettivi prioritari posti alla base della programmazione, che sono
evidentemente l'obiettivo di garantire un livello di sicurezza
adeguato sul territorio, conseguire ove possibile un recupero della
funzionalità dei sistemi naturali, il ripristino e la
riqualificazione delle caratteristiche ambientali del territorio,
il recupero delle aree fluviali a utilizzi ricreativi, raggiungere
condizioni di uso del suolo compatibili con le caratteristiche dei
sistemi idrografici e funzionali a conseguire effetti di
stabilizzazione e di consolidamento dei terreni e di riduzione dei
deflussi di piena.
Il documento di riferimento per la programmazione del settore è
costituito dal piano stralcio per l'assetto idrogeologico
predisposto dall'autorità di bacino del fiume Po ai sensi della
legge n. 183/89. In relazione sono stati evidenziati gli interventi
particolarmente rilevanti oltre ai quali è prevista un'intensa
attività manutentiva degli alvei e delle sponde dei corsi d'acqua
regionali allo scopo di preservare i manufatti esistenti e con
finalità di recupero ambientale e rinaturalizzazione delle
sponde.
Come evidenziato in relazione, oltre a quanto previsto nel
programma di previsione, credo vada ricordato in questo settore
quanto previsto dal piano lavori dei cantieri in economia diretta
gestiti dalla Direzione dei bacini montani.
Per quanto riguarda l'approvvigionamento idropotabile e la
tutela delle acque superficiali dall'inquinamento provenienti da
reflui civili, gli interventi inseriti nel programma rispettano i
criteri fissati dall'articolo 9 della legge n. 27/99 che disciplina
l'organizzazione del sistema idrico integrato.
Per quanto attiene invece alle infrastrutture viarie, gli
indirizzi programmatici assegnati hanno voluto privilegiare gli
interventi di riqualificazione del patrimonio esistente, in
particolare si è perseguita la sicurezza degli utenti e quindi il
miglioramento della qualità complessiva delle strutture viarie
senza dimenticare la necessità di conservare il più possibile il
patrimonio ambientale utilizzando tecniche progettuali mirate alla
costruzione di opere poco impattanti, di facile assimilazione, tali
da poter divenire entro poco tempo dalla loro ultimazione elementi
naturali del paesaggio.
In questo programma si è voluto dare particolare importanza ad
alcuni aspetti ritenuti prioritari, quali la messa in sicurezza dei
principali svincoli fra le strade statali e gli imbocchi delle
strade regionali, la protezione per la sicurezza della circolazione
viaria e delle strade regionali dalla caduta di valanghe e di frane
nonché l'adeguamento della carreggiata in corrispondenza degli
attraversamenti dei centri abitati con la realizzazione di
opportuni marciapiedi. È inoltre da rilevare che viene per la prima
volta inserita nella programmazione degli interventi una quota di
risorse da destinarsi al recupero ambientale e alla
riqualificazione dei reliquati stradali presenti lungo le
principali strade regionali, raccogliendo peraltro un suggerimento
venuto l'anno scorso in quest'aula.
Fra le opere edilizie sono inseriti importanti interventi che
riguardano sia lavori di recupero e ristrutturazione di edifici
esistenti, sia interventi di nuova costruzione. Per ciascun settore
gli interventi sono riconducibili alla programmazione dei singoli
settori a cui si fa rinvio.
Per la prima volta sono contenuti nel programma di previsione
anche gli interventi del settore agricolo valutati di rilevante
importanza per l'agricoltura che vengono eseguiti direttamente
dalle strutture competenti dell'Assessorato dell'agricoltura e
risorse naturali.
Due parole per quanto riguarda l'aspetto finanziario del
programma: mentre il piano operativo del 2000 presenta interamente
la copertura finanziaria, per quanto riguarda il programma di
previsione, contenendo questo anche interventi che si avvieranno
solo a partire dal 2002 e si protrarranno alcuni anche negli anni
successivi, è evidente che questo non è interamente finanziato;
occorrerà quindi dare copertura con gli esercizi successivi a
quello del 2002. Inoltre, tenuto conto che per alcuni interventi
siamo solo nella fase di redazione della progettazione preliminare,
potrebbero esserci con la definizione delle successive fasi di
progettazione degli scollamenti fra le attuali previsioni di spesa
e il costo definitivo dell'opera.
In relazione ancora alla problematica relativa al troppo
frequente scollamento fra le previsioni iniziali di spesa e il
costo effettivo dell'opera è intenzione della Giunta regionale
fissare a priori, al momento cioè del conferimento dell'incarico di
progettazione, evidentemente sulla base di indicazioni parametriche
determinate dagli uffici, il budget all'interno del quale il
professionista incaricato della progettazione dovrà contenere il
costo dell'opera.
In conclusione, ricordo che è stato fornito dal CREL il
prescritto parere che contiene delle osservazioni rispetto alle
quali evidentemente presteremo la dovuta attenzione.
Sono e siamo con i colleghi di Giunta a disposizione dei
colleghi se riterranno di necessitare di ulteriori chiarimenti.
Président
La parole à la Conseillère Squarzino
Secondina.
Squarzino (PVA-cU)
Dalla relazione svolta dall'Assessore
emerge con molta chiarezza che, rispetto all'anno scorso, c'è una
maggiore informazione che viene data a chi legge il piano, a chi lo
osserva, a chi si accosta alle decisioni che vengono prese. È molto
utile aver individuato un momento in cui si fa il resoconto dei
lavori e poi aver distinto le opere programmate in tre livelli
diversi a seconda della scansione della loro attuazione.
Probabilmente l'attivazione dell'Osservatorio dei lavori,
previsto dalla legge, lo consente; abbiamo visto che in questi mesi
sono stati forniti i primi dati dell'Osservatorio anche se non sono
ancora completi come la legge lo chiede.
Analizzando la valutazione che è stata fatta nel resoconto dei
lavori del 1999, emergono alcuni problemi che l'Assessore ha già
individuato e che mi sembra si possono poi tradurre in buone
prassi, cioè in buoni comportamenti dell'Amministrazione per
evitare che si verifichino alcuni inconvenienti.
Ci sono però anche altri problemi che emergono analizzando
alcuni casi specifici e che intendo presentare, incoraggiata dal
fatto che questo Assessorato ascolta le proposte. Alcuni
suggerimenti da noi formulati l'anno scorso in sede di discussione
del piano e anche durante l'anno sono stati recepiti, pertanto sono
più fiduciosa nel fare osservazioni e nel porre problemi.
Mi soffermo sui motivi per cui non risultano avviati una serie
di interventi: per esempio a pagina 2, nell'intervento denominato
T3 non è più stato realizzato un tratto di adduzione e
distribuzione dell'acquedotto del Comune di Aosta perché tale
Comune ha comunicato di non essere più interessato a tale
intervento, avendo optato per un'altra soluzione. Da qui sorge una
domanda: il progetto primitivo, quello che era stato inserito nel
piano, era stato approvato, ed era stato motivato nelle proprie
decisioni? Quando è stato approvato il progetto, ci sono stati
degli interventi di tipo finanziario? E ancora: perché è cambiato
il progetto, come mai? Terza domanda: questa situazione per cui i
comuni cambiano i progetti, è frequente oppure è rara? Infine, è
possibile prevenire questo limite nella programmazione?
Ho preso questo come un esempio proprio per capire se dalla
vicenda di questo progetto si possano evidenziare delle buone
prassi per il futuro e per altri progetti.
Ancora è interessante capire come mai ci sono sovente degli
aumenti di costo. Prendo come esempio, a riferimento il progetto
B6. Nel corso della programmazione molte volte i costi aumentano
notevolmente superando il costo inizialmente previsto, tanto che
non è neanche stato avviato il progetto; anche qui si tratta di
capire come avviene la valutazione dei costi e delle opere quando
sono inseriti in un progetto.
Altri progetti risultano presentare molti ritardi e anche il non
rispetto dei tempi.
Su questi tre punti credo che valga la pena di riflettere.
Un quarto punto su cui vale la pena di riflettere è per esempio
quello esemplificato dal progetto T1, in cui c'è stata una
rimodifica del progetto rispetto a proposte nuove presentate dal
VIA; si tratta dei lavori di risistemazione idraulica del torrente
Marmore. Mi chiedo chi è che ha presentato il progetto precedente?
Chi dà le indicazioni sulle modalità con cui vanno attivate le
sistemazioni idrauliche? Questi sono alcuni problemi che emergono
ancora dall'analisi dei lavori dell'anno precedente.
Passando all'elenco delle diverse opere distribuite secondo il
livello di attuazione, ovvero quelle avviate, quelle nel programma
e quelle dell'allegato A che sono allo studio, direi che c'è un
elemento positivo nel piano, nel senso che questo elenco di opere è
preceduto dall'indicazione delle fonti da cui trarre gli elementi
per individuare le priorità e i criteri con cui lavorare. Noto che
mancano almeno due piani; qui si parla del piano stralcio per
l'assetto idrogeologico, del catasto dinamico dei torrenti, degli
studi preparatori al PTP, non si dice nulla per quanto riguarda i
piani a cui comunque si fa riferimento, per esempio ai piani
dell'edilizia scolastica, ai piani della sanità, a un piano di
edifici pubblici.
Ogni anno vediamo inseriti degli edifici pubblici che vanno
mantenuti e ristrutturati, ma non si capisce bene in base a quale
priorità vengono inseriti ad un livello di programmazione o ad un
altro livello di programmazione. Direi che questo andrebbe chiarito
meglio perché, nonostante tutto questo sforzo di programmazione,
non sono sempre chiare le linee politiche che suggeriscono le
scelte di fondo. E faccio un esempio su un settore che conosco
abbastanza bene, che è quello della sanità: in ambito sanitario
viene inserito quello che si chiama il progetto di realizzazione
degli ambulatori di endoscopia presso il Presidio ospedaliero di
Viale Ginevra, mentre altri progetti, che pur tuttavia erano stati
presentati tempo fa come ugualmente importanti, vengono a questo
punto invece passati nell'allegato A, cioè nell'elenco delle opere
allo studio e guarda caso, e questo secondo me è molto grave,
proprio in questo settore viene privilegiato l'intervento nella
struttura ospedaliera di viale Ginevra e vengono messi nel limbo,
in attesa di tempi migliori, dei progetti che vanno nell'ottica di
dare un servizio alle persone con maggiori difficoltà.
Faccio due esempi che sono elencati a pagina 215, dove fra gli
interventi in fase di studio c'è la ristrutturazione del fabbricato
dell'ex Maternità, in cui sono previsti una RSA e per la
realizzazione di cure palliative, un hospice. Queste due opere,
entrambe previste all'ex Maternità, sono state stralciate dal piano
complessivo dell'edilizia sanitaria e i soldi previsti per questi
interventi sono stati utilizzati diversamente.
Ho fatto questo esempio per dire che, al di là delle opere
catalogate in caselle diverse, ci sono delle scelte politiche ben
precise che non vengono evidenziate e che denotano una carenza
rispetto alle motivazioni delle scelte.
Scorrendo l'elenco delle opere e delle finalità che vengono
individuate mi soffermo su una finalità ricordata anche
dall'Assessore, quella relativa all'attività manutentiva degli
alvei, delle sponde e dei corsi d'acqua regionali allo scopo di
preservare i manufatti esistenti con finalità di recupero
ambientale e rinaturalizzazione delle sponde. Mi soffermo su questo
termine, ovvero "rinaturalizzazione delle sponde", perché questo
significa che queste sponde non sono più naturali, ma che su queste
sponde si è intervenuti nel passato con costi notevoli per
sistemarle, non secondo le tecniche odierne di maggiore attenzione
all'ambiente, ma con manufatti di massi e cemento che non
rispettano l'ambiente e che rendono pericoloso lo stesso torrente
in caso di aumento improvviso della portata d'acqua.
Va infatti posto il problema di come, se non si è attenti nel
momento in cui si fanno delle scelte anche di tipo tecnico, si
rischia di dilapidare del denaro pubblico perché, prima, si
interviene per anni in un certo modo e poi su questa stessa
tipologia di opere, che come Regione abbiamo fatto, reinterveniamo
con risistemazioni che sono esattamente l'opposto.
Si tratta di un problema di costi; si tratta del problema della
tipologia di opere che vengono decise, perché molte volte siamo di
fronte a scelte tecniche e architettoniche che prevedono dei costi
esagerati per il tipo di materiale che viene usato. Volevo pertanto
sapere, rispetto a questi tipi di scelte, se c'è la possibilità da
parte dell'Assessorato di intervenire preventivamente.
Un'ultima osservazione: se scorriamo con un mimino di attenzione
i vari capitoli di spesa, i vari settori che sono stati
individuati, rispetto all'anno scorso non trovo grandi diversità,
soprattutto non trovo variazioni rispetto al peso enorme che hanno
tutti gli interventi relativi alla viabilità rispetto a tutti gli
altri settori. Su una spesa di 390 miliardi in un triennio, 127
miliardi, equivalenti ad un terzo, è solo per le strade, quindi
direi che c'è ancora questa scelta di interventi pesanti sul
territorio. Invece, nonostante siano leggermente aumentati
complessivamente i finanziamenti per il territorio e l'ambiente,
rilevo che per quanto riguarda il sistema idrico e tutto il sistema
delle acque reflue, siamo ancora molto indietro, nel senso che non
possiamo dire che siamo in grado nel giro di quattro o cinque anni
di restituire pulite alla Dora le acque che abbiamo preso dalla
Dora e da altri torrenti, per tutto quello di cui abbiamo bisogno
per la nostra vita quotidiana. Direi che questo è un elemento
abbastanza negativo anche per quel che riguarda l'immagine di
offerta turistica che vogliamo dare.
Abbiamo ancora acque che non sono depurate nella loro
completezza; abbiamo una qualità dell'acqua che non è ancora
accettabile nel suo complesso e su questo credo che vadano fatte
delle scelte molto più impegnative, altrimenti a fronte delle buone
intenzioni del piano, nella pratica le scelte di fondo rimangono
ancora sempre incentrate su interventi pesanti, interventi che sono
chiamati, sì, di qualificazione, ma che molte volte hanno solo
l'effetto di cementificare e di aumentare ulteriormente la
superficie di strade che percorrono la nostra Valle.
Président
La parole au Conseiller Cerise.
Cerise (UV)
Dirò subito che ho apprezzato molto il modo
come è stato presentato questo programma dei lavori sia per quanto
riguarda la leggibilità del documento, sia per i suoi contenuti.
Credo che sia stato fatto uno sforzo notevole per dare a tutto
l'impianto un indirizzo programmatorio estremamente produttivo
proprio agli effetti di come si dovrà sviluppare nel futuro questa
serie di interventi.
È un piano che sottolinea molto bene una certa continuità
nell'azione e quelle riflessioni che ha fatto la Consigliera
Squarzino in merito ad alcuni interventi che erano stati
programmati nel passato, ma che non andranno avanti, ebbene, se
questo è avvenuto a seguito di un'analisi, credo che l'averlo messo
in evidenza in questo contesto sia un fatto che va nell'ottica di
aumentare la trasparenza e la bontà del documento.
Detto questo, volevo fare solo un sollecito all'Assessore per
quanto riguarda gli interventi sulle aste fluviali e torrentizie.
Non mi pare di avere visto ultimamente dei grandi mutamenti nei
modi di intervenire sulle opere di regimazione, ma anche per un
semplice motivo e cioè su regimi fluviali e torrentizi come i
nostri le possibilità tecniche di intervento sono modeste.
Facciamo attenzione a quando si parla di portare in Valle
d'Aosta dei modelli di intervento che si adottano in altri paesi;
io lo apprezzo, ma ricordo che lì si lavora con pendenze del 2,5 o
del 3 o del 4 percento, mentre noi lavoriamo su aste torrentizie e
fluviali che a volte hanno delle pendenze che superano
abbondantemente il 25-30 percento.
Mi permetto di fare una annotazione più da un punto di vista
tecnico che politico; stiamo attenti perché c'è un cambiamento in
atto nei deflussi di piena che diventano sempre più di tipo a lava
torrentizia rispetto a quanto avveniva in passato quando il
deflusso era caratterizzato da un forte contenuto di acqua. Questo
avviene perché c'è stato un innalzamento delle piogge, abbiamo
precipitazioni che a differenza del passato si verificano in certi
periodi a 3.000 metri, incocciano sulle morene per cui abbiamo già
a 2.000 metri degli apporti solidi notevoli. Se si vuole arginare
questi eventi, la tecnica dell'ingegneria naturalistica, così come
semplicisticamente viene chiamata questa tecnica un po' meno
impattante, non dà delle risposte di tipo efficiente.
Vero è che viceversa si stanno facendo degli interventi laddove
si parla di rinaturalizzazione che non interpreto come demolizione
di quello che c'era prima e ricostruzione con nuove tecnologie, ma
semplicemente si fanno degli interventi che consentono di
impiantarvi della vegetazione e di dare degli effetti di
mascheramento utili anche per la biologizzazione del contesto.
Un passo avanti mi permetto, Assessore, di sollecitarlo
soprattutto per quanto riguarda l'asta fluviale perché, una volta
fatti gli interventi, si cerchi di dare, se possibile, al letto del
fiume una sua caratterizzazione naturale. Ho visto che sono già
stati fatti dei tentativi in bassa Valle, mi pare a Montjovet,
adesso il punto esatto non lo ricordo, mettendo dei massi per
cercare di interrompere i correntoni e ritengo che sia un
intervento apprezzabile. Credo che forse vada perfezionato magari
aumentando la dimensione dei massi e seguendo uno schema che sia
più scientifico e tecnico che non solo di tipo emotivo o per poter
dire che si è fatto l'intervento.
Dico questo perché credo che sia opportuno, e non solo dal punto
di vista paesaggistico, consentire il ripristino di certi
ecosistemi acquatici aumentando in questo modo il plus valore
dell'offerta che si può avere nel settore turistico e la fruizione
stessa dei corsi d'acqua anche per quanto riguarda altre categorie
che non siano solo quelle che hanno un approccio di tipo
estetico.
Président
La parole à la Conseillère Squarzino Secondina
pour deuxième intervention.
Squarzino (PVA-cU)
Chiedo scusa, ma avevo dimenticato di
sottoporre all'Assessore due questioni che vedo riportate dal
parere del CREL: mi riferisco ai punti b) e c) della seconda
pagina, laddove si sottolinea come "la realizzazione di strutture
di interesse pubblico dovrebbe essere valutata attentamente anche
in funzione della loro successiva gestione con i relativi costi
finanziari"; l'altra osservazione è relativa al punto dove si dice
che "la fase esecutiva degli interventi richiederà da parte dei
comuni il tempestivo adattamento dei piani regolatori alla legge
regionale relativa al piano territoriale e paesistico".
Condividendo queste due osservazioni volevo sapere
dall'Assessore che tipo di valutazione dà al riguardo.
Président
Si personne d'autre ne souhaite intervenir, je
ferme la discussion générale.
La parole à l'Assesseur au territoire, à l'environnement et aux
ouvrages publics, Vallet.
Vallet (UV)
Ringrazio i Consiglieri che sono intervenuti
ai quali cercherò di fornire rapide risposte.
Le problematiche evidenziate dalla Consigliera Squarzino in
ordine alla questione generale della programmazione delle opere
sono insite nel fatto che la programmazione presenta delle
difficoltà e dei limiti; è una pratica rispetto alla quale
cerchiamo di approcciarci con la maggiore precisione possibile
cercando di apportare strada facendo i correttivi che vengono fuori
proprio dagli aspetti negativi che vengono evidenziati non solo in
sede di discussione in quest'aula, ma nella pratica corrente da
parte anche delle strutture dell'Amministrazione. Rispetto a questa
problematica la Consigliera stessa ha dato atto dei miglioramenti
che stiamo facendo. Ripeto, teniamo conto del fatto che la maggiore
precisione rispetto a questo tipo di attività è difficilmente
raggiungibile, tenuto conto delle obiettive difficoltà e della
complessità generale del settore all'interno del quale
operiamo.
Con riferimento alle problematiche evidenziate, l'aumento dei
costi rispetto alle previsioni, il maggior rispetto dei tempi sono
questioni che ho già evidenziato in relazione e nei cui confronti
ho già fornito, anche se in modo parziale, me ne rendo conto, delle
risposte. Ripeto, sono affinamenti che si rendono necessari e sono
cose rispetto alle quali ci atteggiamo con sempre maggiore
attenzione.
Rispetto alla tipologia di alcune opere e rispetto ad esempio
all'osservazione relativa al progetto riguardante la regimazione
idraulica del Marmore, in particolare la domanda su chi ha fatto
quel progetto, teniamo conto che stiamo realizzando dei progetti
che hanno avuto stesura anche dieci anni fa, progetti che dal punto
di vista della tipologia a volte presentano caratteristiche che
oggi sono superate per l'evoluzione stessa delle tecniche. In modo
particolare nel settore della viabilità o nel settore della
regimazione idraulica l'approccio di tipo progettuale è oggi
diverso rispetto a dieci anni fa e credo di poter dire che
l'approccio è diverso, ma sicuramente in senso positivo e
favorevole rispetto a una maggior ricercata inseribilità delle
opere nel contesto ambientale.
Per quanto riguarda la poca consistenza delle opere relative al
settore del sistema idrico e della depurazione, qui è opportuno
fare riferimento alle competenze dell'Amministrazione regionale da
una parte e degli enti locali dall'altra, che rispetto a questa
problematica hanno loro la competenza di programmare e di
progettare la realizzazione delle opere. L'Amministrazione
regionale è competente, questo sì, se le opere hanno determinate
caratteristiche e rispondono a determinati requisiti; ne cito uno
per tutti: l'intercomunalità rispetto agli acquedotti, in base
anche a quanto stabilito dalla legge che istituisce il sistema
idrico integrato. Essa finanzia la realizzazione di queste opere,
che però sono progettate dagli enti locali.
Mi permetto di correggere il giudizio che la Consigliera
Squarzino ha dato sulla qualità delle acque della Regione Valle
d'Aosta. Il fatto che non sia completata la rete dei depuratori non
si traduce direttamente in una cattiva qualità delle acque. Invito
la Consigliera a leggere il rapporto annuale dell'ARPA sulla
qualità dei corsi d'acqua della Regione Valle d'Aosta perché avrà
la possibilità di valutare che mai si scende al di sotto della
qualifica sufficiente, ma che per quasi tutti e in quasi tutti i
tratti dei nostri torrenti la qualifica è buono o ottimo.
Per quanto riguarda i costi di gestione delle opere che andiamo
a realizzare, anche questa è una discussione vecchia. È un
argomento rispetto al quale oggi c'è maggior attenzione rispetto a
quella che c'era anni fa, questo in relazione non a meriti
particolari nostri o degli amministratori attuali, ma in relazione
al fatto che la minor disponibilità di risorse dei nostri bilanci,
non solo del bilancio regionale, ma anche dei bilanci delle
amministrazioni comunali, impone a tutti gli amministratori a tutti
i livelli scelte oculate e attente rispetto alla realizzazione e
rispetto al dimensionamento di certe opere; problemi questi che
forse ci siamo posti in modo un po' superficiale in passato.
Per quanto riguarda la programmazione dei singoli settori,
evidentemente il piano lavori recepisce la programmazione dei
singoli settori, quindi per quanto riguarda la sanità inviterei il
collega Vicquéry a fornire direttamente alcune risposte.
Per quanto concerne il richiamo giusto fatto dal Consigliere
Cerise in relazione agli interventi sulle aste fluviali, ci
rendiamo conto che è necessario porre molta attenzione a conciliare
le esigenze complessive non solo di chi opera all'interno dei corsi
d'acqua, ma anche di chi rispetto ai corsi d'acqua ha interessi di
svago o anche solo interessi rispetto alla questione
paesaggistica.
Stiamo mettendo a punto un protocollo in collaborazione con il
Consorzio pesca per definire modalità e tempi per gli interventi da
eseguire in alveo. Sono esigenze abbastanza difficilmente
conciliabili perché i lavori di manutenzione o di realizzazione di
protezione lungo le sponde e i lavori di prelievo e pulizia degli
alvei vanno fatti quando non c'è acqua, cioè nei periodi del tardo
autunno o nei mesi invernali che sono proprio i periodi nei quali
si fa più delicata la questione per quanto riguarda la riproduzione
dei pesci perché sono momenti nei quali è più necessario lasciare
tranquillo l'alveo.
Ripeto, stiamo mettendo a punto un protocollo in modo che, con
una puntuale organizzazione e una puntuale informazione rispetto
alle attività nostre e alle attività del Consorzio si possano fare
le cose senza creare problemi a nessuno.
Condivido pienamente l'osservazione rispetto all'esigenza di
intervenire con criteri che rispettino sempre di più o che cerchino
di restituire sempre di più aspetti di naturalità agli alvei dopo
gli interventi. Si tratta di semplicissimi accorgimenti che costano
molto poco a dire la verità e che a maggior ragione è importante
tenere in considerazione e realizzare.
Ancora una questione, stavo dimenticando, in relazione al parere
del CREL. Sui costi di gestione ho già detto, per quanto riguarda
la compatibilità degli interventi programmati rispetto alle
previsioni dei piani regolatori generali e di conseguenza il piano
territoriale paesistico, è evidente che di questo bisogna farsi
carico e di questo ci si fa carico comunque ogni volta che si
affronta l'iter amministrativo per ottenere le autorizzazioni
necessarie ad eseguire le opere.
Si dà atto che, dalle ore 18,18, presiede il Vicepresidente
La Torre.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Per precisare che non c'è nessuna
interpretazione di tipo soggettivo riguardo alla programmazione di
interventi che la Giunta regionale decide.
L'Assessore Vicquéry che propone in questo caso questa
programmazione sugli interventi di edilizia sanitaria in Valle
d'Aosta e la Giunta regionale non hanno un interesse specifico
personale quasi insistente di portare avanti, non si sa per quali
motivi, interventi ospedalieri piuttosto che interventi
territoriali.
Semplicemente si prende atto di necessità che sono necessità più
volte ribadite da migliaia di dializzati e trapiantati in Valle
d'Aosta che da anni chiedono l'ampliamento del cosiddetto
"triangolo" che sta per essere approvato dagli organi competenti
comunali.
Il triangolo è nella programmazione perché è un intervento
urgentissimo, necessario e già autorizzato dal Comune di Aosta a
livello volumetrico anni fa e oggetto adesso di una variante in
corso d'opera in Commissione edilizia comunale per le necessità
nuove che sono nate.
L'ex Maternità non è inserita solo perché allo stato dell'arte
quella struttura è solo a livello di progetto preliminare dopo
innumerevoli vicissitudini legate al piano urbanistico del Comune
di Aosta che come è noto è stato approvato solo di recente e che
solo dopo l'approvazione ci dà la possibilità di passare alla fase
del progetto esecutivo.
Per quanto riguarda la RSA e l'hospice, la Consigliera sa
benissimo che non più di 15 giorni fa è stato approvato un decreto
del Ministro della sanità concernente il finanziamento degli
hospice per ogni regione d'Italia, fra cui la Valle d'Aosta per un
importo di circa 1.100 milioni e che abbiamo 90 giorni di tempo per
presentare una proposta operativa.
Stiamo valutando il tutto, vedremo dove inserire, ma l'hospice
che era previsto a livello di progetto di massima, di progetto
preliminare nell'ex Maternità, è tutt'altra cosa rispetto
all'hospice definito dal decreto del Ministro della sanità, sono
due cose distinte che non vanno confuse.
Pertanto vorrei invitare la Consigliera Squarzino ad evitare per
l'ennesima volta di pensare che ci siano sempre e comunque degli
arrière-pensées, su tutto ciò che si fa e su tutto ciò che si
propone.
Presidente
Se nessuno chiede la parola per dichiarazione
di voto, pongo in votazione il punto 27 con una votazione
unica:
Consiglieri presenti: 29
Votanti e favorevoli: 22
Astenuti: 7 (Comé, Curtaz, Frassy, Lanièce, Marguerettaz,
Squarzino Secondina, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK