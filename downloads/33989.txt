Consiglio Regionale della Valle d'Aosta - Oggetto del Consiglio n. 1958 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1958 del 21 settembre 2011 - Resoconto
OGGETTO N. 1958/XIII - Interpellanza: "Valutazioni in ordine
alla pronuncia dell'Autorità Garante della Concorrenza e del
Mercato sull'acquisizione delle società Deval e Vallenergie da
parte di CVA".
Interpellanza
Il gruppo Alpe ha interpellato nel mese di luglio di
quest'anno il Presidente della Regione in merito al procedimento
aperto dall'Autorità Garante della Concorrenza e del Mercato
sull'acquisizione, da parte di CVA (Compagnia Valdostana delle
Acque), del 51 percento delle Società Deval e Vallenergie detenute
da Enel.
Nel rispondere in Consiglio in merito all'eventualità che i
rilievi mossi da vari operatori del mercato - fortemente
preoccupati dalla creazione di un operatore verticalmente integrato
in tutta la filiera del settore elettrico, tale da costituire una
posizione di mercato privilegiata e pressoché monopolistica,
capeggiata da CVA - fossero accolti dall'Autorità, il Presidente
della Regione aveva esplicitamente affermato che "il diniego
dell'autorizzazione all'operazione nel suo complesso (...) è
difficilmente ipotizzabile", ma che in ogni caso ci si sarebbe
adeguati alle direttive impartite dall'AGCM.
Avendo appreso nell'agosto scorso che quanto ritenuto
'difficilmente ipotizzabile' si è invece "concretamente
verificato", ossia che l'Autorità garante ha effettivamente
considerato che "alla luce delle considerazioni svolte sulla
struttura ed il funzionamento dei mercati della vendita di energia
elettrica ai clienti domestici e non domestici in bassa tensione
della Valle d'Aosta, è possibile concludere che essi risultano
caratterizzati dalla presenza di barriere di tipo localistico e
normativo che tendono a ridurne la contendibilità, in particolare
per operatori attivi a livello nazionale" e che "in tale contesto,
l'operazione in quanto suscettibile di costituire, attraverso
l'acquisizione di Vallenergie da parte di CVA, una posizione
dominante tale da ridurre o eliminare in modo sostanziale e
durevole la concorrenza nei mercati della vendita al dettaglio di
elettricità ai clienti domestici e non domestici connessi in bassa
tensione in Val d'Aosta, non può essere autorizzata".
I sottoscritti Consiglieri regionali
Interpellano
il Presidente della Regione per sapere:
1) quali valutazioni esprime la Giunta regionale in ordine
alla pronuncia dell'Autorità Garante della Concorrenza e del
Mercato riguardante l'acquisizione Deval-Vallenergie da parte di
CVA;
2) a quali conclusioni siano giunti gli annunciati
approfondimenti sulle nuove modalità tecniche e applicative dello
sconto sulla componente elettrica sulla base delle quali l'Autorità
ha espresso la propria censura;
3) se i provvedimenti di modificazione già annunciati
rispetto al meccanismo di sconto in essere avranno forma di legge o
di semplice atto amministrativo;
4) se il governo regionale intende perseguire ulteriormente,
e in che tempi, il disegno di una concentrazione verticale del
settore dell'energia, dalla produzione alla vendita, nelle mani di
un solo soggetto, concentrando nelle mani di CVA il controllo in
posizione monopolistica della quasi totalità del mercato elettrico
valdostano.
F.to: Louvin - Bertin
Président
- La parole au Conseiller Louvin.
Louvin (ALPE)
- Grazie Presidente.
Nel mese di luglio scorso avevamo portato all'attenzione del
Consiglio regionale una problematica che era in galleggiamento da
qualche mese, riguardante l'acquisizione delle società Deval e
Vallenergie per quanto riguarda le quote detenute dall'ENEL. Lo
avevamo portato allo scoperto perché erano balzati agli occhi dei
problemi rilevanti, riguardanti il processo di concentrazione in
corso nella nostra Regione per quanto riguarda il settore
idroelettrico, in cui CVA opera verticalmente ormai dalla
produzione alla distribuzione alla commercializzazione dell'energia
elettrica, e per quanto riguarda - come poi si è rivelato in modo
evidente nel provvedimento adottato nel mese di agosto
dall'Autorità competente in materia di mercato - anche l'esistenza
di normative particolari nella nostra Regione in merito
all'erogazione degli sconti sulle bollette.
Ora, avendo sollevato queste perplessità ed avanzato questi
dubbi, era stato risposto in quest'aula testualmente che
"il
diniego dell'autorizzazione all'operazione nel suo complesso è
difficilmente ipotizzabile"
(così ha registrato la
resocontazione del Consiglio regionale), e credo che mai come in
questa occasione le parole di George Brassens
"la suite prouva
que non"
, il seguito prova che aveva torto, nella versione
italiana di De André della celebre canzone del
Gorille
, qui
invece lo stop è arrivato molto netto nei suoi contenuti e ha
riguardato in particolare un versante, quello della presenza (così
scrive l'Autorità) di barriere di tipo localistico e normativo che
tendono a ridurre la contendibilità, la presenza oggettiva di altri
soggetti presenti nel mercato all'interno della Regione, in
particolare per operatori attivi a livello nazionale. In questo
contesto l'operazione è suscettibile di costituire, attraverso
l'acquisizione di Vallenergie, una posizione dominante tale da
ridurre o eliminare in modo sostanziale e durevole la concorrenza
nei mercati della vendita al dettaglio di energia ai clienti
domestici e non domestici, cioè tanto per le famiglie quanto per le
attività industriali e commerciali, connessa in bassa tensione in
Valle d'Aosta, e quindi non può essere autorizzata questa
operazione.
È utile che questo Consiglio abbia, al di là delle reazioni a
caldo che ha suscitato questa decisione, contezza degli
approfondimenti fatti nel merito di questa deliberazione
dell'Autorità Garante, di questa pronuncia, quindi conosca oggi che
sono trascorse già parecchie settimane dal momento in cui la
Regione ha avuto conoscenza di questa decisione, di questo stop, di
quali siano le valutazioni tecniche e politiche che vengono fatte
su questa decisione. In particolare, se si ritiene di riproporre
tel quel
l'iniziativa, oppure di modificarne i contenuti, o
se si ritiene eventualmente sufficiente una modificazione per
quanto riguarda le modalità tecniche ed applicative dello sconto
(parliamo del famoso sconto del 30 percento sulla componente
energia della bolletta elettrica).
In buona sostanza, da quello che ci è dato capire, l'Autorità
dice: guarda caso, lo hanno applicato solo due soggetti che sono
due soggetti che operano nel contesto locale, che sono la CVA e la
Vallenergie, perché queste modalità non sono pratiche e convenienti
per gli altri concorrenti del mercato, e fra l'altro è stato
interessante conoscere le quote di mercato domestico: stando ai
dati che ci ha fornito l'Autorità Garante, Vallenergie occuperebbe
fra 80 e 85 percento della fornitura in energia elettrica al
mercato domestico e la CVA fra il 15 e il 20; sotto l'1 percento
E.ON Energia, ENEL Energia, SORGENIA, EDISON Energia, ENI ed altri
soggetti, tutti individualmente sotto l'1 percento. Il che vuol
dire che il 95 percento del mercato domestico è coperto da questi
due soggetti...se la fusione avviene abbiamo un'occupazione totale
del mercato domestico! Questo è un versante che forse non può
direttamente porsi l'Autorità Garante, ma non possono non porsi i
cittadini valdostani, nel sapere che il loro interlocutore
"forzato" a questo punto diventa uno solo sul mercato!
L'Autorità cosa sembra chiedere? La rimozione di una barriera
normativa, cioè fare in modo che l'applicazione di questi sconti
risulti possibile anche senza cospicui investimenti da parte delle
società che intendono praticarli, anche se hanno una quota minima
di mercato o più ridotta. In risposta a questo è utile sapere quali
saranno le disposizioni che verranno adottate: questo farà oggetto
di una iniziativa legislativa da parte del Governo regionale, ci
sarà una proposta di legge, ci saranno atti amministrativi? Non ho
percepito, pur sapendo che la scadenza di questi sconti è
legislativamente fissata al 31 dicembre di quest'anno, non abbiamo
percepito una volontà di rinuncia, anzi, sembra che siano
confermati, ma è importante sapere se esistono, e se esistono già,
entro quella scadenza, delle modifiche. Ovviamente rimane aperto
tutto un altro versante, che riguarda i futuri assetti societari
qualora vi si darà corso, ma penso che faranno parte di altri
successivi momenti di discussione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Sicuramente, visto
che si parla di energia, le reazioni a caldo sono sempre da leggere
con il beneficio di inventario; sicuramente le reazioni che sono
state esternate da parte di alcune forze erano quasi di
soddisfazione che la cosa non fosse andata in porto - così è stato
letto: "Avete visto? Non ce l'hanno fatta! - questa era un po' la
lettura a caldo che ci ha un po' stupiti.
Vorrei precisare, perché è giusto che lo sappiano tutti, che qui
stiamo parlando dell'acquisto di Deval, che è la società
distributrice di energia, quindi non fa concorrenza a nessuno! E
Deval che si aggiunge a CVA, non fa lo stesso lavoro di CVA, perché
Deval distribuisce energia, quello che alcuni non hanno voluto
capire o non dire! Ce ne siamo occupati e il Consiglio ha votato
all'unanimità una mozione in questo senso, perché acquisire Deval
vuol dire essere in grado di gestire in Valle d'Aosta le
problematiche legate alla distribuzione fin nei più piccoli nostri
villaggi, che sicuramente è un onere importante e deve essere fatto
con l'attenzione dovuta anche nei grandi centri. Logicamente questo
vuol dire non sguarnire tutto il reparto manutenzioni, tener conto
di chi fa i lavori, di come vengono fatti, della validità delle
maestranze che hanno acquisito una competenza importante, che non
possono essere spostate a Torino, indipendentemente dalle varie
problematiche attinenti la Valle d'Aosta. Questo lo dico perché si
è confuso il discorso Deval con Vallenergie, che è una controllata
di Deval, che lei, sì, distribuisce, fa il lavoro non di CVA, ma di
una delle consociate di CVA, la CVA Trading, cioè fa la
bollettazione, che è solo l'attivazione del controllo della spesa
del cittadino.
Vorrei anche ricordare che Vallenergie, come CVA Trading -
giustamente si è ricordato Vallenergie ha l'85 percento e CVA
trading il 13 e qualcosa -, sono le società che hanno avuto
l'adesione - alcuni erano già in Vallenergie perché ereditata da
ENEL - e all'interno di questo numero di clienti ci sono tutte le
fasce sociali, che molte volte devono essere assorbite dalla stessa
società perché non pagano, hanno arretrati di pagamento, al di là
del fatto che Vallenergie gli arretrati li ha accumulati per fatti
suoi, quindi sono due cose diverse: una è la distribuzione
dell'energia sul territorio fatto da Deval, perché ha gli impianti
che distribuiscono, un conto è la bollettazione che fa Vallenergie.
Quindi quando ho detto che non ci sono problemi nei confronti di
Deval, è perché su Deval nessuno ha sollevato problemi! Pertanto
non è stato smentito quello che ho detto: su Deval non ci sono
state osservazioni. Le osservazioni sono state fatte su Vallenergie
e...cosa si è detto? Siccome in Valle d'Aosta c'è una legge
regionale che dice che avviene questo sconto del 30 percento solo
sul quantum di energia, non sul trasporto...anche qui, molti hanno
fatto confusione: non è sul 100 percento della bolletta, ma solo
sul 60 percento, e difatti le osservazioni, venute proprio da ENEL
su questo tema, dicevano che le modalità che sono state organizzate
dalla Regione, in particolare per quanto riguarda CVA Trading, per
riconoscere all'interessato, cioè a chi è titolare della bolletta,
direttamente lo sconto, rischiavano di creare una disomogeneità - è
corretto quello che diceva il collega - fra la società E.ON che
viene per la prima volta, e quello che viene fatto automaticamente.
Quindi la società che arriva in Valle deve dotarsi del sistema
analogo per poter dare il beneficio al cliente; in forza di questo,
ci sono state le osservazioni su un monopolio, perché il
distributore unico non esiste, in quanto ognuno è libero di fare la
scelta che vuole.
In Valle d'Aosta ci sono società che hanno tentato di introdursi
nel mercato con poco successo, perché le risultanze ad esempio di
una giusta campagna...la E.ON diceva: ti do anche dei buoni di
benzina, l'altro diceva: ti do uno sconto sulla spesa, ti do dei
buoni a parte se tu decidi di essere cliente della società "A"
piuttosto che della società "B"! Questa è la situazione ad
oggi.
Venendo alle domande puntuali e alle risposte che spero
altrettanto...sulla prima domanda, il provvedimento dell'Autorità
Garante della Concorrenza e del Mercato ha suscitato delle
perplessità per quello che ho appena detto (l'indirizzo è
ricomprare Deval, non solo Vallenergie), in particolare per quanto
riguarda la parte di operazione relativa a Deval, atteso che il
provvedimento, nelle valutazioni dell'operazione, dice
espressamente:
"nel mercato della distribuzione di energia
elettrica con circa 70 comuni valdostani, l'operazione in esame
determinerà la mera sostituzione del monopolista locale, che
svolgeva tale attività nei diversi ambiti territoriali, Deval, con
l'impresa acquirente CVA".
Allo stesso modo per quanto riguarda
la vendita al dettaglio di energia elettrica, nel provvedimento si
dice che quanto emerso nel corso dell'istruttoria porta invece a
fugare i timori di possibili effetti negativi di natura verticale
dell'operazione, connessi all'acquisto da parte di CVA e del
distributore Deval, e anzi che gli accordi raggiunti dalle parti
dovrebbero garantire che l'acquisizione di Deval non determini
alcun vantaggio concorrenziale di CVA sui mercati a valle della
vendita, al momento che un distributore valdostano efficiente
sarebbe un
asset
per tutti i venditori che intendono operare
su tali mercati.
"A quali conclusioni siano giunti gli annunciati
approfondimenti sulle nuove modalità":
preso atto delle
conclusioni del provvedimento, abbiamo fatto degli approfondimenti
sulla questione essenziale che ha portato a questa decisione,
ovvero le attuali modalità di applicazione dell'agevolazione ai
clienti domestici valdostani previste dalla legge regionale n.
4/2010, e abbiamo già sottoposto all'Autorità una proposta di
modifica di queste modalità che risponde alle richieste di
rimuovere gli ostacoli alla contendibilità dei mercati valdostani
alla vendita al dettaglio di energia. Questa proposta è stata
informalmente presentata e discussa con gli uffici dell'Autorità e
attendiamo la risposta formale.
"Se i provvedimenti di modificazione già annunciati...",
eccetera: a seguito della risposta dell'Autorità, se c'è da
modificare, come è possibile presenteremo in Consiglio una proposta
di modifica della legge n. 4 essenzialmente per ridare unicità al
sistema, in modo che il rapporto con il cliente non sia fatto
direttamente dalla società di trading, cioè non sarà più CVA
Trading che sviluppa il rapporto con il cliente, non sarà più
Vallenergie, ma sarà una società terza che lo fa per tutti, in modo
che non ci siano più differenze.
Entro la fine dell'anno avremo l'assenso dell'Autorità al
prosieguo dell'operazione di acquisizione di Deval e Vallenergie.
Comunque le risposte dovrebbero arrivare a breve e, in conseguenza
di questo, provvederemo con le operazioni che ho appena
esposto.
Presidente
- La parola al Consigliere Louvin.
Louvin (ALPE)
- Grazie.
Nel dichiarare la modesta soddisfazione rispetto ai modesti
contenuti di questa risposta, vediamo di riepilogare. Seguo lo
stesso percorso, Presidente, che ha seguito lei. Primo, riguardo
alle reazioni che si sono avute, è innegabile che in questa Regione
ci fosse un'attesa governativa rispetto ad una risposta favorevole,
viste le aspettative anche di occupazione di poltrone che erano già
state ampiamente annunciate sulla stampa e ipotizzate non
dall'opposizione, ma da chi è a conoscenza degli arcani delle
future composizioni di consigli di amministrazione, in particolare
quelli che pareva dovessero essere posti in palio per un adeguato
guiderdone, una ricompensa nei confronti della componente che a
livello nazionale si è spesa di più su questa partita e non ne ha
neanche fatto mistero.
Ma non abbiamo tutta la confusione in testa che lei ritiene: ci
è molto chiaro che l'operazione aveva due obiettivi, uno
riguardante l'acquisizione della Deval che non è un soggetto
concorrente nel mercato idroelettrico e sulla sua acquisizione non
vi è mai stata, né all'interno di quest'aula, né nella comunità un
dissenso di fondo, perché risale all'accordo iniziale stipulato
dalla Giunta Rollandin 12 anni fa questa visione di acquisizione,
tanto del settore produttivo, quanto di quello distributivo,
stoppato al momento - quest'ultimo - per delle ragioni anche
tecniche, oltre che di scelta politica dell'ENEL.
Noi invece abbiamo molto chiaro quello che si viene a creare,
quando attraverso l'acquisizione di Deval si controlla anche la
quota residua del mercato, perché è curioso che anche liberisti
conclamati non si pongano il problema di quale garanzia di
concorrenza c'è sul mercato regionale dell'energia, mentre
ripubblicizziamo tutto il mercato attraverso l'occupazione del 95
percento di esso, e lo poniamo - così avviene in seguito al
conferimento a CVA delle quote Deval e Vallenergie già detenute da
Finaosta, operazione che si è concretizzata recentemente - in modo
da avere l'ENEL della Valle d'Aosta, perché ormai, nel momento in
cui si chiude il cerchio e si ha la quasi totale produzione di
energia elettrica, la pressoché totale (69 comuni su 74)
distribuzione di energia elettrica, la quasi totale
commercializzazione di energia elettrica tutta in mano ad uno
stesso soggetto, abbiamo creato un problema che sicuramente balzerà
agli occhi. E siccome le vicende di nazionalizzazione sono delle
vicende che abbiamo già conosciuto nella storia della Valle
d'Aosta, e all'inizio degli anni '60 in quest'aula si discuteva
della sottrazione al mercato ed alla Regione delle iniziative in
materia idroelettrica, non può essere indifferente alla comunità
per quanto riguarda soprattutto la posizione dell'utente, cioè di
poter avere offerte concorrenziali in materia di energia elettrica,
cosa che al momento non era garantita dal fatto che due soggetti si
avvalevano di uno sconto sostanziale, pagato dalla Regione stessa,
e che gli altri non potevano tecnicamente - ce lo ha spiegato
puntualmente l'Autorità Garante - utilizzare. Allora è vero che non
andavano i buoni di benzina, né le altre promozioni delle altre
società che non facevano presa in Valle d'Aosta, perché l'ente
pubblico faceva lui lo sconto principale e gli altri non se ne
potevano avvalere...questo ci è stato detto!
Avete fatto una politica non rispettosa del mercato in questa
fase, quindi - e concludo rapidamente - il nostro problema è quello
che non si crei in Valle d'Aosta una "nicchia ingabbiata". Non
gioiamo per niente di insuccessi di operazioni, ma chiediamo che ci
siano adeguate garanzie, soprattutto ci lascia preoccupati, nel
momento in cui si va a modificare la legge n. 4, l'idea che ci sia
ancora un'ulteriore società da creare. E quello che abbiamo sentito
poco fa...
(interruzione del Presidente della Regione, fuori
microfono)
...noi avevamo registrato una nuova società, comunque vedremo di
chi si tratterà, il mistero sarà prima o poi svelato...sarà gestito
da Deval stessa...è bene che ce lo dica completamente, visto che
siamo in questa sede...è inutile che stiamo a rincorrerci! Grazie
della completezza.
Presidente
- Passiamo adesso alla discussione delle due
risoluzioni che erano state annunciate e che sono state
regolarmente iscritte. Comincerei con la risoluzione che porta per
titolo: "Soppressione degli uffici periferici statali".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK