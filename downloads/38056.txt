Consiglio Regionale della Valle d'Aosta - Oggetto del Consiglio n. 1664 del 17 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1664 del 17 dicembre 2015 - Resoconto
OGGETTO N. 1664/XIV - Interpellanza: "Azioni poste in essere
per il riutilizzo dell'area ex Tecdis di Châtillon".
Presidente
- Per l'illustrazione chiede la parola il
Consigliere Chatrian; ne ha facoltà.
Chatrian (ALPE) -
Sì, grazie Presidente. Come gruppo
abbiamo voluto presentare nuovamente un'iniziativa puntuale proprio
sull'area strategica di Châtillon, ex Tecdis, di proprietà di
Vallée d'Aoste Structure
. Eviterò di fare il percorso che ci
ha portato all'oggi, perché più volte in quest'aula l'abbiamo
affrontato, in questa legislatura e anche nella passata.
Nel mese di luglio noi avevamo chiesto all'Assessore Donzel lo
stato dell'arte, visto e considerato che l'azienda interessata allo
stabile, con tanto di contratto di comodato, il 30 giugno ha deciso
diversamente, ci ha lasciato in braghe di tela e ha deciso di fare
altre operazioni. Al di là di cosa ha deciso il potenziale
imprenditore, noi ci troviamo comunque un'area infrastrutturata
interessante, di proprietà pubblica, e quindi dal nostro punto di
vista merita numerose iniziative per poter ridare linfa, ridare
posti di lavoro e rilanciare un'area anche strategica dal punto di
vista infrastrutturale. Ho voluto inserire nelle premesse le
dichiarazioni fatte dal collega Donzel nel mese di luglio per
contestualizzare l'area, i punti di forza e anche i punti di
criticità, proprio per andare in quella direzione. Il 30 giugno
2015 quell'imprenditore ci ha comunicato che non gli interessa più
l'area; bene, gradiremmo sapere cosa si è fatto e cosa si sta
facendo dal 30 giugno ad oggi.
Vorrei mettere sul tavolo qualche altro elemento. A luglio il
collega mi diceva che lo sforzo che sta facendo l'Assessorato è
quello di incominciare a chiarire bene qual è il ruolo dei
soggetti, chi fa che cosa - cose che personalmente da anni
ribadisco, in quest'aula - cosa fa Vallée d'Aoste Structure, cosa
fa Finaosta, cosa fa il Governo regionale, e chi si occupa di che
cosa, perché poi alla fine parliamo di sburocratizzare, di
semplificare e di tante cose, ma alla fine sovente non è così.
Questa mattina col collega Fosson affrontavamo un tema spinoso,
e non so se sono riuscito a far capire l'elemento principale: la
politica faccia politica e cerchi di dare gli indirizzi, chi deve
attuarli metta in atto quello che ha deciso il decisore, perché poi
se c'è un'intesa tra le parti politiche - maggioranza e opposizione
- è ancora tutta un'altra cosa. Condivido quando il collega dice
che noi abbiamo un ruolo e che ci sono altri ruoli, però alla fine
la macchina deve funzionare per trovare le soluzioni. Ad una
battuta che facemmo nel luglio 2015, durante un intervento analogo,
l'Assessore ci rispose che praticamente doveva ancora bussare per
poter entrare all'interno di questo stabile. Bene, adesso sono sei
mesi che non dobbiamo più bussare, la proprietà è di nuovo
completamente nostra, non avevamo alienato la proprietà, ma c'era
un comodato in essere, quindi adesso possiamo fare quello che
vogliamo.
Al di là di queste considerazioni di natura generale,
indubbiamente la nostra intenzione è quella di sapere che cosa si è
fatto in questi sei mesi, ci focalizziamo su quest'area. Ieri la
collega Certan ha presentato un'iniziativa del nostro gruppo sullo
stato dell'arte della Bassa Valle legato alle proprietà pubbliche,
e colgo l'occasione per aprire solo una piccola parentesi: sempre
ieri, il collega Donzel ha calcato parecchio sui tempi lunghi della
pubblica amministrazione, della burocrazia, degli uffici tecnici,
cose che, mi sembra, il nostro gruppo diverse volte non solo ha
evidenziato, ma di cui ha anche cercato di sfatarne il mito.
Sentendo il Governo o il Presidente - e mi spiace che non sia
presente il Presidente -, tutte le volte che noi sollecitiamo in
questa direzione sembra sempre che invece qui la macchina pubblica
funzioni non alla grande, ma alla grandissima. Da una parte mi fa
piacere che il collega Donzel abbia potuto toccare con mano che non
è sempre così, e quindi mettiamoci pure tutte le nostre energie per
andare a migliorare la rapidità, l'efficacia, l'efficienza della
macchina pubblica, soprattutto chi fa che cosa, però alla fine
qualcuno dovrà pur prendere una decisione! Va bene la condivisione,
va bene il confronto, ma poi alla fine ci sono delle criticità
bisogna comunque risolverle. Mi spiace che non sia presente il
Presidente della Regione, perché tutte le volte che noi
interveniamo sullo stato dell'arte, sul termometro della
semplificazione della macchina pubblica, sembra quasi che noi
vogliamo solo enfatizzare questa pesantezza, questi tempi lunghi,
questa difficoltà del semplice imprenditore o artigiano nei
confronti della pubblica amministrazione. Ricordiamoci sempre che a
monte del dirigente, dei funzionari e degli uffici tecnici c'è un
decisore politico, perché diversamente potremmo chiudere il
Consiglio regionale, i Consigli comunali, e avere solo dei
funzionari, dei segretari e dei dirigenti. Non è così! Qui
oltretutto noi possiamo legiferare in materia a differenza dei
Sindaci, dei Consigli comunali o dei Comuni, noi possiamo incidere,
modificare, riscrivere le regole, e quindi penso che tocchi a noi a
fare quella parte. Aspettiamo le risposte su questo tema, per
l'importanza strategica che ha per la Media Valle, ma non solo.
Grazie.
Presidente -
Per la risposta chiede la parola l'Assessore
Donzel; ne ha facoltà.
Donzel (PD-SIN.VDA) -
Grazie Presidente.
Collega Chatrian, vedrò di rispondere puntualmente
all'interpellanza e poi di raccogliere anche le considerazioni da
lei aggiunte sulla questione della burocrazia, che ho ascoltato con
attenzione. Vorrei però ribadire, anche se ci sono solo io, in
qualità di Assessore alle attività produttive, che l'assenza del
Presidente Rollandin era comunicata, il Presidente è impegnato a
Roma in una delicatissima riunione sull'elezione della Conferenza
delle Regioni, quindi non è un'assenza momentanea e improvvida dal
Consiglio regionale. Mi prenderò comunque la responsabilità,
nonostante la non presenza del Presidente, di intervenire anche
sulla questione aggiuntiva che ha posto sulla burocrazia, che
comunque ritengo inerente al ragionamento complessivo della sua
interpellanza.
Non le ricostruisco di nuovo tutta la vicenda Tecdis che ho già
fatto nell'interpellanza precedente, però richiamo solo che dalla
crisi della Tecdis ad oggi sono passati 10 anni. Il 2007 è proprio
l'anno della chiusura definitiva, ma la Tecdis aveva già ben
dimezzato i suoi dipendenti, e quindi ad intervenire in quei casi
lì si arriva un pochino in ritardo. Furono scelte di allora, e non
è questa la sede, perché dobbiamo guardare a cosa fare per il
futuro di quell'area. È stato fatto un tentativo assolutamente
importante che è stato a sua volta oggetto di interpellanze;
ricordo in particolare quella del collega Rosset del 2014, che
tornerò a citare, e che in qualche modo contestava anche un certo
tipo di impostazione, secondo me invece molto lungimirante, e cioè
rendere una struttura così rigida e così importante come quella
della Tecdis in un polo di attrazione per una pluralità di
soggetti, cosa su cui si impegnò molto il collega Marquis, ma che
sostanzialmente venne meno, perché il soggetto in essere non aveva
quella forza dal punto di vista finanziario necessaria per mettere
in moto un progetto di quel tipo.
In passato, con finanze regionali di tipo diverso, è stato
facile magari supportare certi tipi di progetto, ma vorrei
ricordare ancora oggi quante volte in passato abbiamo detto che la
Regione regalava soldi a imprenditori che poi scappavano via col
bottino e dicevamo: "basta soldi alle attività imprenditoriali di
un certo tipo". Vanno quindi vagliate in modo accurato le
potenzialità degli imprenditori che intendono investire sul nostro
territorio. Riprenderò magari questo passaggio. Quando faccio poi
riferimento allo snellimento della burocrazia non intendo
assolutamente criticare l'attività dei nostri funzionari, i quali
sono tenuti dalle norme in essere a verificare tutta una serie di
passaggi che alle volte rendono così complicato l'iter da renderlo
stancante, sia per l'imprenditore che per il funzionario, e alcuni
passaggi previsti in Finaosta sono addirittura imprescindibili.
Visto che qui arrivano giustamente interpellanze anche per 100
euro, figuriamoci quando andiamo a parlare di milioni di euro! Ci
vuole un controllo, una puntualità assoluta su questo
controllo.
La sostanza è che cosa pensiamo di fare con la struttura Tecdis,
senza andare a dire che dopo 10 anni questa struttura si è
deteriorata, che ha subito anche un furto durante il periodo del
comodato d'uso, quindi non imputabile alla gestione di
VdA
Structure
. Intanto riparto di nuovo dall'interpellanza del 2014
che fece il collega Rosset e con cui criticava la scelta (ma ci
sta): "quale miracolo ci si aspetta da questa azione" - riferito
all'azione di
VdA Technology
- e "stupisce la porta in
faccia a tanti seri artigiani che nella zona non trovano spazio".
Che cosa ha fatto l'Assessore? Il 27 di agosto 2015 ho portato un
gruppo di imprenditori valdostani, già operanti in aree limitrofe,
per fare un confronto propedeutico con loro sull'utilizzo di
quell'area. Non sapevo che lei avesse suggerito questa cosa,
Presidente Rosset, ma mi è sembrata la prima cosa da fare, partire
dal territorio, cioè coinvolgere gli attori di un territorio e
renderli protagonisti di un'azione. E non l'abbiamo fatto solo per
la Tecdis. Abbiamo detto: prendiamo l'area di Saint-Vincent e
Châtillon, dove c'è anche l'altra grossa criticità della Fera di
Saint-Vincent, storicamente in condizione di semi-abbandono nella
parte principale - perché poi c'è una piccola attività produttiva
anche lì - e cerchiamo di vedere se ci sono degli attori. Attori ce
ne sono, ma ovviamente non hanno da soli il potenziale per fare
questa cosa, per cui abbiamo detto: provate a consorziarvi, a
mettervi insieme, provate comunque a mandarci delle segnalazioni
ufficiali che ci permettano di fare anche azioni programmatorie e
scriveteci che vorreste essere insediati in una certa area - quella
della Tecdis o di Saint-Vincent, che sono vicinissime ed entrambe
raggiungibili - per un
tot
di metri quadri, al fine svolgere
un certo tipo di attività.
Se noi riusciamo a raccogliere tutte le esigenze, possiamo
immaginare anche un progetto regionale. Questo non toglie che non
si guardi intorno anche all'esterno. La Tecdis, in particolare, è
stata oggetto di attenzione, sono state coinvolte in trattative
importanti ditte come la Beghelli, la Siemens, sono stati presi
oltre quindici contatti, e non in questo breve periodo in cui ci
sono io, ma nel corso degli anni. Ovviamente non si sono mai
tradotte in un progetto concreto per la rigidità che ha quella
struttura, tant'è che, in data 30 ottobre, abbiamo coinvolto anche
le Amministrazioni comunali, è un'idea che sto portando avanti
anche per la Bassa Valle, perché cerchiamo di coinvolgere nel
progetto di sviluppo anche il territorio con le sue
Amministrazioni. Sarebbe stato bello se avesse funzionato per la
Lavazza, perché c'era anche il Comune, e se ci fossero i Comuni di
un'area in un progetto industriale sarebbe meglio, perché allora il
territorio farebbe capire che non c'è solo un interesse che cala
dall'alto, regionale, per questa attività. Devo dire che è stato
molto interessante questo confronto con gli Amministratori, hanno
risposto, anch'io ero stato a mia volta sollecitato da loro, e devo
dire che sono venuti numerosi, si sono interessati, abbiamo passato
un intenso momento a osservare tutta la struttura, ovviamente
supportati dai tecnici che ci davano indicazioni sulle condizioni
della struttura e quant'altro, e tutti hanno potuto rilevare la
necessità di forti investimenti per riqualificare quelle aree o
renderle riutilizzabili. Ovviamente tutto il lavoro fatto nei primi
anni dopo il 2007, cioè quello del cosiddetto
revamping
della camere bianche, è parso come improponibile a coloro che oggi
hanno visitato la struttura. Sono emersi dei limiti, per esempio
sugli impianti; a parte il saccheggio, il furto che ha colpito gli
impianti elettrici, a tutti è sembrato evidente che l'impianto
elettrico montato dalle società giapponesi - che aveva un voltaggio
diverso da quello utilizzato dalle moderne attrezzature locali -
non era consono, avrebbe comunque comportato il rifacimento intero
dell'impianto elettrico di quella struttura.
Stiamo quindi concludendo importanti investimenti nell'area ex
Xerox di Pont-Saint-Martin, come dicevo ieri. Ricordo che sia per
Pont-Saint-Martin sia per l'area Cogne gli investimenti regionali
sono supportati anche da un co-investimento di alcuni soggetti
privati; la Cogne per esempio mette quanto la Regione, cioè per un
milione messo dalla Regione c'è un milione messo dalla Cogne.
Concludo, Presidente. Successivamente abbiamo preso in attenzione
anche Saint-Vincent e Châtillon, vogliamo provare a fare un
intervento anche in quelle aree, nell'ottica di creare magari le
condizioni dove non si riesce più a far partire un'impresa con 300
dipendenti, come abbiamo fatto per la Xerox, come stiamo facendo ad
Aosta, affinché realtà più piccole trovino uno spazio insediativo.
Ritengo fondamentale che anche in aree ad alta vocazione turistica
com'è Saint-Vincent da sempre e com'è diventata oggi Châtillon
debba esserci una realtà produttiva, e su questo continueremo a
lavorare.
Presidente -
Grazie Assessore. Chiede la parola il
Consigliere Chatrian; ne ha facoltà.
Chatrian (ALPE)
- Sì, grazie Presidente.
Solo una battuta, collega Donzel. Per quanto riguarda il
rammarico della non presenza del Presidente, non era per togliere
al suo dicastero il lavoro che state facendo, ma per dire che
quanto lei sosteneva ieri pomeriggio va un po' in contraddizione -
ed è lì la mia riflessione a voce alta - con le dichiarazioni che
fa il Presidente quando dice che si è fatto tantissimo per quanto
riguarda la sburocratizzazione; lei la pensa più come noi, lo dice
e l'ha toccato adesso con mano, evviva! Il rammarico non era sulla
presenza della figura presidenziale, ma sul fatto che sovente il
Presidente ci dice che da quel punto di vista si sta facendo,
mentre lei, invece, come noi, dice che il termometro è
assolutamente ancora un po' bassino, che possiamo fare molto
meglio, anzi dobbiamo fare molto meglio, e l'ha toccato con mano.
Chiudo subito la parentesi.
Come ha ben capito, il nostro unico obiettivo è quello di
guardare avanti, quindi quello che c'è stato nel 2005, nel 2007 o
nel 2010 ormai è storia, lo sappiamo, oltretutto il mondo è
cambiato. Peccato che tutta una serie di riflessioni sono state
fatte a cavallo delle due legislature - e lei se lo ricorda - nel
2012 e nel 2013, quando come gruppi di opposizione andavamo già in
quella direzione e dicevamo al Governo regionale di fare attenzione
perché sarà sempre più difficile intercettare un grande
imprenditore, una grande casa che vada a investire parecchi milioni
di euro mantenendo solo ed esclusivamente un'unica destinazione. Il
fatto di giocare la partita territoriale
in primis
, quindi
con gli attori già presenti sul territorio e, in seconda battuta,
il fare sistema con altri piccoli e medi imprenditori anche non
locali, tutto questo potrebbe diventare una
pépinière
di
Châtillon, si riutilizzerebbe quella grossa area che conosco molto
bene e a quel punto si potrebbe ridare vitalità alla zona e a tutto
il comparto.
È positivo il fatto che ci sia un coinvolgimento del territorio,
delle istituzioni, del sistema, noi pensiamo sia questa la strada,
io penso sia corretta, però adesso cercate di dare corso e gambe, e
dalle parole cerchiamo di passare ai fatti. Vediamo se riusciamo a
stimolare tutti, ognuno per il proprio ruolo, magari utilizzando
metodi che non sono innovativi, ma che possono essere magari nuovi
per il nostro sistema, mettiamo in campo dei bandi subito per
capire l'interesse, il vero stimolo quando l'imprenditore, il
piccolo o medio artigiano scrive nero su bianco all'Assessore
Donzel che è interessato e dietro di lui ci sono altre dieci
aziende interessate. È quindi utile un bel bando pubblico, un
avviso pubblico, in cui si dice: "ragazzi, qui l'area di Châtillon
si può riutilizzare, siamo disposti a intercettare più imprese, a
fare una
pépinière
della Media Valle, siamo interessati
comunque a qualsiasi progetto", in modo da dare delle risposte agli
operatori locali valdostani, e anche non, e quindi aprire un po' il
fronte, essere noi a stimolare. Vanno benissimo gli incontri che ha
fatto con le istituzioni, con i Consigli comunali e con gli
operatori del territorio, ma partiamo proprio dal basso, intendo
come Assessorato piuttosto che
Vallée d'Aoste Structure
,
questo è lo stato dell'arte: noi siamo disposti a suddividere
quest'area perché ci sono delle richieste, e poi iniziare a
raccogliere altre richieste, proprio scritte nero su bianco, per
dare possibilità di ri-infrastrutturare questa zona. Comunque
grazie, per adesso. Come lei sa, noi non saremo solo vigili, questa
zona ci è a cuore, come tante altre, ma in particolar modo questa
per la storia e l'impatto che ha avuto tale area sul comparto
socio-economico di Châtillon e Saint-Vincent, e non solo. È ottimo
il discorso della filiera del turismo, indubbiamente, ma se
riusciamo a coniugare anche la parte imprenditoriale, e se
soprattutto è di proprietà pubblica, noi andiamo in quella
direzione. Grazie.
Presidente
- Grazie collega Chatrian. Punto 25 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK