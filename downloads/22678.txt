Consiglio Regionale della Valle d'Aosta - Oggetto del Consiglio n. 2134 del 20 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2134 del 20 settembre 2006 - Resoconto
OGGETTO N. 2134/XII - Ruolo del Grand Hôtel Billia nella
gestione della casa da gioco. (Interrogazione)
Interrogazione
Premesso che:
- la Regione, con legge regionale 3 agosto 2006, n. 15
(articolo 9), ha avviato le procedure d'acquisizione del complesso
immobiliare del Grand Hôtel Billia, del Centro Congressi e
pertinenze, nonché della relativa azienda alberghiera;
- la compravendita delle proprietà immobiliari summenzionate
è fissata per il 20 ottobre prossimo;
- la gestione dell'azienda verrebbe affidata temporaneamente
a STV S.r.l., società controllata da Finaosta S.p.a.;
- per gli interventi di messa a norma e di rinnovo
straordinario del complesso immobiliare è autorizzata la spesa di
23.750.000 euro per il triennio 2006/2008, di cui 7.750.000 euro
per il 2006;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) in quale momento subentrerà la gestione STV S.r.l. e per
quanto tempo si prevede possa protrarsi tale "fase
transitoria";
2) quali sono i dati relativi alle presenze registrate negli
ultimi dodici mesi (settembre 2005-agosto 2006) presso il Grand
Hôtel Billia: di esse, quante si riferiscono a clienti del Casinò
di Saint-Vincent e quante sono qualificabili come turismo
congressuale;
3) quale importanza sarà attribuita dal futuro gestore al
ruolo congressuale del Grand Hôtel Billia;
4) quali interventi di messa a norma e di rinnovo
straordinario si pensa di realizzare con la prima tranche di
7.750.000 euro stanziata per l'esercizio in corso.
F.to: Tibaldi - Frassy - Lattanzi
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'interrogazione il gruppo "La
Casa delle Libertà" pone alcuni quesiti sull'operazione che è
normata dalla legge regionale 3 agosto 2006, all'articolo 9, ovvero
l'acquisto del "Grand Hôtel Billia".
Nella prima domanda il gruppo chiede:
"in quale momento
subentrerà la gestione della STV e per quanto tempo si prevede
possa protrarsi tale "fase transitoria""
. Abbiamo indicato nel
contratto preliminare una condizione che viene ripresa con una
leggera imperfezione nell'interrogazione, perché la compravendita
non è fissata per il 20 ottobre, ma è fissata entro il 20 ottobre,
quindi come data ultima bisogna farla... è una condizione
fondamentale rispetto a questo preliminare, non era una voglia di
censurare l'interrogazione.
"In quale momento subentrerà la
gestione di STV"
, subentrerà all'atto della sottoscrizione del
contratto, quindi riteniamo entro il 20 ottobre.
In merito alla seconda domanda, mi è stata fornita una tabella
che posso mettere a disposizione, abbiamo un totale per il periodo
settembre 2005- agosto 2006 che vede 14.628 presenze derivanti dal
Casinò, 5.279 presenze congressuali, 6.357 altre presenze; quindi
fra le congressuali e le altre siamo a 11.636 che, sommate alle
14.628, danno poco più di 26mila presenze annue: questa è la
situazione attuale.
"Quale importanza sarà attribuita dal futuro gestore al ruolo
congressuale del Grand Hôtel Billia"
, evidentemente non posso
esprimermi per quanto attiene il gestore, ma posso esprimere quello
che immagino sia un intendimento comune, perlomeno quello del
Governo regionale, ovvero un'attività importante e decisa nel
rilanciare un turismo congressuale, che è un volano importante sia
per la casa da gioco, sia per tutto il comprensorio, perché con un
turismo congressuale di un certo tipo abbiamo la possibilità di far
conoscere la nostra Regione e il nostro comprensorio e possiamo
svolgere anche un'attività importante sul tessuto sociale della
Valle d'Aosta, creando le condizioni per potersi confrontare con
persone di alto "standing", che possono creare un processo virtuoso
e stimoli per la popolazione locale. Riteniamo quindi che
l'attività di questi ultimi anni, che via via ha abbandonato
un'azione incisiva del turismo congressuale, vada modificata;
dovremo mettere le migliori risorse al fine di sostenere questo
tipo di attività.
Si fa menzione dei provvedimenti contabili e si fa riferimento a
7.750.000 euro da destinare alle attività manutentive. Rispetto a
questo vi è una previsione che in questo momento è di larga
massima, ma che posso dettagliare - le darò una tabella se lo
desidera - e che si concretizza in una stima di questo tipo:
750mila euro per interventi sulle facciate, che necessitano di un
restauro integrale, comprendente la sostituzione delle persiane in
legno e una migliore definizione della facciata anche per motivi di
sicurezza, queste addirittura hanno già una "DIA" - parere
favorevole della Sovrintendenza -, perché è un bene di importanza
storica, addirittura vi sono dei vincoli ed è obbligatorio il
parere della Sovrintendenza che è già stato acquisito e che è agli
atti. Centro congressi: questo edificio è quasi totalmente adeguato
al decreto ministeriale dell'agosto 1996, restano alcuni interventi
sulla compartimentazione dei canali dell'aria condizionata e vi
sono degli interventi sul rifacimento del quadro elettrico,
dell'impianto di condizionamento che può avere delle criticità, è
stato anche redatto un progetto che prevede il rifacimento dei
quadri e dei cablaggi e questo per 600mila euro. L'ala tradizionale
necessita di un intervento nelle camere e anche lì occorre
completare la compartimentazione e interventi sul sistema di
rilevazione incendi per 1.050.000 euro. Sull'ala tradizionale
appare opportuno riqualificare i corridoi con l'inserimento di un
controsoffitto, di corpi illuminanti adeguati con la sostituzione
delle porte di ingresso alle camere degli "offices", che oggi sono
disomogenei, sono di vario tipo e non garantiscono un isolamento
acustico adeguato, per 800mila euro di previsione. L'ala moderna
richiede una previsione di altri 1.100.000 euro, anche qui nelle
camere e nei corridoi occorre completare la compartimentazione e la
sostituzione di alcuni materiali, fra cui "moquette", materassi,
tendaggi. Sull'ala moderna vi sono 2,6 milioni per interventi di
adeguamento al decreto ministeriale del 1994 e una ristrutturazione
integrale degli impianti igienico-sanitari di condizionamento.
Infine un sistema di controllo per gli impianti di allarme,
antincendio, antintrusione, che hanno una previsione di 800mila
euro. Questa stima, che è di 7.750.000 euro, quindi ha una
declinazione che è stata ipotizzata su tali vari temi. Spero di
aver risposto.
Président
- La parole au Conseiller Tibaldi.
Tibaldi (CdL)
- Alcune considerazioni, Assessore. La
prima domanda è talmente ovvia... alla quale lei ha risposto: entro
il 20 ottobre ci sarà la formalizzazione della compravendita e in
quel momento subentrerà il gestore "STV". Abbiamo chiesto per
quanto tempo si prevede possa protrarsi tale fase transitoria,
perché l'ultimo atto...
Marguerettaz
(fuori microfono)
- ... circa
un anno...
Tibaldi (CdL)
- ... circa un anno, è importante perché
non avevo percepito questo passaggio. L'ultimo atto che il
Consiglio ha approvato con l'intenzione di aprire una fase
transitoria relativamente al casinò è stata la Gestione
straordinaria il 1° luglio 1994, è durata 9 anni e mezzo con tutte
le vicissitudini che conosciamo e che ora non ripercorriamo.
Auspichiamo che questa transitorietà da lei precisata in un anno
possa contenersi nei termini previsti, anche perché vi sono altri
esempi di transitorietà indecente che si stanno verificando intorno
alla casa da gioco: se percorrete Via Marconi, c'è un immenso buco
davanti circoscritto da una palizzata, sono lavori che giacciono in
attesa di continuazione da tempo immemorabile. Speriamo che la
transitorietà abbia tempistiche più certe e senz'altro più brevi di
quelle che abbiamo finora vissuto.
Dati relativi alle presenze: circa 26mila all'anno non è certo
una cifra confortante, è immaginabile che i bilanci del "Grand
Hôtel Billia S.r.l." siano stati negli ultimi anni in perdita;
cessato il segno del cosiddetto "vuoto per pieno", questo albergo
ha vissuto un inesorabile declino, noi vi abbiamo chiesto il dato
per vedere quando entra la nuova gestione, e quelli che saranno gli
apporti non solo di capitali pubblici, ma anche di intelligenze, se
questo dato ha una prospettiva di rialzo o no. Importante l'aspetto
congressuale, oggi ridotto a un valore marginale di poco più di
5.000 presenze; a nostro avviso l'aspetto congressuale è di
fondamentale importanza, anche perché se la vocazione congressuale
venisse ulteriormente marginalizzata o abbandonata, ci spiacerebbe
che un edificio monumento come questo diventasse un'azienda al
traino di un casinò, che peraltro è in declino. Non abbiamo bisogno
di ulteriori rimorchi, il Casinò ha bisogno invece di sviluppo e di
rilancio turistico, il "Grand Hôtel Billia" rappresenta
un'opportunità e dicendo questo lanciamo anche un auspicio.
Gli interventi di messa a norma: nei 7.750.000 euro previsti
come prima "tranche" abbiamo visto che vi sono diverse somme per
fare interventi particolari, si comincia dipingendo le facciate, si
procede insonorizzando meglio determinati ambienti, il tutto per la
cifra di 7.750.000 euro, che è una cifra consistente. Ci piacerebbe
sapere però in quale progetto complessivo rientrano questi
interventi, speravamo di sentire qualche parola in più da parte
sua, Assessore, da parte di una Giunta che non più tardi di qualche
mese fa ha nominato un comitato "ad hoc" che deve, una volta
innestata la gestione pubblica tramite "STV", provvedere alla
rivitalizzazione di questa azienda, perché non è solo un edificio
immobiliare, è un'azienda. È un'azienda che occupa circa 120
dipendenti; ora, una volta rotto l'accerchiamento e acquisito
l'albergo, si tratta di gestirla. Speriamo che questo comitato,
composto da autorevoli personaggi fra cui un membro del "CdA", il
Dott. Zandano, un esperto in materia turistico-alberghiera e non
solo, Vitelli, sia in grado di offrire le risorse intellettuali e
le capacità per fare qualcosa che non sia solo una ripitturata
delle facciate o una visione di piccolo cabotaggio. Il "Grand Hôtel
Billia" è un'opportunità, speriamo che la Regione - in particolare
voi che ne avete la responsabilità politica - la sappia
cogliere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK