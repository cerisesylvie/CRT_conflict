Consiglio Regionale della Valle d'Aosta - Oggetto del Consiglio n. 2912 del 17 dicembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
Precedente
Successivo
Resoconto integrale del dibattito dell'aula
Oggetto del Consiglio n. 2912 del 17 dicembre 1997 - Resoconto
SEDUTA ANTIMERIDIANA DEL 17 DICEMBRE 1997
OGGETTO N. 2912/X Disegno di legge: "Modificazioni alla legge
regionale 10 aprile 1985, n. 10 (Istituzione de l'Institut
Valdôtain de l'Artisanat Typique), già modificata dalla legge
regionale 23 febbraio 1993, n. 8. Abrogazione della legge regionale
24 giugno 1992, n. 30".
Articolo 1 (Modificazioni all'articolo 1)
1. Il comma 2 dell'articolo 1 della legge regionale 10 aprile
1985, n. 10 (Istituzione dell'Institut valdôtain de l'artisanat
typique), come modificato dall'articolo 1 della legge regionale 23
febbraio 1993, n. 8, è sostituito dal seguente:
"2. L'IVAT ha il compito di sviluppare l'artigianato valdostano
di tradizione attraverso la commercializzazione, la tutela e la
valorizzazione dei prodotti con attività di promozione, di
formazione e di servizi."
Articolo 2 (Modificazioni all'articolo 3)
1. Il comma 2 dell'articolo 3 della legge regionale 10/1985,
come modificato dall'articolo 2 della legge regionale 8/1993, è
sostituito dal seguente:
"2. Il consiglio di amministrazione dura in carica tre anni ed è
composto da:
a) un presidente e due esperti in materia di artigianato
valdostano di tradizione, designati dalla Regione con le modalità
di cui alla legge regionale 10 aprile 1997, n. 11 (Disciplina delle
nomine e delle designazioni di competenza regionale);
b) due rappresentanti delle imprese artigiane del settore
designati:
1) dalle imprese artigiane che partecipano alla fiera di
Sant'Orso;
2) dai conferitori IVAT."
2. Il comma 2bis dell'articolo 3 della legge regionale 10/1985,
come inserito dalla legge regionale 8/1993, è sostituito dal
seguente:
"2bis. Le modalità per la designazione dei rappresentanti delle
imprese artigiane sono stabilite dalla Giunta regionale."
3. Il comma 3 dell'articolo 3 della legge regionale 10/1985 è
sostituito dal seguente:
"3. Le funzioni di segretario del consiglio di amministrazione
sono svolte dal direttore dell'IVAT. In caso di impedimento, di
assenza o di vacanza, le relative funzioni sono svolte da un
impiegato di livello immediatamente inferiore."
Articolo 3 (Modificazioni all'articolo 4)
1. Il comma 2 dell'articolo 4 della legge regionale 10/1985 è
sostituito dal seguente:
"2. Il consiglio di amministrazione, nella seduta di
insediamento, provvede a designare il consigliere che sostituisce,
in caso di assenza o di impedimento temporaneo, il presidente con
delega alla firma degli atti di competenza."
Articolo 4 (Modificazioni all'articolo 5)
1. Il comma 1 dell'articolo 5 della legge regionale 10/1985 è
abrogato.
2. Il comma 2 dell'articolo 5 della legge regionale 10/1985 è
sostituito dal seguente:
"2. Le attribuzioni del presidente del consiglio di
amministrazione e del direttore sono determinate nello statuto per
il funzionamento e la gestione dell'IVAT, che è approvato dalla
Giunta regionale su proposta dell'assessore competente in materia
di artigianato, sentito il consiglio di amministrazione
dell'ente."
Articolo 5 (Modificazioni all'articolo 7)
1. L'articolo 7 della legge regionale 10/1985 è sostituito dal
seguente:
"Articolo 7
1. L'individuazione dei prodotti di artigianato valdostano di
tradizione, per i quali può essere autorizzata l'apposizione del
marchio di cui all'articolo 2, è effettuata da una commissione
tecnica, costituita con decreto del Presidente della Giunta
regionale e composta dal presidente del consiglio di
amministrazione, dal direttore dell'IVAT e da tre esperti designati
dalla Giunta regionale su proposta dell'assessore competente in
materia di artigianato.
2. La commissione tecnica di cui al comma 1 può autorizzare
anche l'apposizione del marchio a prodotti di artigianato
valdostano di tradizione non acquistati e non commercializzati
dall'IVAT.
3. Le competenze nonché le modalità per il funzionamento della
commissione tecnica sono stabilite nello statuto di cui
all'articolo 5, comma 2."
Articolo 6 (Stato giuridico e trattamento economico del
personale)
1. Al personale dipendente dell'IVAT si applica la legge
regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), come modificata dalla legge
regionale 12 luglio 1996, n. 17.
2. Il personale è inquadrato nei ruoli dell'IVAT, dipende
direttamente dallo stesso ed è iscritto, con decorrenza dalla data
di inquadramento a ruolo, all'Istituto nazionale di previdenza per
i dipendenti delle amministrazioni pubbliche (INPDAP), nonché agli
altri istituti di previdenza e di assistenza previsti dalla legge a
favore dei dipendenti degli enti pubblici locali.
3. La dotazione organica dell'IVAT è quella prevista
nell'allegato A alla presente legge.
Articolo 7 (Abrogazione)
1. La legge regionale 24 giugno 1992, n. 30 (Normativa per il
personale dipendente dell'Institut valdôtain de l'artisanat
typique), è abrogata.
Articolo 8 (Disposizioni transitorie)
1. Le procedure già avviate, alla data di entrata in vigore
della presente legge, per il rinnovo, ai sensi della legge
regionale 10 aprile 1997, n. 11 (Disciplina delle nomine e delle
designazioni di competenza regionale), degli organi dell'IVAT, in
scadenza al 31 dicembre 1997, sono annullate.
2. Gli organi in carica alla data di entrata in vigore della
presente legge sono prorogati sino al loro rinnovo, secondo le
norme della presente legge.
Articolo 9 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Borre.
Borre (UV) La legge che istituisce l'Institut de l'artisanat
typique (IVAT) risale al 1985 e alcune modifiche alla stessa sono
state apportate nel ?93 con legge regionale n. 8.
Dopo confronti con esperienze diverse, confronti interni al
Consiglio di amministrazione, è emersa la necessità di fare
un'analisi e una diagnosi della situazione dell'IVAT con una
formulazione di proposte per migliorarne la situazione.
È stato quindi commissionato uno studio ad una Società, la CAST,
dal quale emerge con chiarezza che la problematica più seria è la
mancanza in seno al Consiglio di amministrazione di una visione
consensuale del ruolo dell'ente.
Altri fattori di insoddisfazione e quindi di insuccesso sono:
l'esposizione merceologica nei negozi che non consente di
differenziare i prodotti di diversa natura: pezzi artistici, pezzi
di serie eccetera; la mancanza di fonti di innovazione di prodotto,
funzione un tempo in carico alla Commissione qualità; preoccupante
decremento degli artigiani conferitori e susseguente riduzione
della gamma dei prodotti e mancanza dei prodotti per soddisfare le
domande nei periodi critici dell'anno; personale di vendita
scarsamente motivato.
Per rispondere a questi problemi si portano alcune modifiche
alla legge istitutiva prevedendo la modifica all'articolo 1, comma
2, della legge regionale 10 aprile 1985 sostituendo le parole
"artigianato tipico valdostano" con "artigianato valdostano di
tradizione". Questo perché con un elenco di lavori che possono
essere definiti di tradizione, criteri peraltro già utilizzati alla
Fiera di Sant'Orso, si dovrebbe uscire dal conflitto fra forme di
artigianato tipico e artistico. Altra modifica è la nomina di un
direttore: questa figura dovrebbe garantire una ripresa soprattutto
nell'attività commerciale, ma anche nel resto della gestione. Al
Direttore generale verranno conferiti ampi poteri gestionali, ciò
permetterà sia di snellire i processi decisionali, sia di
individuare in una sola persona il Responsabile della gestione
operativa dell'Institut.
Il ruolo della Commissione qualità che oggi, a causa delle
modalità operative correnti, rappresenta il lato negativo per
l'allargamento del numero di artigiani, viene valorizzato. La
presenza del Direttore e del Presidente dell'ente in seno alla
Commissione renderà partecipe della vita dell'ente l'intera
Commissione.
Lo snellimento del Consiglio di amministrazione, dovuto in parte
alla riduzione dei membri da 9 a 5, e in gran parte ai compiti
conferiti alla nuova figura del Direttore generale, che sarà il
responsabile ultimo dei conferimenti dei prodotti e delle altre
attività di sua competenza, permetterà senza dubbio un miglior
funzionamento.
Un passaggio graduale alla gestione privatistica dei negozi,
iniziativa già in atto, è perseguibile al momento laddove si
possono aprire altri punti di promozione vendita. Con queste
modifiche si tenta di dare una risposta alla situazione non rosea
dell'IVAT. Sono peraltro queste modifiche suggerite dallo Studio
CAST.
Si potrà obiettare che non seguono del tutto le indicazioni e
forse è vero ma, come ho già detto, è una risposta che può nel
breve tempo migliorare la situazione.
Non condivido in toto lo Studio CAST, non per la sua analisi
precisa e puntuale, ma per il semplice fatto che traspare dallo
stesso un'analisi aziendale di tipo privatistico.
Non possiamo dimenticare il grande sforzo pubblico che deve
essere supportato dalla Regione per mantenere ed incrementare
questo settore così importante, non solo economicamente, ma anche
culturalmente. È di fondamentale importanza che la presenza
dell'IVAT sia per la formazione, sia per la promozione, che per la
commercializzazione sia ben viva su tutto il territorio.
Ribadisco, non voglio dire che non ci siano soluzioni migliori
od impostazioni di un ente diverso; possiamo fin d'ora lavorarci
sopra però, oggi è utile non lasciare le cose come stanno e queste
modifiche possono servire a migliorare la situazione e forse con il
tempo indicarci strade nuove.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Per presentare un emendamento che tiene
conto dell'ampia discussione avvenuta in Commissione in relazione
alle funzioni del Direttore. La stesura presentata finora prevede
per il Direttore un ruolo con le stesse caratteristiche del
dirigente di terzo livello. L'emendamento che propongo ha questa
natura: si tratta di aggiungere, dopo il comma 3 dell'articolo 6,
che è quello che prevede le questioni relative al personale, il
seguente comma 4: "Per il conferimento dell'incarico dirigenziale
di cui all'allegato A alla presente legge (Dotazione organica
dell'Institut Valdôtain de l'artisanat typique) si applica
l'articolo 62, comma 5, della legge regionale 45/1995. "
Il comma 5 dell'articolo 62 prevede gli incarichi per cui non si
applicano per l'assunzione e per il contratto le modalità stabilite
per il restante settore dirigenziale, ma prevede l'incarico
fiduciario. Lo leggo: "Le disposizioni di cui agli articoli 16, 17
e 20 del Capo II del Titolo II non si applicano ai posti di capo e
vicecapo gabinetto, di capo e vicecapo dell'ufficio stampa della
Presidenza della Giunta, direttore dell'ufficio di collegamento e
rappresentanza di Roma, di commissario regionale presso la Casa da
gioco di Saint-Vincent, di capo ufficio informazione e stampa della
Presidenza del Consiglio regionale e di direttore dell'agenzia
regionale del lavoro, in relazione alla natura del rapporto
fiduciario degli incarichi medesimi. Detti incarichi sono utili ai
fini del periodo richiesto dall'articolo 16, comma 2, lettera
a)".
Con quest'emendamento la figura del direttore nominato dal
Consiglio di amministrazione ha carattere fiduciario, analogo a
quello degli altri dirigenti con incarico, già presenti nella
nostra Regione.
Presidente È aperta la discussione generale. Si sta discutendo
sul nuovo testo predisposto dalla IV Commissione con l'emendamento
testé annunciato dall'Assessore Mafrica. Ha chiesto la parola il
Consigliere Marguerettaz.
Marguerettaz (Aut) Qualche mese fa avemmo occasione di iniziare
a discutere della situazione dell'IVAT in seguito ad
un'interpellanza presentata dal sottoscritto insieme ai colleghi
del Gruppo proprio successiva allo Studio della Società CAST di cui
ha fatto riferimento il relatore nelle premesse.
Paragonando il contenuto di quell'interpellanza con la relazione
dei colleghi Borre e Chenuil, appare evidente come le
sottolineature fatte da questi ultimi siano diverse da quelle che
avevo sottoposto all'attenzione dei colleghi redigendo
quell'interpellanza.
I colleghi Borre e Chenuil hanno fatto riferimento ad alcuni
contenuti di quello Studio e hanno sottolineato in particolare che
vi erano dei fattori di insoddisfazione dovuti all'esposizione
merceologica nei negozi ed hanno dettagliato questi fattori di
insoddisfazione. Nella mia interpellanza sottolineavo altre analisi
fatte dallo Studio CAST che concernevano l'attività commerciale
che, secondo lo Studio CAST, registrava un andamento economico
negativo con un disavanzo nel ?95 del meno 33 percento così come si
affermava nello stesso Studio che l'attività promozionale non è
pianificata; che l'attività di formazione è correntemente ferma;
che esiste una mancanza di direzione strategica nella conduzione
dell'Ente.
Forse è in base a queste asserzioni presenti nello Studio CAST
che il collega Borre sottolineava nella sua relazione come sia
necessario un grande sforzo pubblico che deve essere supportato
dalla Regione per mantenere ed incrementare questo settore così
importante non solo economicamente, ma anche culturalmente. È bene
ricordare che questo grande sforzo pubblico da parte della Regione
c'è sempre stato dal momento in cui è stato costituito l'IVAT;
credo che oggi questo sforzo pubblico corrisponda ad una cifra di
circa 800 milioni l'anno senza il quale l'Istituto non potrebbe
stare in piedi da un punto di vista economico.
Quindi non è una novità questa, semmai quello che dovrebbe far
riflettere è che, a fronte di questo sempre presente grosso sforzo
pubblico, supportato dalla Regione, i risultati di IVAT siano
quelli che risultano dallo Studio CAST. Evidentemente, nonostante
il grande sforzo pubblico, l'artigianato tipico della nostra
Regione non si incrementa né da un punto di vista commerciale, né
da un punto di vista culturale e via dicendo.
Questo per la precisione dello Studio CAST, uno studio che sta
quindi all'origine della decisione di questa Giunta, immagino, di
andare a modificare la legge costitutiva dell'IVAT stesso.
L'Assessore Mafrica quando presentammo quell'interpellanza per
sapere se condivideva le proposte avanzate dallo Studio CAST oltre
che l'analisi, sebbene - come era logico attendersi - facesse delle
sottolineature diverse per quanto concerne l'analisi della
situazione di IVAT, diceva di accogliere le indicazioni formulate
dallo Studio CAST e che queste avrebbero visto ben presto la
luce.
Quindi all'origine di tutto sta questo Studio CAST che IVAT
commissiona e che l'IVAT a mio avviso - faccio un piccolo inciso -
piuttosto stranamente approva all'unanimità perché, come ricordavo,
che il Presidente dell'IVAT approvi uno studio in cui viene detto
che manca una direzione strategica nella conduzione, è un po' come
se si autosfiduciasse. Comunque, tanto di cappello alla correttezza
di questo Consiglio di amministrazione, in primis del Presidente di
IVAT, il quale riconosce che lo Studio CAST centra l'obiettivo sia
per quanto concerne l'analisi, sia per quanto concerne la
proposta.
Si mettono quindi in moto le procedure, i meccanismi - la
promessa fatta dall'Assessore va giustamente mantenuta - e qui
bisogna capire questa macchina che si mette in moto in che modo si
mette in moto e come procede. Ho da fare una grossa prima
sottolineatura negativa su questo disegno di legge, sottolineatura
che riguarda il metodo con cui si arriva oggi alla discussione di
questo disegno di legge.
Perché ho un appunto negativo da fare in questo senso? Perché
questo disegno di legge, che parte da una proposta dello Studio
CAST commissionato da IVAT, in realtà viene elaborato in sedi
diverse dall'IVAT, ovvero negli uffici dell'Assessorato e, se il
sottoscritto non avesse chiesto, quando quest'argomento è andato
alla discussione delle Commissioni II e IV congiunte, che fosse
sentito il Consiglio di amministrazione dell'IVAT, questo stesso
Consiglio molto probabilmente non avrebbe nemmeno visto questa
legge prima che essa venisse approvata dal Consiglio regionale.
A testimonianza di questo ho avuto modo di chiedere, nel corso
della riunione della Commissione, tutti i verbali in cui nel
Consiglio di amministrazione di IVAT si è discusso di questa legge
e ci si è confrontati con le proposte della Giunta per proporre
eventualmente dei suggerimenti, delle variazioni o invece per
esprimere un consenso ebbene, i verbali di questi Consigli, in cui
si è tanto discusso di questo disegno di legge, sono di due
riunioni. Nella prima, del 2 ottobre 1997, si dice: "Il Presidente
passa infine - alla fine della riunione - ad informare il Consiglio
di amministrazione in ordine alla situazione del procedimento
avviato di modifica alla legge". Sembra un'informazione, ma poi
nella riunione successiva vi è una precisazione sul significato che
ha questa voce del verbale. Leggo direttamente quello che dice il
Presidente dell'IVAT chiedendo che sia messo a verbale a correzione
di quella frase che ho citato: "Il Presidente Gerbore replica che
il disegno di legge in questione è stato considerato dalla Giunta
regionale, ma che non se ne poteva dare copia in quanto documento
ufficioso non in possesso dell'IVAT". Quindi l'informazione, data
nel corso della riunione del 2 ottobre, era "il disegno di legge
sta andando avanti".
Qual è il secondo verbale che certifica la discussione del
Consiglio di amministrazione dell'IVAT su questo disegno di legge?
È quello del 24 novembre 1997, laddove il Presidente fa presente di
essere stato informato dell'intenzione dei commissari - cioè noi -
di richiedere un'audizione dell'intero Consiglio di amministrazione
dell'Institut e "di aver pertanto ritenuto corretto ed opportuno
convocare con urgenza una seduta straordinaria del Consiglio in
modo da approfondire quanto in esame". Questo sta ampiamente a
dimostrare che questa legge è stata fatta senza che il Consiglio di
amministrazione di IVAT ne sapesse nulla.
Credo che sia evidente come non possa non sottolineare questo
fatto che ritengo gravissimo.
Sempre il verbale ufficiale di quella riunione dice che... no,
leggo un'altra questione che è più chiara: "La discussione in
merito al disegno di legge procede animata".
Quando il Consiglio di amministrazione dell'IVAT viene sentito
dalle competenti commissioni consiliari abbiamo una grossa sorpresa
perché questo Consiglio che così sovente ha avuto dei problemi a
mettersi d'accordo su tante questioni inerenti alla conduzione
dell'Ente stesso, a fronte di questo disegno di legge, trova
stranamente una pressoché unanimità di veduta e di giudizio. Leggo
alcuni appunti presi nel corso dell'audizione in modo che i
commissari, che non erano presenti alla Commissione, possano
rendersi conto di ciò che sto dicendo. Non dirò i nomi, faccio
presente che il Consiglio di amministrazione dell'IVAT è stato
votato tre anni fa da questo Consiglio regionale e che, come
prevedeva la legge, è composto da tre rappresentanti della
maggioranza e da un rappresentante dell'opposizione. Questo per
quanto riguarda i rappresentanti di nomina del Consiglio regionale,
poi ci sono quelli di nomina degli artigiani.
Allora, tutti i consiglieri presenti si sono espressi in merito
a questo disegno e, ripeto, senza dire chi ha detto, dirò cosa
hanno detto.
Questa legge non risponde alle nostre aspettative, ha detto un
membro del Consiglio di amministrazione.
Un altro: con questo disegno di legge ci ritroviamo gli stessi
problemi che speravamo di ridurre.
Un altro ancora: lo Studio CAST ha fatto delle proposte, devo
riconoscere che il disegno di legge non risponde alle
aspettative.
Un quarto: quest'IVAT non dà la possibilità di crescita
all'artigianato.
Un quinto: nella seduta del Consiglio di amministrazione tutti i
membri erano perplessi su questo decreto legge, tranne il
Presidente.
Un ultimo: chiedo di sospendere l'attuale disegno di legge,
rivedendolo con un maggiore coinvolgimento di IVAT e del mondo
artigiano. Questo è il giudizio che il mondo artigiano dà su questo
disegno di legge.
Diventa difficile, anche se ho visto che nella relazione in
fondo si cerca in qualche modo di recuperare, pensare come questo
disegno di legge risponda alle aspettative del mondo artigiano
visto che tutti i loro rappresentanti in seno a questo Consiglio di
amministrazione hanno detto che non andava bene.
Quali appunti fare invece dal punto di vista mio personale su
questo disegno di legge? Uno diventa una domanda perché
l'emendamento presentato questa mattina dall'Assessore non è di
scarsa importanza, ha una rilevante importanza anche perché abbiamo
notato che la figura del Direttore generale che si inserisce
all'interno della nuova struttura IVAT è estremamente interessante
ed è un problema molto importante per gli artigiani in primis. C'è
stata una grossa discussione sul ruolo che doveva rivestire il
Direttore generale, soprattutto la sua funzione, cioè se doveva
avere un contratto di tipo privato oppure un contratto secondo i
dettami della legge 45. Con l'emendamento dell'Assessore sembra che
si vada nella prima direzione.
Pongo solo la domanda, così l'Assessore nella replica illustrerà
meglio la posizione in cui verrà a trovarsi questo Direttore
generale. Cioè mi chiedo, pur non conoscendo molto la legge 45, se
comunque rientrando in questi canoni che sono stati espressi
nell'emendamento dell'Assessore, questo Direttore generale dovrà
essere inquadrato in un livello economico e caso mai qual è la
portata di tale livello.
Come dicevo, non c'è solo la questione del Direttore generale.
Innanzitutto, quello che manca ancora con questo disegno di legge è
uno dei punti più importanti, almeno a seconda dello Studio CAST
per far sì che IVAT si rimetta in quadro: è la definizione del
ruolo che IVAT stesso deve avere.
Diceva lo Studio CAST che praticamente la causa principale della
situazione corrente, che è quella che ho descritto prima e che
credo abbiate tutti capito non essere certamente rosea, è la
mancanza in seno al Consiglio di amministrazione di una visione
consensuale del ruolo dell'Ente. Questa genera due aree di
incertezza che hanno determinato questa staticità; la prima
riguarda l'annoso dibattito interno su quale sia la priorità fra
sviluppo e tutela dell'artigianato. Con la proposta di legge mi
sembra di percepire che la prima parola che dovrebbe concepire
invece il ruolo di IVAT è la parola commercializzazione, che viene
anteposta rispetto alle altre: l'IVAT ha il compito di sviluppare
l'artigianato valdostano di tradizione attraverso la
commercializzazione. In questo senso si definisce un po' meglio il
ruolo perché gli si dice che deve anzitutto commerciare, ma non
risulta cosa deve commerciare ed è lì l'inghippo. È su questo che
non riescono a mettersi d'accordo i membri del Consiglio di
amministrazione ed è in questo che c'è necessità di un indirizzo
politico chiaro che a mio avviso invece da questo disegno di legge
ancora non c'è, ma visto che la prima parola che viene detta per lo
sviluppo dell'artigianato valdostano è quella di commercializzarlo,
bisogna fare una riflessione più ampia su come fin qui è stata
impostata la commercializzazione e come lo sarà in futuro.
Innanzitutto bisogna ricordare che uno può pensare, come spesso
accade, che i disavanzi del bilancio di IVAT sono riconducibili a
strutture, a campagne pubblicitarie, a promozioni, a corsi di
formazione, a tutto questo genere di questioni, questo invece non è
quello che accade nella realtà perché andando a vedere l'analisi di
CAST risulta evidente che un primo grosso buco del bilancio IVAT
viene proprio dalla commercializzazione. Risulta evidente che, ad
esempio, nell'esercizio ?95 c'è stato un utile sulla vendita di 144
milioni a fronte di costi di 334 milioni per un disavanzo di 190
milioni di lire.
Cosa suggerisce CAST? CAST dice in maniera molto esplicita che
per andare in senso migliorativo nel campo della
commercializzazione bisogna privatizzare. Il Consigliere Borre dice
che si è già iniziato a privatizzare, che uno degli esercizi di
IVAT è stato privatizzato. È vero, ha dimenticato il Consigliere
Borre perché è stato privatizzato, lo abbiamo scoperto in
Commissione: è stato privatizzato perché il personale dipendente
che vendeva in questo posto vendita è semplicemente andato in
pensione ed ha offerto l'opportunità di privatizzare, ma se
dovessimo aspettare per privatizzare gli attuali punti vendita di
IVAT che il personale vada in pensione, capite che questa non è una
volontà politica, questa è una rassegnazione politica.
Borre dice che si andranno a privatizzare i nuovi punti vendita;
CAST dice una cosa diversa, quando parla di privatizzare dice anche
che, qualora i gestori non dovessero ritenere idoneo il personale
nei punti di vendita, essi dovrebbero essere destinati ad altri
incarichi all'interno dell'Amministrazione pubblica. Cioè, se
questa è gente che o non è capace - dice CAST - o non ha voglia di
fare il suo mestiere, visto che sono dipendenti regionali possono
essere richiamati in seno all'Amministrazione regionale. Questo si
può fare a partire da domani mattina, o meglio, si poteva fare a
partire dall'altro ieri, non è stato fatto, evidentemente per una
scelta quindi, definizione del ruolo dell'IVAT, modello di gestione
perché CAST dice una cosa interessantissima. È d'accordo su quello
che diceva Borre: non possiamo privatizzare completamente IVAT
perché in un settore come questo - che fra l'altro versa in uno
stato quale quello che abbiamo visto - bisogna graduare la cosa, ma
qual è l'obiettivo a cui tendere? È quello che quest'Ente riesca ad
autofinanziarsi per quanto riguarda la parte commerciale e
l'intervento pubblico non deve essere sulla parte commerciale, ma
ben definito e cioè deve occuparsi della formazione, della
promozione e della fornitura dei servizi, ma la commercializzazione
deve essere privata.
Di quest'impostazione nella legge non c'è nulla perché cosa
succederà a partire dal prossimo esercizio dopo che avremo
approvato, cioè dopo che voi avrete approvato questa legge?
Succederà quello che è sempre successo fin qui cioè la Regione
metterà in bilancio i suoi 800, poi un anno saranno 700, l'anno
dopo 900, magari si arriverà al miliardo di lire a disposizione del
ripiano del bilancio di IVAT senza entrare nel merito. Pensate
quanto sarebbe più efficiente se la Regione dicesse di finanziare
alcune spese di IVAT ben delineate. Invece finché la Regione caccia
i soldi nel calderone di quest'Istituto, personalmente non vedo una
grossa possibilità di ripresa per quest'Institut .
Rimane in piedi una questione che è quella della Commissione
qualità. Anche questo è un passaggio molto delicato perché dice lo
Studio CAST questo è il collo di bottiglia, il punto che blocca
tutto e che crea il problema perché la Commissione qualità non ha
mai dato dei criteri chiari in base ai quali poi sceglie i prodotti
da marchiare e da commercializzare. Quindi sono gli artigiani i
primi a non sapere cosa del loro prodotto sarà accolto dalla
Commissione qualità e cosa no.
Qui si dice qualcosa nella legge per la verità. Innanzitutto la
Commissione viene ridotta, diventa tecnica e sembra - cosa alla
quale invece sono contrario - non dover entrare più nel merito
della qualità del prodotto che invece rimane una funzione di
fondamentale importanza: ci vuole qualcuno preparato che giudichi
dal punto di vista della qualità. Lo raccontavo a chi mi ascoltava
in Commissione: se voi entrate in uno dei punti vendita IVAT, la
prima cosa che appare evidente anche a degli incompetenti totali
come sono io in questa materia è che ci sono dei pezzi di
artigianato orribili che non stimolano senz'altro l'acquirente ad
andarli a comprare. Se oggi togliamo ancora un giudizio di qualità
sui pezzi, chissà cosa dovremmo attenderci nell'esposizione dei
negozi.
Allora, in conclusione, non si fa ciò che si doveva fare, e
quanto dice Borre nella conclusione della sua relazione non mi
trova assolutamente d'accordo e credo che non trovi d'accordo
nemmeno lui stesso: ha dovuto metterla questa frase, anche un po'
ridondante, o meglio, così formale. Allora non va tutto bene, lo
dice Borre stesso alla fine, quando afferma: forse non basta quello
che stiamo facendo, non posso dire che non ci siano soluzioni
migliori, possiamo fin d'ora lavorarci sopra. Questo lo sappiamo
benissimo, poi magari Borre nel gioco mi contraddirà, ma lo
sappiamo benissimo sia lui che io anche perché abbiamo imparato al
Consiglio comunale di Aosta che non c'è nulla di più definitivo del
provvisorio. Abbiamo perfettamente coscienza tutti che con questa
legge per tutta, non solo questa, ma io sono certo anche la
prossima legislatura di IVAT non si parlerà più.
Perché non se ne parlerà più? Perché il Consiglio di
amministrazione, così come va ad essere modificato - mi obietterà
forse giustamente l'Assessore, ma qui rispettiamo CAST ed ha
ragione -, diventa un organo chiuso fra la Giunta e il Consiglio di
amministrazione stesso. E qui devo dare atto pubblicamente che il
rappresentante nominato dall'opposizione ha svolto egregiamente il
suo lavoro perché, a differenza di quello che succede in altre
società, ci ha fatto conoscere in maniera più approfondita la
situazione di quest'Institut, ma nel momento in cui sarà scelto il
Presidente della Giunta e i due esperti dalla Giunta, e il
Consiglio di amministrazione è composto da cinque membri,
avvertiamo subito come la maggioranza di questo Consiglio di
amministrazione sarà di espressione politica e non del mondo
artigiano. Il mondo artigiano sarà rappresentato, ma sarà in
minoranza ed essendo la maggioranza del Consiglio di
amministrazione di estrazione politica, ovvero di nomina della
Giunta, della maggioranza, è chiaro che ben difficilmente usciranno
in futuro i problemi, le difficoltà, le magagne che invece con
questo Consiglio di amministrazione abbiamo avuto modo anche noi
consiglieri di conoscere.
Presidente Ha chiesto di parlare il Consigliere Dujany.
Dujany (Aut) Intervento un po' ad integrazione del Consigliere
Marguerettaz che ha toccato più i temi di carattere operativo e
l'iter procedurale che ha costituito la premessa perché questo
disegno di legge arrivasse in Consiglio.
Mi limiterò a fare solo alcune valutazioni sul piano
istituzionale, e qui devo riconoscere che, come già avevo fatto al
momento dell'istituzione dell'ARPA, quei timidi indirizzi di
decentramento che avevo già riconosciuto allora emergere dai
decreti Bassanini, purtroppo il nostro legislatore regionale è ben
lontano ancora dall'esserne in qualche modo sensibilizzato. La cosa
mi sembra tanto più strana perché proprio il Consigliere Borre, non
in quest'aula perché non sempre quest'aula costituisce il luogo in
cui si discutono queste tematiche, ma al di fuori di quest'aula,
aveva riconosciuto proprio in occasione della discussione
dell'istituzione dell'ARPA che alcuni rilievi che avevo fatto
allora erano ritenuti da lui giusti.
Qui dobbiamo ancora una volta rilevare che gli enti strumentali
della Regione continuano a dover operare sotto un rigido controllo
centralistico del Governo regionale, controllo che abbiamo già
addirittura - lo ha ricordato anche il Consigliere Marguerettaz -
nel momento preliminare della designazione delle candidature, nel
momento dell'individuazione del Presidente e dei due esperti in
materia di artigianato che non provengono dalla cosiddetta società
civile, ma vengono designati dal Governo regionale in modo tale da
assicurare un controllo del Governo regionale su quest'Ente
istituzionale tale da garantire almeno la maggioranza dei suoi
membri.
Ma questo non basta. Anche per quel che riguarda la possibilità
di designazione da parte delle imprese artigiane degli altri due
rappresentanti, addirittura le modalità con cui tutto questo deve
avvenire sono stabilite sotto l'egida esclusiva della Giunta
regionale quindi, se c'è bisogno di un ulteriore controllo anche
nella fase di designazione di questi due operatori della società
civile, è la Giunta regionale che rigidamente si appropria di
questo diritto di fissarne i criteri.
Ancora questo non basta. Nell'articolo 4 vediamo che anche lo
stesso Statuto per il funzionamento dell'IVAT deve essere approvato
dalla Giunta regionale. Non solo, l'iniziativa per l'approvazione
dello Statuto non è neppure concessa all'Istituto stesso dell'IVAT,
ma addirittura all'Assessore competente in materia di artigianato.
Quindi sia nella fase di elaborazione preliminare dello Statuto,
sia nella fase di approvazione, l'unico interlocutore nella fase
iniziale è l'Assessore all'artigianato e poi nella fase di
controllo la Giunta regionale, di cui questo Assessore fa parte.
Credo che non occorrano ulteriori commenti.
Si individua ancora una volta una sfiducia del Governo regionale
nei confronti della società civile, in particolare della libera
imprenditoria artigiana, che va in ogni momento controllata nel suo
agire, eventualmente - come ha ricordato il Consigliere
Marguerettaz -oliata adeguatamente nella sua azione di tutti i
giorni con danaro pubblico senza mai riconoscere dignità, autonomia
e responsabilità ai soggetti.
Questo centralismo regionale, che ripropone le stesse logiche
nazionali, non può da noi essere accettato per cui il voto degli
Autonomisti su questo disegno di legge sarà negativo.
Presidente Ha chiesto la parola il Consigliere Florio.
Florio (VA) Le lunghe sedute della Commissione ci hanno
consentito di capire meglio quale sia la situazione di quest'Ente e
certamente non è possibile cavarsela, come ha detto il Consigliere
Borre, definendo la situazione non rosea. La cosa è ben diversa,
ben più complicata, ben più grave e non solo per quello che
scaturisce dalla lettura del rapporto CAST, che si può condividere
oppure no, ma che comunque è, esiste. Che si condivida o no il
risultato del lavoro di CAST, o che si condivida o no il
presupposto, o i presupposti, da cui CAST è partito per leggere la
situazione di quest'Ente, ciò non toglie che il risultato di
quell'indagine suona non come un campanello di allarme, ma come una
sirena di allarme. La situazione non è rosea certamente, è
estremamente grave, anche perché sembra che stiano venendo meno gli
obiettivi principali per cui quest'Ente era stato costituito.
Obiettivi che, ricordo, al di là della commercializzazione, erano
quelli della promozione e dell'allevamento di nuove
potenzialità.
C'è poi anche da sottolineare il fatto che le considerazioni che
sono state fatte in Commissione e che Consigliere Marguerettaz ha
fatto qui oggi, non significano disconoscere il ruolo che
quest'Ente ha avuto in passato; nessuno mette in discussione l'idea
stessa di IVAT, la sua funzione nel passato, il fatto che abbia,
per ammissione stessa del Presidente di IVAT, allevato nel suo
interno personaggi poi diventati bravi e famosi da poter essere in
grado di gestire autonomamente un proprio mercato delle proprie
opere d'arte quindi, tutto questo non viene toccato. Il problema è
cosa fare in questo momento.
Voglio usare un'espressione che avevo già usato ed è questa. Nel
sostanziale rispetto, come l'Assessore ha più volte sostenuto in
Commissione e anche oggi, delle indicazioni di CAST tutte comprese
all'interno di questo disegno di legge, ciò che viene posto per
risolvere i problemi di IVAT mi sembra che assomigli più ad un
pannicello caldo che non ad una cura seria e radicale.
L'obiezione che viene fatta dall'Assessore, ed è un'obiezione
alla quale non posso controbiettare nulla, è quella che dice: noi
non possiamo permetterci di lasciare quest'Ente in queste
condizioni, questo è il primo intervento serio e radicale sulla
strada indicata da CAST che poniamo in essere, ciò non toglie che
successivamente si vada a mettere mano a tutto quell'aspetto che è
stato oggetto di lunga discussione in Commissione e che riguarda la
commercializzazione.
La mia paura, che ho già manifestato anche in Commissione, è che
una volta messo mano a questa sorta di rabberciamento della
situazione, poi per alcuni anni tutto si dimentichi anche perché -
e questo mi suona sgradevole - la corretta diminuzione del numero
dei componenti del Consiglio di amministrazione prevista da questo
disegno di legge potrebbe significare l'estromissione dal Consiglio
di amministrazione di quelle "voci fuori dal coro" che
sembrerebbero costituire il problema dell'IVAT. Questo non è perché
non è la presenza di opinioni diverse all'interno del Consiglio di
amministrazione che ha creato i problemi all'IVAT, ma sono i
problemi dell'IVAT probabilmente che hanno fatto esplodere
all'interno del Consiglio di amministrazione, aggravato da
contraddizioni interpersonali eccetera, quel rapporto di
collaborazione che si dovrebbe auspicare perché un Consiglio di
amministrazione possa funzionare al meglio.
Allora, che fare? In Commissione mi sono astenuto perché volevo
manifestare il disagio nei confronti di un pannicello caldo che non
risolve il problema.
Voteremo il disegno di legge, Assessore però, si metta mano
seriamente e radicalmente a rivedere la tipologia stessa dell'Ente,
non seguendo, mi raccomando, in nulla le indicazioni per la verità
sommarie date dal Consigliere Borre nella sua illustrazione.
Che questo sia un organismo importante per un settore
altrettanto importante di questa Regione, è vero, che sia un
settore importante per l'immagine che questa Regione fornisce
all'esterno, è vero, ma che questo debba diventare un settore
finanziato in continuazione dall'ente Regione, come mi è parso di
capire dall'intervento del Consigliere Borre, è una cosa che non
condividiamo.
Si vedano piuttosto gli obiettivi di IVAT che sono strettamente
connessi con altri obiettivi, vedasi il turismo, la pubblicità,
l'aggressione commerciale su altre piazze eccetera, in connessione
con altri settori di questa Pubblica Amministrazione, ma smettiamo
di considerare settori di questo genere come settori a perdere. Non
deve necessariamente essere così anzi, bisogna operare seriamente e
concretamente perché così non sia fino in fondo, utilizzando della
compartecipazione con altri settori di interesse indispensabili di
quest'Amministrazione.
Vorrei fare un'osservazione all'Assessore in merito all'articolo
8, comma 2, dove si dice: "Gli organi in carica alla data di
entrata in vigore della presente legge sono prorogati sino al loro
rinnovo," e credo che di seguito la dizione corretta dovrebbe
essere: "che avverrà secondo le norme della presente legge".
Altrimenti non si capisce quell'inciso a cosa si riferisca, se è
vero, emendiamo.
Presidente Ha chiesto la parola il Consigliere Borre.
Borre (UV) L'argomento che stiamo trattando è molto importante e
non è tale da mettere da parte con un'opposizione della minoranza e
un'obbligata via del sì della maggioranza. Io non voglio fare
alcuna difesa della legge, ma mi sento di fare una difesa
tranquilla di quello che è il problema dell'artigianato che
coinvolge tutto il territorio, è uno spirito autonomo, quindi
chiaramente crea all'interno di quest'Istituto delle problematiche
perché nessuno vuole sentire la sua parte inferiore a quella degli
altri.
Non è stato detto che il ridimensionamento del Consiglio di
amministrazione è finalizzato a far cessare "le voci fuori del
coro": ben lontano! Però sarebbe importante andare ad esaminare la
partecipazione al Consiglio di amministrazione perché la
maggioranza delle volte addirittura i bilanci vengono deliberati
con cinque persone quindi, a questo bisogna fare estremamente
attenzione.
Il problema CAST lo metterei da parte, se vogliamo esaminare il
problema che vogliamo affrontare nei confronti dell'IVAT. Il
problema CAST è stato, come purtroppo avviene sovente, un progetto
affidato a gente esterna alla nostra realtà che traccia con una
filosofia manageriale...
(Interruzione del Consigliere Florio, fuori microfono)
... Florio, non mi interrompere, lasciami dire la mia, poi tu
dirai la tua... quindi, bisognerebbe avere la capacità di vedere
quello che invece rappresenta per il tessuto valdostano
l'artigianato quindi, facciamo attenzione a non voler con questo
andare a mettere un insieme di prodotti che tirano sul mercato, che
vanno fuori, che possono vendere, che possono permettere di avere
una parte commerciale redditizia, ma che non hanno niente a che
fare con il nostro artigianato. Magari fare arrivare delle belle
grolle dall'India o dalla Cina, poi vi facciamo qui i nostri
piccoli lavoretti, ad esempio una stella alpina, li vendiamo e ci
va bene, ma non è questa la posizione che l'IVAT deve avere.
Dobbiamo fare attenzione che rimanga in Valle almeno questa cultura
che abbiamo nel settore dell'artigianato. Lo possiamo difendere
solo se riusciamo a caratterizzarlo.
Il fatto di pagare, Florio, non è la prima volta che la Regione
paga perché, quando si parlava di pagare la Cogne, eravamo tutti
bravi dietro purché rimanesse aperta, tutti in fila; qui non si
tratta di pagare dei miliardi, si tratta di pagare la formazione
perché l'IVAT fa anche formazione. L'artigiano che oggi riesce a
vendere sulla piazza, riesce a vendere al privato, nei primi tempi
è passato all'IVAT che gli ha preso il suo prodotto e dopo 60
giorni glielo ha pagato permettendogli di continuare la sua piccola
attività. Gli hobbisti in gran parte oggi vendono alle fiere perché
si organizzano diverse fiere, ma portano anche all'IVAT per avere
dei soldi a disposizione. Quindi è ben diverso da quello che si
vuole far apparire dicendo che la Regione deve continuare a pagare
qualcosa che invece dovrebbe stare in piedi. In piedi, sono
convinto che può stare tutto un certo settore, ma la
commercializzazione è un'altra cosa e faccio un esempio banale: il
negozio di Piazza Chanoux non è solo la vendita che rappresenta, ma
rappresenta anche l'esposizione. Se dovesse pagarlo il privato per
vendere prodotti IVAT, non ci sarebbe nessun privato che va a
pagare 5 milioni di affitto un negozio per vendere alcuni pezzi.
Poi vediamo anche qual è la realtà: ormai ci sono fiere dappertutto
in Valle d'Aosta, e per fortuna, grazie al richiamo della Fiera di
Sant'Orso, quindi all'IVAT arrivano solo più che pochi pezzi.
Allora bisogna riuscire a ricreare quella mentalità, ma l'Istituto
serve ancora tantissimo per dare un'immagine all'esterno della
Valle d'Aosta.
Presidente Dichiaro chiusa la discussione generale. Ha chiesto
la parola l'Assessore all'industria, artigianato ed energia,
Mafrica.
Mafrica (GV-PDS-SV) Ringrazio i consiglieri per la pacatezza e
la serietà con cui hanno affrontato l'argomento e la replica sarà
sintetica, ma penso che l'argomento sia stato già approfondito in
Commissione.
Una prima sottolineatura riguarda l'incremento dell'artigianato
tipico di tradizione della Regione. Quello di cui discutiamo oggi è
uno degli strumenti, altri strumenti vengono impiegati dalla Fiera
di Sant'Orso alle decine di fiere che si fanno durante tutto il
corso dell'anno nella nostra Regione, appena prima abbiamo
approvato tre fiere che danno il loro contributo allo sviluppo
dell'artigianato di tradizione. Sono più di 30 le scuole di
scultura e il successo di quest'artigianato è dimostrato dal numero
crescente di visitatori e dal numero crescente di domande di
espositori di artigianato tradizionale. È tutto un insieme di
interventi che portano dei risultati per cui questa è l'unica
Regione alpina in cui la tradizione nell'artigianato è stata
mantenuta, le regioni confinanti vengono volentieri alla nostra
Fiera e ci chiedono come riusciamo ad intervenire per mantenere
questo tipo di artigianato.
Rispetto alle questioni che sono state poste credo di dover dire
che è stato uno sforzo per rispondere alla richiesta che il
Consigliere Marguerettaz aveva fatto di predisporre un disegno di
legge e di seguire le indicazioni CAST. Rimaneva un problema in
Commissione non compiutamente risolto, con l'emendamento proposto
pensiamo che effettivamente si vada nella direzione di garantire
autonomia operativa decisionale al Direttore e all'organismo che lo
deve scegliere. Il riferimento alla legge 45 fissa in sostanza i
livelli di stipendio di questa figura, mentre la scelta con un
incarico fiduciario è sganciata dalle procedure e l'incarico
fiduciario dura finché dura in carica il Consiglio di
amministrazione che lo ha deliberato.
Rispetto alla questione principale che è stata posta, cioè la
commercializzazione, voglio fare due osservazioni. Come è già stato
detto da Borre prima, questi punti hanno due aspetti, sia quello
commerciale, sia quello di punti di esposizione degli oggetti
tradizionali dell'artigianato locale. Per esempio, con una legge,
quella che è a favore delle cooperative tipiche, noi prevediamo di
coprire le spese di esposizione permanente. In questo caso quindi
nei conteggi da fare va tenuto conto di questo ruolo, il che non
significa che non debba essere migliorato e portato possibilmente
al pareggio o all'attivo questo ruolo di commercializzazione.
Non condivido invece l'osservazione che Marguerettaz ha fatto
sulle funzioni stabilite dalla legge perché distinguo fra il fine e
lo strumento quando la legge dice che l'IVAT ha il compito di
sviluppare l'artigianato valdostano di tradizione individua il
fine, che è lo sviluppo, poi la legge precisa l'oggetto che è
l'artigianato di tradizione attraverso la commercializzazione, la
tutela e la valorizzazione dei prodotti, la formazione quindi, il
fine è lo sviluppo, mentre la commercializzazione, la tutela, la
valorizzazione e la formazione sono gli strumenti.
C'è ancora da precisare, per ciò che riguarda la
commercializzazione, un aspetto. Qui non siamo in un libero mercato
per cui l'IVAT può fare i prezzi che vuole. L'IVAT in questa
funzione di promozione tiene conto delle richieste dell'artigiano e
carica sui prodotti acquistati solo il 25 percento, quindi c'è un
prezzo che è di mercato particolare, che probabilmente va incontro
alla necessità che gli artigiani operino e c'è un ricarico molto
basso per non avere differenze fra i pezzi venduti direttamente
dall'artigiano e quelli venduti dall'IVAT. Sono questioni
particolari di cui va tenuto conto.
Va tenuto anche conto che è vero che i conferitori permanenti -
guardi, Consigliere Marguerettaz, a pagina 30 della relazione -
diminuiscono, ma il numero dei conferitori progressivamente
aumenta; sono 11 nell'ultimo dato i conferitori permanenti, ma sono
diventati 80. C'è quindi questo ruolo di collegare l'IVAT con una
base più larga perché è vero quello che veniva sottolineato che per
fortuna dei più bravi una volta che il loro mercato si consolida,
questi non conferiscono più all'IVAT e vendono direttamente.
Sottolineo solo quest'aspetto.
L'altro aspetto che voglio sottolineare è che non è una scelta
strategica quella di avere dipendenti che provvedono alla vendita
tant'è che su sei negozi due sono stati chiusi, quello di
Valtournenche e quello di Gressoney, uno è stato affidato in forma
privatistica. Abbiamo però ancora alcuni dipendenti che per la
legge presente hanno lo stato giuridico del personale regionale. Il
Consiglio di amministrazione del suo personale può fare la migliore
utilizzazione possibile quindi, se si creano le condizioni, se si
fanno le valutazioni, non è scritto nella legge che
obbligatoriamente questi negozi debbano essere passivi; mi pare che
le iniziative prese dal Consiglio di amministrazione di fare un
convegno, di fare uno studio, di chiedere che si intervenisse con
legge, vadano nella direzione di migliorare l'efficienza di
quest'Ente.
Mi avvio alla conclusione. La Commissione qualità su proposta
fatta in Commissione dal Presidente Piccolo ha due compiti precisi
stabiliti dalla legge: primo, verificare cos'è artigianato di
tradizione; secondo, apporre marchi anche ad oggetti non venduti da
IVAT, ma poi venduti direttamente dall'artigiano. Si precisa che
queste competenze potranno essere ulteriormente approfondite, mi
pare però che già questi due tipi di competenze diano alla
Commissione una funzione che si collega all'obiettivo di preservare
l'artigianato di tradizione e ovviamente nei suoi livelli che sono
più significativi.
Le osservazioni del Consigliere Dujany sono tutte certamente
legittime, ma forse non tengono nel dovuto conto che con la legge
sulle nomine abbiamo stabilito che gli enti strumentali, il cui
funzionamento compete come controllo alla Giunta regionale, devono
avere questo tipo di nomine quindi, è la legge sulle nomine che
stabilisce come scegliere i rappresentanti perché l'ente
strumentale è un ente particolare di cui si avvale e di cui ha la
responsabilità il Governo regionale pertanto, non è la volontà di
togliere autonomia, ma è il rispetto delle funzioni di un ente che
fa una sua parte nel mercato. Il mercato, per nostra fortuna, è
così forte che abbiamo oggi circa 700 artigiani tradizionali e
oltre 70 che vivono come artigiani di quest'attività a tempo pieno,
mentre gli altri sono o con partita IVA o hobbisti.
Rispetto alle osservazioni del Consigliere Florio, in
particolare rispetto all'ultima, è implicito che il rinnovo avverrà
secondo le norme della presente legge, non so se dal punto di vista
tecnico si può precisare... aggiungiamo che avverrà, il senso era
quello.
Concludo con questa notazione. Si è fatto quanto possibile - ed
era competenza dell'Assessorato e non del consiglio di
amministrazione dell'IVAT - per far corrispondere alle proposte di
CAST un disegno di legge; le leggi le fa il Consiglio regionale.
Per le informazioni che abbiamo noi, il Consigliere Marguerettaz è
in possesso di una lettera, i rapporti interni all'Ente fra i suoi
Responsabili e il Consiglio sono di competenza dei Responsabili; io
non leggo ulteriori verbali o cose di questo tipo per obiettare sul
grado di informazione del Consiglio, ma il Consiglio ha approvato
l'analisi CAST, poi membri del Consiglio che hanno approvato
quell'analisi, che propone una riduzione in Commissione, hanno
proposto di allargare il numero quindi, alcuni artigiani che hanno
detto di aver approvato il rapporto CAST che prevedeva di ridurre
da 4 a 2 i rappresentanti degli artigiani, poi hanno proposto di
mantenerne 4; a volte una certa visione delle cose dipende anche
dalle informazioni o da come vengono viste le questioni.
Per quello che riguarda il ruolo dell'IVAT, questa è una legge
che modifica le leggi esistenti, non è una legge che stravolge il
ruolo dell'IVAT. Se invece di avere un ente strumentale collegato
con l'attività regionale si vuole pensare ad altri tipi di
soluzione: la fondazione, la S.p.A., faccio solo alcuni esempi, non
era stato indicato ciò da CAST, è un discorso che possiamo
cominciare ad approfondire fin da adesso avendo presente che la
funzione di quest'Ente è quella di sviluppare l'artigianato
valdostano di tradizione e di garantirne la commercializzazione
nelle forme economiche più vantaggiose per gli artigiani e meno
costose per l'Amministrazione regionale, possibilmente con il
pareggio delle spese di commercializzazione rispetto agli introiti
ottenuti.
Presidente Si passa all'esame dell'articolato nel nuovo testo
predisposto dalla IV Commissione. Sull'articolo 1 ha chiesto la
parola il Consigliere Marguerettaz.
Marguerettaz (Aut) Più brevemente di prima, ma devo dire perché
non voterò questa legge.
Non voterò questa legge per quello che ha detto in particolare
l'Assessore in parte della sua replica. Dice l'Assessore: le leggi
le fa il Consiglio regionale, non le fa il Consiglio di
amministrazione dell'IVAT, e questo è vero; ma visto che qui si va
a modificare il Consiglio di amministrazione stesso, la logica
avrebbe voluto che il Consiglio ne fosse stato adeguatamente
informato e visto che i membri del Consiglio sono nella maggioranza
stati eletti da questo Consiglio regionale, mi sembrava, se non
altro dal punto di vista della forma, doveroso sentire questi
membri del Consiglio di amministrazione che questo Consiglio
regionale, ripeto, ha nominato tre anni or sono. Tanto più che una
certa concertazione c'è stata ed è questo che mi preoccupa anche in
prospettiva su quello che sarà l'IVAT perché stante un Consiglio
regionale che deve legiferare, stante un Consiglio di
amministrazione dell'IVAT nominato dal Consiglio regionale, questa
legge è stata proposta nel rispetto dei suoi poteri da parte della
Giunta, e su questo non ho nulla da dire, la quale si è mossa di
concerto con un presidente del Consiglio di amministrazione il
quale non ha svolto le sue funzioni. E questo Presidente del
Consiglio di amministrazione è stato nominato dalla Giunta. E
questo Presidente del consiglio di amministrazione manda una
lettera che il Consiglio di amministrazione non conosce
assolutamente, che serve all'Assessore in un primo tempo per farsi
forza e dire: vedete che abbiamo discusso. E il Presidente dice "in
merito alla legge per la quale si sono intrattenuti numerosi
colloqui negli ultimi mesi" e propone addirittura una modifica
della pianta organica senza nemmeno sentire il Consiglio di
amministrazione.
Questo è un metodo che ci ha portato all'elaborazione di questa
legge che non condividiamo nella maniera più assoluta e, viste le
modifiche della legge, qui ha ragione il Consigliere Florio, lui
forse non può o non vuole, non lo so, astenersi su questa legge, ma
un passaggio che ha fatto il Consigliere Florio a noi preoccupa a
tal punto da farci astenere su questa legge. Perché qual è la
prospettiva? La prospettiva del futuro Consiglio di amministrazione
dell'IVAT è che, stante le leggi sulle nomine, sarà un discorso
ancora più fiduciario di quello che c'era in passato fra Giunta e
Presidente, e questa volta questo rapporto fiduciario sarà esteso
alla maggioranza del Consiglio di amministrazione. Anche prima
c'era un discorso di maggioranza ed opposizione, ma si trattava di
nomine consiliari. Mi dice l'Assessore: abbiamo votato (noi no) una
nuova legge sulle nomine ed è vero però, questa legge dice qualcosa
che va oltre la legge sulle nomine, lo ricordava il collega Dujany.
Questa legge dice che lo Statuto dell'Ente viene votato dalla
Giunta su proposta dell'Assessore all'artigianato in questo caso.
Questa legge dice di più di quello che diceva prima perché dice che
la Commissione tecnica di cui abbiamo visto l'importanza sarà di
nomina della Giunta regionale.
E allora, se questo Consiglio regionale ha avuto la capacità -
poi l'esito lasciamolo stare - di capire cos'è l'IVAT, cosa c'è che
non va, cosa c'è che invece va, apro una piccola parentesi, tanto
per non dare il fianco a qualche futura strumentalizzazione: se ce
n'è uno che crede nel ruolo dell'IVAT è il sottoscritto, non sono
qui a distruggere l'IVAT, anzi semmai sono qui a proporre misure
che facciano diventare l'IVAT più efficace di quello che non è
oggi. Dicevo, grazie all'impostazione che aveva fin qui, questo
Consiglio regionale ha potuto capire cosa c'era dentro IVAT; un
domani questo sarà molto, ma molto più difficile e sarà affidato
alla correttezza politica ed amministrativa di chi siederà sui
banchi del Governo. Questo è un dato che ci preoccupa moltissimo,
associato al fatto che, come ripeto, a parte il Presidente del
Consiglio di amministrazione uscente, ha trovato in disaccordo
tutti gli altri soggetti interessati che si sono interpellati.
Responsabilità di governo fa sì che ci sia un confronto e che
poi si tirino delle conclusioni; io credo che su questa legge il
confronto che questo Consiglio, attraverso le commissioni ed oggi
attraverso le cose che sono state dette, lo ha avuto con chi
riceverà quelli che secondo taluni sono i benefici, secondo
talaltri non lo saranno assolutamente, portati da questa legge per
cui ad ognuno assumersi le proprie responsabilità.
Presidente Pongo in votazione l'articolo 1:
Presenti: 23
Votanti e favorevoli: 20
Astenuti: 3 (Dujany, Lanièce, Marguerettaz)
Presidente Pongo in votazione l'articolo 2:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'articolo 3:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'articolo 4:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'articolo 5:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente All'articolo 6 c'è l'emendamento dell'Assessore
Mafrica, che recita:
Emendamento All'articolo 6, dopo il comma 3, è aggiunto il
seguente comma 4:
"4. Per il conferimento dell'incarico dirigenziale di cui
all'allegato A alla presente legge (Dotazione organica de
l'Institut Valdôtain de l'artisanat typique) si applica l'articolo
62, comma 5, della legge regionale n. 45/1995".
Pongo in votazione l'articolo 6 nel testo così emendato:
Articolo 6 (Stato giuridico e trattamento economico del
personale)
1. Al personale dipendente dell'IVAT si applica la legge
regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), come modificata dalla legge
regionale 12 luglio 1996, n. 17.
2. Il personale è inquadrato nei ruoli dell'IVAT, dipende
direttamente dallo stesso ed è iscritto, con decorrenza dalla data
di inquadramento a ruolo, all'Istituto nazionale di previdenza per
i dipendenti delle amministrazioni pubbliche (INPDAP), nonché agli
altri istituti di previdenza e di assistenza previsti dalla legge a
favore dei dipendenti degli enti pubblici locali.
La dotazione organica dell'IVAT è quella prevista nell'allegato
A alla presente legge.
4. Per il conferimento dell'incarico dirigenziale di cui
all'allegato A alla presente legge si applica l'articolo 62, comma
5, della legge regionale n. 45/1995.
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'articolo 7:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente All'articolo 8 c'è la correzione formale
dell'Assessore al comma 2, pongo in votazione il testo così
corretto:
Articolo 8 (Disposizioni transitorie)
1. Le procedure già avviate, alla data di entrata in vigore
della presente legge, per il rinnovo, ai sensi della legge
regionale 10 aprile 1997, n. 11 (Disciplina delle nomine e delle
designazioni di competenza regionale), degli organi dell'IVAT, in
scadenza al 31 dicembre 1997, sono annullate.
2. Gli organi in carica alla data di entrata in vigore della
presente legge sono prorogati sino al loro rinnovo, che avverrà
secondo le norme della presente legge.
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'articolo 9:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione l'allegato A:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Presidente Pongo in votazione la legge nel suo complesso:
Presenti: 24
Votanti e favorevoli: 20
Astenuti: 4 (Aloisi, Dujany, Lanièce, Marguerettaz)
Il Consiglio approva
Presidente Grazie a tutti e buone feste.
La seduta è tolta.
L'adunanza termina alle ore 13,38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK