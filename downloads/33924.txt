Consiglio Regionale della Valle d'Aosta - Oggetto del Consiglio n. 1935 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1935 del 27 luglio 2011 - Resoconto
OGGETTO N. 1935/XIII - Interpellanza: "Effetti della manovra
finanziaria sul bilancio della Regione".
Interpellanza
Preso atto che la manovra finanziaria 2011 comporta grandi
sacrifici per gli Enti locali e le famiglie;
Constatato che per la natura complessa del provvedimento sono
da definire le specifiche ricadute sul bilancio regionale della
Valle d'Aosta;
Rilevato che la situazione economico finanziaria della
Regione è tale da consentire una rimodulazione di alcune voci del
bilancio al fine di attenuare la portata negativa del provvedimento
sulle famiglie, dal momento che un contribuente sposato, con figli
e coniuge a carico e una casa di proprietà sulla quale pagare il
mutuo, potrebbe arrivare a quasi mille euro nei due anni di
detrazioni in meno;
Appurato che i tagli colpiranno anche il terzo settore e le
onlus;
i sottoscritti Consiglieri regionali
Interpellano
l'Assessore competente per sapere se intenda:
1) riferire in Commissione sulla ricaduta effettiva della
manovra rispetto al bilancio complessivo della Regione e alle voci
più direttamente colpite;
2) dare una disponibilità a studiare misure compensative per
le famiglie valdostane, per il terzo settore e le onlus, e per i
Comuni.
F.to: Donzel - Rigo - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, abbiamo
assistito in questi giorni al varo di una delle manovre finanziarie
delle più inique dal dopoguerra ad oggi, una manovra finanziaria
che è stata approvata da quella maggioranza politica che aveva
promesso ricchezza e felicità ai cittadini di questo Paese e che
oggi invece li sottopone ad un durissimo sistema di tagli che
colpiscono soprattutto i redditi medio-bassi. È una situazione
molto grave, che naturalmente riguarda scelte del Governo nazionale
e abbiamo visto come anche a livello regionale il Governo regionale
sia intervenuto per quanto di sua competenza insieme ad altre
Regioni a denunciare l'inaccettabilità di questo provvedimento per
gli enti locali, che rendeva in alcuni casi impossibile varare i
bilanci locali e obbligava Province, Comuni, Regioni a tagli
sistematici ai servizi ai cittadini. È chiaro che qui disponiamo -
ne accennava prima l'Assessore Pastoret - di altri tipi di
disponibilità economica. Mi permetto poi di fare una battuta: non
facciamo neanche più le battaglie di bandiera, una volta fare una
battaglia di bandiera aveva un significato, invece adesso si
rinuncia anche alle battaglie di bandiera e si lascia che
l'autonomia venga difesa dal Friuli! Va be', prendiamo atto anche
di questo nuovo pragmatismo che...
(interruzione dell'Assessore Pastoret, fuori
microfono)
...prendo atto anche di questa nuova forma di pragmatismo, per
cui neanche più le bandiere si difendono, le lasciamo difendere al
Friuli, l'importante è badare al sodo! È un atteggiamento
che...
Andiamo allora al sodo, andiamo a vedere come incide
effettivamente la manovra sul bilancio regionale e come si intenda
qui far fronte ai tagli, soprattutto quelli che colpiscono le
famiglie, il terzo settore e addirittura le onlus, perché di questo
quasi non se ne vuole parlare, per non parlare dei nostri piccoli
Comuni; magari non tutti potranno beneficiare di una leggina ad hoc
come il Comune di Aosta. Chiediamo quindi all'Assessore se intenda
riferire in commissione puntualmente sulla ricaduta effettiva della
manovra rispetto al bilancio complessivo della Regione e se intenda
dare una disponibilità fin da ora a studiare misure compensative
per le famiglie, per il terzo settore, le onlus e per i comuni
valdostani. È una cosa che ci sta molto a cuore, oppure vedremo se
lasceremo anche queste battaglie di bandiera ad altre Regioni.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente. Certamente questo è un
argomento che richiederebbe un tempo più lungo che non quello per
la risposta ad un'interpellanza. Cercherò quindi di focalizzare
alcuni aspetti dicendo fin da subito che c'è la totale
disponibilità a riferire nelle commissioni competenti sulla
ricaduta oggettiva di questa manovra. Non possiamo condividere il
taglio di tale iniziativa, perché, quando si dice:
"preso atto
che la manovra finanziaria 2011 comporta grandi sacrifici per gli
enti locali valdostani..."
, mi chiedo quali siano questi
"sacrifici per gli enti locali"
tenuto conto che essi non
hanno i trasferimenti dallo Stato - e non hanno quindi tagli degli
stessi dallo Stato - e che sono passati in pochi anni da 190 a
230.000.000 di trasferimento. Non ci sono quindi qua i Comuni di
serie A o di serie B, la cosiddetta "leggina" per il Comune di
Aosta era un impegno del programma di maggioranza che ha vinto le
elezioni, ma non è di per sé neanche una grande novità, perché già
nel 1990 ci fu una legge specifica per il Comune di Aosta essendo
lo stesso considerato il capoluogo, che ha dei servizi le cui spese
gravano totalmente sul bilancio comunale, che sono però servizi di
rilevanza regionale.
Al di là di questo aspetto di non riuscire a capire in prima
battuta quali siano i grandi sacrifici degli enti locali dovuti a
tale manovra, l'altro aspetto sempre nelle premesse che ci sembra
un po' demagogico e catastrofista è:
"la situazione
economico-finanziaria della Regione è tale da consentire una
rimodulazione di alcune voci del bilancio"
, a noi non risulta
che l'attuale manovra debba porre delle rimodulazioni per quanto
riguarda voci specifiche del nostro bilancio.
Detto tutto ciò, non è che vogliamo non fare le battaglie di
bandiera, non vogliamo neanche fare i difensori della maggioranza
nazionale e del "Governo Berlusconi", questo sia chiaro! Sulle
battaglie di bandiera però bisogna anche tenere un minimo di
oggettività, mi pare che anche le forze di opposizione a livello
nazionale, che avevano argomenti ben più forti di quelli che può
avere l'opposizione su tale tema in Valle d'Aosta, con senso di
responsabilità e pur non condividendo, abbiano capito il momento
complesso in cui veniva varata questa manovra. Direi quindi che non
sempre il concetto della battaglia di principio ha un senso,
perché, se così è, ci chiediamo come mai le opposizioni in due o
tre giorni hanno lasciato passare una manovra così iniqua: l'hanno
lasciata passare per senso di responsabilità! Noi, come Regione, la
nostra posizione l'abbiamo espressa con delle richieste di
emendamenti, ma siamo anche consapevoli e realisti che gli stessi
non potevano avere nessun tipo di attenzione. D'altro canto, non
hanno avuto attenzione gli emendamenti dell'opposizione a livello
nazionale, che erano ben più corposi e andavano, quelli sì, a
toccare delle situazioni di difficoltà vere ed oggettive, che qui
nelle premesse vengono evidenziate...ma non sono difficoltà vere ed
oggettive: parlo degli enti locali, altra cosa è la situazione
delle famiglie, le ricadute delle manovre sugli aspetti onlus o
sugli aspetti di tipo sociale.
Fatta questa premessa, per quanto concerne il punto n. 1, vi è
la totale disponibilità ad andare in commissione a dibattere e
confrontarci sulle ricadute oggettive. Alcuni elementi, collega
Donzel, già li possediamo, altri sono ancora da definire, una volta
chiariti saranno poi eventualmente oggetto di confronto in
commissione. Anzitutto gli uffici regionali, che sono coordinati
dal Segretario generale, hanno già effettuato una ricognizione con
tutti i servizi in base agli articoli della manovra e raccolto una
prima valutazione degli impatti sulla Regione e, in particolare,
eventualmente sul bilancio. È sicuramente importante segnalare
l'articolo 20 riguardante il Patto di stabilità. Ci sono aspetti in
questa manovra, che tutti consideriamo iniqua, che vanno nella
direzione di privilegiare gli enti locali e le Regioni virtuose.
Anzitutto il comma 4 estende l'applicazione delle norme previste
dal decreto legge n. 78, la famosa legge n. 122, al 2014 e seguenti
- se vi ricordate, la legge n. 122 era quella che prevedeva un
monte di tagli per tutte le Regioni a statuto speciale -;
senz'altro dal 2014 in poi impatterà, perché praticamente la
valutazione effettuata dagli uffici per il pluriennale dell'impatto
di quella manovra complessiva, che era di 1.000.000.000
complessivamente suddivisa per Regioni, con questa manovra passerà
a 2.000.000.000. Teoricamente quindi per gli anni 2014 e...la
manovra potrebbe incidere sul bilancio regionale per 97.000.000 di
euro, quindi raddoppiare l'impatto che era già di 48.000.000, ma
attenzione bisogna leggerla tutta e penso sia positivo andare in
commissione ad affrontare l'argomento. Più in generale il comma 1
introduce la previsione che, a decorrere dal 2012, le modalità di
raggiungimento degli obiettivi di finanza pubblica delle singole
Regioni, esclusa la componente sanitaria che è fuori dal Patto di
stabilità, delle Province di Trento e Bolzano e degli altri enti
locali possono essere concordate fra lo Stato, le Regioni e le
Province autonome. Intanto c'è una possibilità di concordare, a
decorrere dal 2012, le modalità del raggiungimento degli obiettivi
e questo è un aspetto positivo, perché nella manovra precedente,
quando abbiamo dovuto applicare i tagli di tutte le Regioni, non
c'è stata una modalità concordata di dove si andava ad applicare,
ma bisognava applicare i tagli
tout court
. Dal 2013 in poi -
è questo l'aspetto importante, sono i paletti che stiamo esaminando
e sono quelli che potrebbero dare la situazione anche teorica alla
Valle d'Aosta, che, se rispettiamo alcuni di essi, dovrà fare meno
sacrifici di prima - gli enti verranno ripartiti in quattro classi
di merito sulla base di alcuni criteri di virtuosità. È quindi
ancora una cosa da approfondire e da andare a regolamentare, ma
apre uno spiraglio che va a differenziare le Regioni e gli enti
locali che hanno dei bilanci virtuosi e che rispettano il Patto di
stabilità rispetto a quelli che organicamente sforano. I criteri
sono: priorità della considerazione della convergenza fra spesa
storica e costi e fabbisogni standard; rispetto del Patto di
stabilità interno - cosa che abbiamo sempre fatto in tutti questi
anni -; incidenza della spesa del personale sulla spesa corrente
dell'ente in relazione al numero dei dipendenti in rapporto alla
popolazione residente, alle funzioni svolte - popolazione
forestale, personale scolastico, dipendenti regionali, è chiaro se
li paghiamo noi...e nelle altre regioni li paga lo Stato - anche
attraverso esternalizzazioni, nonché all'ampiezza del territorio;
la valutazione del predetto parametro tiene conto del suo valore
all'inizio della legislatura, perché sapete che abbiamo il patto
che ogni due persone che vanno in pensione c'è un'assunzione;
autonomia finanziaria - altro parametro importante perché per noi i
trasferimenti dallo Stato tendono allo zero -; equilibrio di parte
corrente; tasso di copertura dei costi dei servizi a domanda
individuale per gli enti locali; rapporto fra introiti derivanti
dall'effettiva partecipazione all'azione di contrasto all'evasione
fiscale; il rapporto fra le entrate di parte corrente riscosse ed
accertate - la Valle d'Aosta in questo senso è ai primi posti -;
operazioni di dismissioni di partecipazioni societarie rispetto
alla normativa vigente. Gli enti che risultano collocati nella
classe più virtuosa non concorrono alla realizzazione degli
obiettivi di finanza pubblica fissata a decorrere dal 2013. Il
campo quindi per quanto riguarda la nostra Regione è un settore
ancora totalmente aperto e da approfondire; questo deve essere un
argomento che avrà i suoi tempi di approfondimento e bene è
portarlo in commissione.
Per quanto riguarda il punto n. 2, il Governo regionale è da
sempre impegnato ad individuare misure a sostegno dell'economia
delle famiglie valdostane; per quest'anno abbiamo mantenuto tutti i
provvedimenti anticrisi degli anni precedenti, siamo pronti,
esaminato l'impatto di questa manovra sugli aspetti più sociali
degli enti locali, a confrontarci nella costruzione del bilancio
2013 per vedere quali correttivi è possibile fare. Già sul
bon
chauffage
si stanno esaminando tali aspetti cercando di
calibrarli meglio alle effettive esigenze. Tali misure dovranno
essere individuate in un bilancio che, per disposizione di leggi
nazionali, dovrà nel 2012 contrarsi dell'importo che avevamo a suo
tempo previsto con la legge n. 122, ante manovra. Certo la
situazione è difficile ma, prima di creare situazioni di
allarmismo, dobbiamo cercare di capire bene qual è la situazione
della Valle d'Aosta rispetto ai parametri che ho prima elencato e
dopo eventualmente intervenire.
Si dà atto che, dalle ore 16,19, presiede il Vicepresidente
André Lanièce.
Presidente
- La parola al Consigliere Donzel.
Donzel (PD)
- Ringrazio l'Assessore. La mia replica si
articolerà in due parti: la prima, un sentito ringraziamento per
l'attenzione che ha prestato a tale interpellanza e per come ha
anticipato delle questioni che sicuramente avremo modo di
approfondire in commissione e da questa cortesia che lei ha usato
nei nostri confronti in aula deduco che tale sarà anche
l'atteggiamento in commissione e questo è un dato positivo e da
auspicare.
Nella seconda parte della replica invece vorrei puntualizzare
alcune questioni: la prima riguarda gli enti locali. È chiaro che
gli enti locali della Valle d'Aosta non hanno un rapporto diretto
con lo Stato, ma hanno un sistema di finanziamento diverso, attenti
però a non dire che qui in Valle d'Aosta non ci sono ripercussioni
sugli enti locali, perché non c'è una Giunta di un Comune
valdostano che non abbia preso in mano la questione della mensa
scolastica, del pullmino, tutti con un'ottica di "cosa facciamo,
abbiamo meno soldi quest'anno", quasi tutti, qualcuno aveva qualche
soldino in più, ma l'ottica in molti Comuni è stata: "come tiriamo
la cinghia"? Per cui non minimizzerei questa cosa a livello
valdostano, perché se i tagli arrivano alla Regione,
inevitabilmente hanno una ripercussione anche sugli enti locali,
che concorrono in piccola parte a recuperare le minori risorse che
abbiamo.
Mi consenta un'altra considerazione rispetto alla questione
delle forze di minoranza nazionale, lo ha detto lei stesso: per
senso di responsabilità, ma hanno detto anche con chiarezza che non
condividevano nei contenuti la manovra. Insomma qui così in parte
si è detto: "non si condivide", qualche volta c'è la tentazione di
dire: "ma sì, quasi quasi una bella sterzata serve!". Qui il
problema è che nei contenuti la pagano i cittadini questa sterzata
e se anche a partire dal 2012 inizierà quel ragionamento sugli enti
virtuosi, di fatto in prima istanza i cittadini anche delle
comunità virtuose come la Valle d'Aosta determinati tagli li hanno,
sulla questione IRPEF e quant'altro. Come dire...il fatto di
appartenere ad una Regione virtuosa non ci esime dal concorrere a
questo grande sistema di tagli che è stato messo in atto.
Vi sono poi tutta una serie di considerazioni che i tagli hanno
colpito soprattutto i cittadini e non determinate fasce di reddito
e gli stessi politici, i costi dei parlamenti e di alcuni enti
locali. Sotto questo aspetto, quindi, accogliamo con favore la
disponibilità del Governo regionale di approfondire in commissione,
perché siamo dell'avviso che invece queste cose avranno delle
ripercussioni pesanti anche sul nostro territorio e non è la nostra
un'interpellanza demagogica, perché a definirla drammatica non
siamo stati noi nel piccolo della Valle d'Aosta, ma è larga parte
del Paese che la vive in questo modo. L'auspicio che ci sarà un
sostegno da parte regionale a recuperare le risorse per le
famiglie, per il terzo settore, le onlus e i Comuni quindi è una
cosa che non può che farci piacere e in tal senso lavoreremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK