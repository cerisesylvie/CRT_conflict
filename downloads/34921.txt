Consiglio Regionale della Valle d'Aosta - Oggetto del Consiglio n. 2564 del 26 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2564 del 26 luglio 2012 - Resoconto
OGGETTO N. 2564/XIII - Reiezione di risoluzione: "Impegno a
informare entro 48 ore la Commissione consiliare competente in
merito alla DGR 1465/2012 e richiederne un motivato avviso alla
Sezione di controllo della Corte dei Conti".
Risoluzione
Il Consiglio regionale della Valle d'Aosta/
Vallée
d'Aoste
Premesso che:
- con deliberazione n. 1465 del 20 luglio 2012 la Giunta
regionale ha incaricato la società Finaosta S.p.A., ai sensi
dell'articolo 6 della legge regionale 16 marzo 2006, n. 7, in
gestione speciale, di reperire i fondi necessari al finanziamento
del piano di sviluppo della società Casino de la Vallee S.p.A.
mediante utilizzo della liquidità della società Compagnia
valdostana delle acque - CVA S.p.A.;
- tale operazione si concretizzerebbe mediante due distinte
operazioni di mutuo chirografario, rispettivamente fra CVA S.p.A. e
Finaosta S.p.A. la prima e fra Finaosta S.p.A. e Casino de la
Vallee S.p.A. la seconda, da attuarsi "senza rischio per Finaosta
S.p.A.";
- l'autorizzazione all'esecuzione di tale intervento da parte
della Giunta regionale non trova peraltro fondamento in alcuna
specifica norma di legge che autorizzi la Giunta regionale a tale
operazione, che riveste un carattere eccezionale e particolarmente
rilevante e sarebbe realizzata tra società dichiarate, in
deliberazione, quali "appartenenti al sistema pubblico
regionale";
Considerato che l'operazione, di enorme rilevanza, non
rientra in alcun atto di indirizzo strategico votato dal Consiglio
regionale ai sensi del primo comma dell'art. 13 bis della L.R. 6
del 2007 e che essa non risulta avere fatto oggetto di preventiva
informazione, proprio in quanto atto di particolare rilevanza ed
urgenza, da parte della Giunta regionale alla Commissione
consiliare competente, come prescritto dal secondo comma della
citata legge regionale;
Attesa la necessità di valutare preventivamente e con
particolare attenzione la legittimità dell'operato di tutte le
società controllate pubbliche coinvolte nell'operazione, nonché
l'onere implicito derivante al bilancio regionale in relazione alle
responsabilità finanziarie connesse ad una possibile carenza di
solvibilità del creditore mutuatario Casino de la Vallee S.p.A., in
conseguenza del fatto che, come precisato espressamente in
deliberazione, il mandatario agisce "senza rischio";
Ritenuta l'opportunità di sottoporre l'intera operazione ad
un'attenta disamina, anche avvalendosi della facoltà indicata
dall'art. 1, comma 5 del Decreto legislativo 5 ottobre 2010, n. 179
(Norme di attuazione dello Statuto speciale della Regione autonoma
Valle d'Aosta/Vallée d'Aoste concernenti l'istituzione di una
sezione di controllo della Corte dei conti) che prevedono che la
Sezione di controllo della Corte dei conti, a richiesta
dell'amministrazione controllata, possa rendere motivati avvisi
sulle materie di contabilità pubblica;
Impegna
la Giunta regionale ad informare la Commissione consiliare
competente entro 48 ore sui contenuti, i presupposti normativi
specifici, le garanzie e le finalità dell'operazione oggetto della
deliberazione n. 1465 del 20 luglio 2012 e richiedere con urgenza,
ai sensi dell'art. 1, comma 5 del Decreto legislativo 5 ottobre
2010, n. 179, alla Sezione di controllo della Corte dei conti un
motivato avviso in ordine all'operazione sopra richiamata.
F.to:
Bertin - Giuseppe Cerise - Chatrian - Louvin -
Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente.
Mi faccio volentieri carico di illustrare questa proposta di
risoluzione al Consiglio, che ha forse suscitato sorpresa per i
termini molto stretti nei quali è formulato l'impianto di
impegnativa, ma che credo non trovi disattenti i colleghi per
quanto riguarda la natura della questione, la sua importanza e
delicatezza e anche la necessità che ci sia da parte degli organi
regionali la piena conoscenza del contenuto di questa
operazione.
Brevemente, per riassumere i termini della vicenda che il
Presidente Rollandin aveva già accennato nel corso di una delle
ultime sedute, anticipando il fatto che si stesse operando nel
senso di guardare ad una possibilità di attuare finanziamenti
straordinari di azioni quali quella contenuta nel piano di sviluppo
della Casino de la Vallée, votato da questa Assemblea nel 2009
mediante utilizzo di risorse disponibili in quello che viene
definito nella deliberazione n. 1465 del 20 luglio scorso un
"sistema pubblico allargato di società regionali"... Il Presidente
Rollandin, nell'illustrare alla stampa questa iniziativa, aveva
dato conto della questione nel dire:
"è normale, abbiamo dei
cespiti importanti ed una disponibilità finanziaria rilevante in
una delle società controllate regionali: la Compagnia Valdostana
delle Acque, la CVA, abbiamo una necessità di approvvigionamento
sul fronte del casinò, quindi operiamo un travaso finanziario che
consenta di risparmiare sugli interessi"
. Semplifico, ma questo
è il senso dell'operazione come è stata illustrata alla stampa e
credo che, sul piano dell'illustrazione immediata di una
comprensibilità diretta del fenomeno, a pochi possa sfuggire il
buon senso di tale operazione.
Noi ci siamo preoccupati di esaminare subito questa
deliberazione, di prenderne conoscenza e abbiamo rilevato una serie
di aspetti che suscitano alcune perplessità piuttosto rilevanti.
Siccome siamo in scadenza della chiusura della sessione ufficiale
del Consiglio, abbiamo davanti un periodo di sospensione di 45
giorni, avevamo l'urgenza di discutere in Consiglio di tale
questione e di mettere in moto quelli che, a nostro giudizio, sono
due meccanismi: in un caso, per il primo, doveroso e obbligatorio
di approfondimento; nell'altro di carattere straordinario,
facoltativo, ma ci pare particolarmente utile.
Perché sono sorti alcuni interrogativi su questa operazione?
Anzitutto ci ha sorpreso che la società Casino S.p.A. non abbia
trovato a condizioni adeguate le risorse finanziarie necessarie
all'esterno del sistema attraverso canali ordinari di
approvvigionamento. Normalmente una società che produce utili
dovrebbe essere in grado di approvvigionarsi per quanto riguarda
un'operazione di investimento rilevante in termini di relativa
facilità; sappiamo che non sono tempi agevoli per quanto riguarda
il mercato finanziario, ma questa società ha alle spalle un
soggetto solvibile che almeno per il momento è la Regione Valle
d'Aosta. Si è invece proceduto in modo diverso con un'operazione
che può sembrare interna ad un gruppo, ma il gruppo, da quanto
abbiamo appurato, non c'è, perché non è una
holding
la
Regione. Il Presidente ricorderà come noi abbiamo proposto alcuni
mesi fa, in occasione della discussione sul bilancio, che ci fosse
la presentazione di un bilancio consolidato delle società
controllate regionali. Questo avrebbe dato il perimetro di una
possibilità eventuale di operare all'interno di un gruppo, che in
questo caso non c'è, perché è vero che entrambe le società sono
gestite tramite Finaosta, ma sono due società della Regione e
l'intermediario è una terza società regionale, appunto
Finaosta.
L'operazione prefigura poi - questo sarà per deformazione
professionale, ma ci ha messo in viva attenzione - la
sottoscrizione di due distinti mutui chirografari. Per chi non
avesse consuetudine del linguaggio tecnico-giuridico,
"chirografario" vuol dire: mutuo senza assistenza di garanzie
ipotecarie. Ho qualche dubbio che un mutuo chirografario Finaosta
lo sottoscriva, o lo faccia sottoscrivere a propri interlocutori
anche per cifre modeste, le banche non sono molto propense ad
accettare il mutuo chirografario come base per il prestito di
denaro. Trattandosi poi di un volume finanziario così consistente:
di 50.000.000 di euro - perché sull'operazione complessiva del
piano di sviluppo del casinò, che assomma a 70.000.000, 50.000.000
sono una quota molto cospicua -, pensiamo che il mutuo
chirografario sia uno strumento particolare che richiede la
definizione esatta di chi garantisce cosa, di chi si rende garante
per questa operazione, soprattutto dal punto di vista della
solvibilità del debitore, ma anche per ottenere un'adeguata
tranquillità di chi presta tali somme dal punto di vista del
mutuante, mutuante e mutuatario in questo caso intermediati dalla
Finaosta.
Vorrei assicurare al Presidente che ci siamo dedicati con
normale attenzione a tale vicenda andando a vedere in che misura
questo si collocava nelle facoltà della Finaosta, siamo andati a
vedere le competenze che le sono riconosciute nell'ambito degli
interventi in gestione speciale, in particolare - perché mi pare
che a questo ci si riferisca nella realizzazione dell'operazione -
a quell'articolo 6, comma 1, lettera c)bis, in cui si parla di
"ottimizzazione della gestione della liquidità dell'intero
sistema pubblico regionale, e delle società controllate...anche
mediante ricorso all'indebitamento necessario a finanziare gli
investimenti..."
. Questo è un solco nel quale immaginiamo che
la Giunta abbia voluto collocare tale operazione, ma la finalità di
questo articolo ci sembra essere quella della gestione della
liquidità. Abbiamo valutato questa come un'iniziativa di carattere
straordinario, un'iniziativa per la quale è prescritto per legge
che essa rientri nell'ambito di indicazioni votate da questo
Consiglio e in ogni caso che tale genere di iniziativa sia oggetto
di informativa preventiva alla commissione, passaggi che non sono
stati effettuati ad oggi e che ci sembrano assolutamente
necessari.
Chiediamo due cose - ed è tutto descritto nel testo della
risoluzione che hanno a loro mani i colleghi -: che sia
immediatamente data cognizione completa alla commissione competente
della natura, dei presupposti normativi specifici, delle garanzie e
delle finalità dell'operazione e che su di essa - questo è un
aspetto eventuale, ma per noi molto importante (con "noi" intendo
l'intero sistema finanziario regionale oggi sotto la lente di
ingrandimento anche degli organi di controllo centrali e del
Ministero dell'economia) - venga acquisito preventivamente un
avviso motivato, utilizzando la norma di attuazione che abbiamo
votato in questo Consiglio e che attribuisce alla Sezione di
controllo della Corte dei Conti la facoltà, a nostra richiesta, di
emettere un motivato avviso in ordine all'operazione in
questione.
Vi sono grato di avermi concesso due minuti aggiuntivi, spero
che sia chiaro nel complesso il tenore di questa proposta, ci
riserviamo di completare alcuni aspetti del ragionamento nel corso
del dibattito che seguirà. Grazie.
Presidente
- Dichiaro aperta la discussione generale. Se
non vi sono interventi, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie Presidente.
La delibera in oggetto, come ha detto il collega, è stata
oggetto di un'attenta analisi, tant'è che sono state coinvolte
tutte le strutture interessate che hanno già fornito le loro
spiegazioni. Le intenzioni riferite a questo tema le avevamo già
dichiarate pubblicamente, quindi non vi era nulla di improvvisato
e, nel presentare questa delibera, abbiamo esperito tutta la
procedura che è necessaria, pertanto ogni dipartimento interessato
ha dato il parere favorevole.
L'aspetto che ci sorprende è il modo in cui è stata letta questa
delibera, che non è usuale, infatti è la prima volta che
utilizziamo quanto previsto dal capo II del regolamento di
Finaosta, che prevede espressamente tale possibilità. Questo
utilizzo in questo momento è stato fatto tenendo conto di due
suggestioni, che non mi sembrano banali e che abbiamo cercato di
spiegare. Dopo aver esperito una prima analisi con le banche per
vedere tempistiche, modalità, eccetera, si è fatta una
considerazione sulla possibilità di utilizzare una porta aperta -
l'articolo 6 della Finaosta - che dà questa possibilità, con quale
risultato? Con il risultato di avere un'operazione di finanziamento
a tasso di mercato, quindi legittima e percorribile, che prevede il
rientro del finanziamento ed un profilo di rischio legato
all'eventualità che il Casinò non sia solvibile, ipotesi non solo
remota, ma parliamo della Casinò che oggi ha 100.000.000 di euro di
capitale. L'eventuale altra possibilità era di ricorrere al
mercato, ma questo ci permette a tasso di mercato, anziché
corrispondere gli interessi alle banche, di corrisponderli ad una
partecipata, invece di guardare l'aspetto positivo, che non è stato
neppure sfiorato, forse è sfuggito all'analisi attenta del
collega...
(interruzione del Consigliere Louvin, fuori
microfono)
...sì, forse sono proprio i dieci minuti che le hanno fatto
perdere la parola su questo, io invece vorrei utilizzarli per dire
come questo passaggio forse apre la mente a tanti, perché nel caso
di questo mutuo il risparmio per l'Amministrazione a seconda dei
tassi, prevedendo un tasso del 5 percento, è di 27.920.000; se poi
il tasso è maggiore, il risparmio è maggiore. Noi abbiamo calcolato
un tasso di mercato, quindi sarà quello che al momento verrà
considerato, se è 6,5, sono 36.000.000 di euro... Allora credo che
questi risparmi siano in un momento così delicato da non
sottovalutare, ritengo sia un'operazione che rimane in una
partecipata, quindi ci sembra un'operazione che permette di
risparmiare fondi che invece sarebbero dati ad un sistema diverso.
Verificata la legittimità di tutti gli atti sia da parte dei
dipartimenti interessati, sia da parte di Finaosta abbiamo attivato
questa delibera che lei ha. Noi riteniamo che questo procedere sia
molto vantaggioso, che l'operazione abbia i crismi per attivare un
meccanismo virtuoso che prevede tale percorso, quindi non riteniamo
che ci siano elementi di particolare rilievo.
Se c'è bisogno di un'ulteriore informativa in commissione, non
abbiamo nulla da eccepire, mentre sul tema di un eventuale
preventivo parere non siamo d'accordo, perché l'utilizzo della
Sezione di controllo della Corte è corretta, ma nei casi in cui ci
siano le condizioni. Non riteniamo che in questo caso ci sia da
attivare questo meccanismo che è capzioso, la Sezione, come lei sa,
la delibera ce l'ha già, poi tutti i documenti sono pubblici,
quindi non nascondiamo niente. Se la risoluzione rimane con questo
impegno, non la votiamo, siamo invece disponibili ad andare con i
tecnici in commissione, io ho dato la sintesi di quello che è
concentrato nel deliberato, ma il resto no. Se si limita al
discorso di invitare ad andare in commissione ad illustrare, va
bene, altrimenti il voto è contrario.
Presidente
- La parola al Consigliere Louvin.
Louvin (ALPE)
- Presidente, due chiarimenti all'esito di
quanto lei ha detto e poi vedremo per quanto riguarda l'impegnativa
successiva. Intanto non è mai stato messo in discussione che fosse
un'operazione alla luce del sole, è un'operazione che è stata
condotta in tempi molto brevi e noi, nella lettura che diamo dei
rapporti fra Regione e Finaosta, proprio per il carattere
eccezionale e di estrema rilevanza, si doveva inquadrare in
gestione speciale. Proprio per la gestione speciale è previsto in
termini complessivi, è valido sia per la gestione ordinaria che per
la gestione speciale, l'articolo 13bis della legge relativa a
Finaosta...per cui intanto bisogna presentare al Consiglio un atto
di indirizzo strategico - che non è mai stato presentato, non
abbiamo mai votato in questa sede un atto di indirizzo strategico
nei confronti di Finaosta -, invece lei ricorderà che due mesi fa
abbiamo votato una risoluzione sulla scorta di una "lucina" che ci
ha acceso la delegazione regionale della Corte dei Conti, che
impegna a trovare - lo farà la Giunta prima di settembre, perché
sono in corso quei 60 giorni che ci siamo dati di tempo - le
modalità di comunicazione al Consiglio di tutte le attività che
svolge Finaosta in gestione speciale, però, con particolare
riferimento alle iniziative come questa di particolare rilevanza ed
urgenza, ad informare la commissione consiliare competente
"riguardo alle attività che ritiene di particolare rilevanza di
Finaosta S.p.A. o delle sue controllate"; è opinione del nostro
gruppo che questa lo sia sicuramente. È un fatto di rapporto
interno fra la Giunta e il Consiglio, non ci sembra opportuno che
la Giunta ponga in esecuzione un'operazione che riguarda il
finanziamento di un piano di sviluppo votato da questo Consiglio,
ma che aveva altre indicazioni, perché in modo diverso ci siamo
lasciati nel 2009 quando fu votato il piano di sviluppo: allora non
si era fatta menzione di tali forme di finanziamento. Questa è la
nostra opinione.
Lei poi ha riportato il ragionamento del minore aggravio di
spese e noi siamo convinti che questa sia una motivazione
intelligente, ma siamo dell'avviso che, se ci sono 50.000.000 di
euro di buono della CVA, si possa discutere se è meglio metterli
sul piano di sviluppo del Casinò, oppure finanziare
l'elettrificazione della linea Aosta-Ivrea. Questa è una nostra
opinione e gradiremmo poterne discutere, trattandosi di utili delle
controllate regionali, ma le ripeto che siamo dell'avviso che ci
debba essere un rapporto diverso fra di noi, per cui un'operazione
di questo calibro va non condivisa necessariamente con le
opposizioni, ma ne devono essere a conoscenza i consiglieri
regionali e non è questione che rientri nel
domaine réservé
della Presidenza o della Giunta regionale! Sarà poi il fatto che
abbiamo - lei, io ed alcuni altri in questo Consiglio - un po' di
vissuto politico, ci ricordiamo che una questione di risparmio
sugli interessi nella storia della Regione e dei suoi rapporti con
il casinò fu uno dei problemi più rilevanti e dette origine a
vicende molto dolorose per la Regione: mi riferisco alla trattenuta
delle decadi autorizzata con un atto che sarebbe stato legittimo se
svolto nel quadro di una delibera consiliare, ma che all'epoca fu
adottato secondo criteri diversi. A buon intenditor poche parole, è
una questione che ha fatto storia e sulla quale si è molto
discusso, quindi bisogna stare molto attenti.
Non siamo pregiudizialmente contrari all'operazione, ripeto, ma
siamo perché questa venga valutata attentamente. Lei ci ha dato una
disponibilità a fare un'informativa alla commissione e siamo
contenti di approfondirla, perché nello scarso tempo che abbiamo
per parlarne non possiamo sviscerare e non abbiamo neanche tutte le
carte in mano, lei ne ha molte più di noi, lei ci ha detto che sono
stati fatti degli approfondimenti da parte delle sue strutture e
noi gradiremmo conoscerne il contenuto e valutarle anche noi. Come
pubblici amministratori, riteniamo che questo sia un nostro preciso
dovere e se lei ci dà la disponibilità a mettere a disposizione
della commissione le valutazioni che avete per capire esattamente
quali sono le garanzie che vengono date in questa operazione, chi
risponde, perché leggiamo dalla delibera "senza rischi per
Finaosta", ma i rischi ci sono... È la formula canonica della
cosiddetta "gestione speciale", ma un'operazione di questo calibro
nelle finanze attuali, che non sono di tutta tranquillità, è
un'operazione sulla quale vanno fatte delle valutazioni
attente.
Noi crediamo utile condividere l'informazione nella sede
riservata che si chiama "commissione consiliare competente", se il
Presidente ci dà disponibilità adesso, nei prossimi giorni, noi
siamo a sua disposizione per questo: di fare i dovuti
approfondimenti siamo molto contenti. Capisco che lei non abbia
piacere, anche se lo riterremmo un passaggio cautelativo della
Regione, di acquisire una valutazione, che non è impegnativa,
ripeto, non è un atto di controllo, è un atto collaborativo che ci
può prestare un organismo particolarmente titolato come la Corte
dei Conti, perché questi non sono denari privati, sono denari
pubblici se lei si colloca, come dice di collocarsi in questa
delibera, all'interno di un sistema di controllate pubbliche che
devono essere gestite con l'attenzione, con la cautela che questo
richiede. D'altra parte è strano che ogni tanto anche il casinò sia
un soggetto quasi privato, ne abbiamo cognizione anche da
valutazioni che sono state fatte in ordine all'attività di impresa
della Casino S.p.A., poi invece qui rientri a tutti gli effetti nel
quadro di un'economia di finanza pubblica. Per mettere in chiaro
questi ed altri aspetti - ce ne sono molti -, riteniamo molto utile
la disponibilità che lei ci ha dato e che accettiamo molto
volentieri di andare in commissione, siamo felici che con tutti gli
emendamenti del caso - credo che una parte di tali questioni siano
molto chiaramente indicate - che si soprassieda alla valutazione in
seno al rapporto che abbiamo con la Corte dei Conti, ma che
cortesemente, anche nei tempi più lunghi che lei vorrà disporre, ci
dia la disponibilità a venire a parlarne in commissione, a far sì
che la commissione sia compiutamente informata. Grazie di questa
disponibilità, sentiamo anche i colleghi cosa ne pensano.
Presidente
- La parola al Consigliere Donzel, per
dichiarazione di voto.
Donzel (PD)
- Grazie Presidente.
Cari colleghi, per quanto ci riguarda, la possibilità di
discutere in commissione di questa operazione non può che
rallegrarci, perché altro che leggere sui giornali non abbiamo
potuto fare, quindi entrare nel merito di tale questione ci
interessa non solo dal punto di vista tecnico...perché ovviamente
condivido con il Presidente che sarebbe pura follia aver fatto
un'operazione senza aver verificato la liceità dell'operazione. È
ovvio che ci sono tutte le condizioni per fare questo tipo di
operazione, ma a noi interessa entrare nel merito, perché tale
meccanismo per cui una società che ha liquidità, anziché fare
quella che è la sua
mission
, presta il denaro ad un'altra
società, che a sua volta un domani, anziché fare la sua
mission
, presterà denaro ad un'altra società...e ci sarà
questo meccanismo qua, francamente non lo abbiamo capito.
Siamo intervenuti varie volte a dire: "c'è una crisi incredibile
del nostro sistema produttivo", CVA è la parte più forte di questo
sistema produttivo, può investire denari in ricerca nelle energie
alternative, può produrre, può mettere lavoro per le nostre imprese
e scopriamo che prendiamo i soldi dall'azienda, che unica funziona
e tira in questo momento, per darla all'azienda più decotta,
tramite Finaosta, per finanziare un piano che ci ha già visto
modificare l'impianto normativo del casinò, quindi già abbiamo
agevolato fortemente il casinò, ma per implementare ulteriormente
di risorse al fine di arrivare ad una ristrutturazione che non
riesce a trovare finanziamenti sul libero mercato e quindi che ci
lascia anche sorpresi.
L'opportunità, al di là del merito di aver rispettato le norme,
è quindi proprio di parlare del fatto che questo tipo di operazione
fa discutere sulla tipologia di operazione, perché non siamo
persuasi del fatto che una società che ha una
mission
debba
privarsi di una risorsa così importante, anziché far ricadere sul
mercato valdostano tale denaro nelle forme di ricerca e di
investimento sull'energia attraverso un'operazione di tipo
immobiliare. Lo so che il Presidente è persuaso della sua
operazione, ma permetterà che con noi non ne ha mai parlato, nelle
sedi opportune non se n'è discusso. Vedo con piacere che sono già
pronti i suoi scudieri del PdL a descriverla come la più grande
operazione mai vista: "bellissimo, tutto va bene". Mi permetta di
dire che fa anche comodo avere qualcuno che parli contro queste
operazioni...
(interruzione del Presidente della Regione, fuori
microfono)
...perché dà anche più ridondanza all'operazione e permette
anche a qualcun altro di dire: "siamo i fedeli servitori e
sosteniamo fino alla morte queste operazioni", fatelo, andate fino
alla morte a sostenerle!
Ci permette invece a noi con dignità di dire che abbiamo delle
perplessità su tali movimentazioni. Questa società ha una
mission
, vogliamo capire perché la
mission
di CVA che
potrebbe avere grosse ricadute sullo sviluppo imprenditoriale
valdostano...devono finire su un'operazione, che è la solita
operazione del casinò su cui abbiamo espresso altre volte riserve.
È chiaro che chi ha votato con fiducia quel piano è convinto che
con quel piano del casinò si risolveranno tutti i problemi, ma noi
abbiamo già espresso riserve su quel piano e questa operazione
diventa sempre più oscura per noi. La discussione in commissione
quindi può servire a tutti a chiarirsi le idee.
Presidente
- La parola al Presidente della Regione,
Rollandin, per dichiarazione di voto.
Rollandin (UV)
- Grazie Presidente.
Mi spiace dover verificare come si cerchi di svilire o deviare
il discorso dalla delibera che si è voluto riportare
all'attenzione. Per dire questo si parla che si va ad intervenire
sul casinò "azienda decotta", io dico allora cosa sono le altre
aziende o gli altri casinò. "Non riesce ad ottenere fondi sul
mercato": qui ho detto che il discorso...una volta vista qual è la
possibilità di avere un certo tasso sul mercato, si fa l'operazione
con tassi di mercato. Detto questo, evidentemente non serve dirlo,
perché qualcuno ha detto delle cose che non sono corrette, perché
non è così!
L'unica cosa che voglio specificare è che questa operazione,
essendo un'operazione nuova, può lasciare delle perplessità, tanto
che, se viene ritirata la risoluzione, ho dato la disponibilità ad
andare in commissione, perché non c'è nulla da nascondere ed è bene
che ci si chiarisca. Vorrei anche spiegare che l'articolo 13bis non
dice assolutamente quello che ha detto Louvin:
"la Giunta
regionale presenta annualmente al Consiglio regionale, che lo vota,
un atto di indirizzo strategico contenente i programmi previsionali
di Finaosta..."
. Qui stiamo parlando del piano strategico del
casinò, che viene finanziato attraverso l'operazione dell'articolo
6; non c'entra niente! Non è cambiato il piano strategico: è la
fase attuativa ed è un discorso - lo dico a Donzel - non
immobiliare, ma finanziario, perché è il casinò che fa l'operazione
immobiliare all'interno della sua
mission
, quella è la sua
mission
! E la CVA le sue
mission
le porta avanti,
perché ha fatto acquisizioni di parchi eolici - magari poi un
giorno ne parliamo - e di altre strutture; il resto del fondo lo
impegna o in fondi assicurativi, o in fondi bancari. La differenza
è che, anziché avere la CVA che mette i soldi ad un tasso inferiore
con le assicurazioni alle banche, lo dà al tasso di mercato ad una
partecipata. Operazione difficile? Credo che si possa capire, una
volta che rispetto ai canoni...dico: perché no?
Qual è la voglia di tornare al discorso...per carità, questi
discorsi con le decadi! Cosa c'entrano le decadi con questo? Le
decadi era un'operazione che avveniva in un modo, vorrei ricordare
al collega Louvin, che si ricorda come avveniva...dopodiché è stato
messo in chiaro quello che era invece scuro, dopodiché si è detto
come si pagava, con sanatoria...cosa c'entra con questo? È una
vergogna allora di dover cercare di limitare le capacità di
un'operazione che è corretta, con tutta una serie di ammennicoli
che non c'entrano nulla con la discussione in atto! Questo ci
dispiace. Capisco la voglia di chiarimento, ho detto subito che
l'inizio era di un certo tipo, ma, se si vuole ulteriormente
chiarire, benissimo: se si ritira la delibera, noi siamo
disponibili ad andare in commissione, se questo non avviene, noi
votiamo contro.
Presidente
- La parola al Consigliere Louvin.
Louvin (ALPE)
- Presidente, prendiamo atto di queste sue
dichiarazioni. Proprio nell'intento di chiarire esattamente
l'impegno che le chiediamo di assumere vista la natura importante
della questione, ho provveduto, come presentatore di questa
risoluzione, ad espungere tutte le parti che riguardano
valutazioni, semplicemente lasciando l'impegno della Giunta ad
informare la commissione senza neanche dare un termine, ma lei avrà
la cortesia di farlo...sui contenuti e sui presupposti normativi
specifici, sulle garanzie e sulle finalità dell'operazione. La
deposito alla Presidenza del Consiglio e chiediamo che sia messa ai
voti.
Presidente
- La discussione generale è chiusa, quindi non
può essere ammessa alcuna modifica se non previo accordo di tutte
le forze politiche presenti, che mi sembra non ci sia.
Louvin (ALPE)
- Va bene, questo veniva fatto nello
spirito collaborativo, chiediamo comunque che sia messa in
votazione questa nostra richiesta. Continuiamo a considerare un
dovere della Giunta di informare la commissione in ordine ad
operazioni rilevanti che vengono compiute attraverso la sua
controllata principale che è la Finaosta, non lo crediamo una
formula occasionale; secondo noi, sulle controllate regionali ci
deve essere un controllo pubblico continuo ed attento. La questione
sarà di nuovo sul tavolo a settembre...
(interruzione del Consigliere Lattanzi, fuori
microfono)
...non c'è, collega Lattanzi, e noi sappiamo solo una minima
parte di quello che avviene in una galassia molto complessa. Chi ce
lo ha detto che non c'è questo controllo è la Corte dei Conti, ne
abbiamo discusso ad iosa durante la valutazione del consuntivo.
Detto questo, manteniamo questa richiesta e chiediamo che si
proceda con voto segreto.
Presidente
- Pongo in votazione a scrutinio segreto la
risoluzione in oggetto:
Consiglieri presenti e votanti: 33
Favorevoli: 12
Contrari: 21
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK