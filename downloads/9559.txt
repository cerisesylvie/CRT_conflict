Consiglio Regionale della Valle d'Aosta - Oggetto del Consiglio n. 639 del 4 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 639 del 4 luglio 1989 - Resoconto
OGGETTO N. 639/IX - INTERVENTI DISPOSTI DALLA REGIONE E DALLA
FINAOSTA IN FAVORE DELLA DITTA BUZZI. (Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Tonino ed iscritta al punto 13 dell'ordine
del giorno.
INTERPELLANZA
RICORDATE le numerose critiche avanzate negli anni passati dal
gruppo comunista alle agevolazioni concesse alla ditta Buzzi;
RICORDATO ALTRESI' che nel corso della campagna elettorale per
le elezioni regionali il suddetto imprenditore si era presentato
come esempio di capacità manageriale del privato rispetto
all'incapacità dell'ente pubblico;
CONSTATATO che con propria deliberazione n. 4636 del 12 maggio
1989 la Giunta regionale abbuona 250 milioni di debiti al predetto
candidato;
i sottoscritti Consiglieri regionali del Gruppo comunista
INTERPELLANO
la Giunta regionale per conoscere:
1) quali interventi la Regione o la Finaosta hanno disposto
negli anni passati a favore della Ditta Buzzi;
2) per quali motivi si è deciso di accettare una transazione che
comporta una così rilevante perdita per la Regione, mentre in altri
casi le procedure fallimentari sono state condotte fino in
fondo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Abbiamo voluto sollevare il problema della
ditta Buzzi, per ché a nostro giudizio merita qualche riflessione:
è in qualche misura esemplare di una parte di attività che non
dovremmo fare; è un esempio di come, a volte, in quanto Regione
procediamo nel modo sbagliato.
Avendo avuto l'opportunità di seguire questa vicenda fin
dall'inizio, devo dire che la sua fine era già scritta nelle
premesse. Eravamo partiti con un imprenditore a cui la Regione
aveva trovato il locale ed i macchinari, aveva dato le scorte di
filo e ricordo che gli aveva anche comperato le maglie.
Noi avevamo detto: "Mah, sarà anche opportuno; ci sarà anche una
certa occupazione". L'occupazione per un certo periodo era stata
garantita in una qualche misura dai corsi di formazione
professionale.
Sono passati gli anni e ci troviamo di fronte ad una
deliberazione con cui la Giunta regionale stabilisce che questo
signore, che aveva 300 milioni di debiti con la Regione, possa
sanare i suoi debiti con 50 milioni, sulla base del seguente
ragionamento: se andassimo a vendere all'asta questi macchinari,
potremmo ricavarne al massimo 50 milioni. Se questi milioni ce li
dà lui, ricaviamo la stessa cifra e chiudiamo la vicenda così.
Tutto potrebbe avere anche una certa logica, se non ricordassimo
che l'anno passato questo signore si era presentato alle elezioni
regionali e nei suoi comizi aveva sostenuto che era ora che ci
fosse nella Regione qualche manager efficiente, che portasse la
capacità imprenditoriale in questa Valle sconsiderata, in cui gli
imprenditori pubblici non sapevano gestire.
Io mi chiedo se con tutte queste premesse la decisione della
Giunta regionale sia così logica ed avveduta.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
La deliberazione alla quale ha fatto cenno
il Consigliere Mafrica è ormai superata dalle più recenti
vicende.
Ricordo brevemente che l'azienda Buzzi è una ditta artigiana che
aveva usufruito di un finanziamento di 200 milioni al tasso di
interesse del 13%, ammortizzabile in rate annuali costanti per un
periodo di 5 anni, che le era stato concesso il 9 gennaio 1984.
In seguito al mancato pagamento delle rate di rimborso, sono
stati pignorati i macchinari e le attrezzature, il cui valore è
stato stimato con perizia asseverata in 75.730.000 lire.
Tenuto conto che la vendita all'asta dei beni pignorati avrebbe
comportato un realizzo non superiore al 30% o 40% del valore
stimato e pertanto inferiore alla somma di lire 50.000.000 offerta
dal debitore, si era ritenuta accettabile la proposta, perché il
parere favorevole ci era venuto dalla Finaosta.
In ogni caso questa situazione è ormai superata, perché la ditta
Buzzi è stata dichiarata fallita il 1° giugno 1989 e pertanto è da
ritenersi superata anche la transazione che era autorizzata con la
deliberazione citata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK