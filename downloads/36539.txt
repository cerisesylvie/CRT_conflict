Consiglio Regionale della Valle d'Aosta - Oggetto del Consiglio n. 600 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 600 del 16 luglio 2014 - Resoconto
OGGETTO N. 600/XIV - Interpellanza: "Intendimenti del Governo
regionale in merito alla realizzazione di un impianto idroelettrico
nel vallone di Barasson nel comune di Saint-Oyen".
Presidente -
Punto 13 all'ordine del giorno. La parola al
Consigliere Bertin.
Bertin (ALPE)
- Grazie Presidente.
Sull'oggetto di quest'interpellanza c'è già stata in diverse
occasioni discussione in questo Consiglio. In effetti, abbiamo già
presentato nel lontano 2008 un'interpellanza riguardante
quest'impianto idroelettrico sul torrente di Barasson nel comune di
Saint-Oyen, un'iniziativa che ha sempre suscitato molte
perplessità. In effetti, tra l'altro, in un secondo momento vi è
stata anche una petizione, sottoscritta da 450 abitanti dei due
comuni di Etroubles e Saint-Oyen dichiaratisi contrari a
quest'iniziativa piuttosto controversa. Tra l'altro, vi è stato
anche un parere negativo della Sovraintendenza ai beni culturali
relativamente a quest'impianto e, inoltre, una richiesta di
sospensione dell'iter autorizzativo da parte della società stessa e
anche per questa ragione ci chiedevamo se non era il caso da parte
dell'Amministrazione regionale di non autorizzare a titolo
definitivo questa realizzazione, tra l'altro, una richiesta fatta
anche dalle Amministrazioni comunali di Saint-Oyen e Etroubles.
Grazie.
Presidente
- La parola all'Assessore Baccega.
Baccega (SA)
- Grazie Presidente e grazie Consigliere
Bertin.
In realtà, questa è un'istanza presentata già nel 2007 e ha già
avuto in questo Consiglio più di un approfondimento a seguito delle
sue interpellanze. In realtà, confermo quanto lei ha sostenuto, ma
vado a ripercorrere piano piano alcuni passaggi. A seguito
dell'iter istruttorio, che prevede, tra l'altro, la pubblicazione
del progetto a disposizione di chiunque volesse prenderne visione,
proprio i Comuni di Etroubles e di Saint-Oyen hanno espresso parere
contrario alla realizzazione delle opere in argomento, ritenendo
che le stesse comporterebbero una grave compromissione
dell'ambiente e del paesaggio circostante, nonché una cospicua
carenza idrica in contrasto con l'economia agricola della zona. Nel
corso dell'istruttoria la società richiedente ha modificato il
progetto per ridurre la portata di prelievo, al fine di non
sottostare alle procedure di valutazione di impatto ambientale,
comunemente detto VIA. È stato comunicato alla società richiedente
che l'intervento in argomento, ricadendo in area sottoposta a
vincolo di tutela paesaggistica e prevedendo una potenza nominale
media annua superiore a 176 kilowatt, risultava ancora soggetto
alle procedure di VIA, malgrado la società avesse presentato una
richiesta di modifica della portata, riducendola. La legge
regionale 14 del 1999: "Nuova disciplina delle procedure di
valutazione dell'impatto ambientale", per ogni tipologia di
progetto caratterizzata da una soglia, attribuisce ai Comuni
interessati la possibilità di richiedere l'attivazione di una
procedura di VIA, anche nel caso di progetti sotto soglia, ma
qualora ritenuti impattanti sull'ambiente. I Comuni di Etroubles e
di Saint-Oyen, utilizzando questa possibilità concessa appunto
dalla norma vigente, hanno chiesto di assoggettare comunque il
progetto all'impatto della valutazione ambientale. Si sottolinea
però che, nel momento in cui è sorta per la società
l'obbligatorietà in ogni caso di sottoporre la progettazione al
VIA, la suddetta società ha apportato un'ulteriore variante,
aumentando la producibilità dell'impianto per il progetto poi
sottoposto al VIA. Ogni passaggio c'era una variazione e quindi
riprendeva un nuovo iter per andare a determinare quella che era la
valutazione di impatto ambientale. Va evidenziato che la procedura
di VIA, condotta proprio ai sensi della legge 14, non si configura
quale procedura autorizzativa, bensì prevede la valutazione
ambientale della progettazione preliminare in oggetto e la
conclusione della medesima mediante un'espressione di compatibilità
ambientale da parte della Giunta regionale, alla quale dovranno
fare seguito tutti i procedimenti autorizzativi previsti dalle
normative di settore, finalizzate al rilascio della
subconcessione.
La struttura regionale competente per il VIA ha provveduto a
dare evidenza pubblica del procedimento in atto e a trasmettere
copia della documentazione progettuale alle varie strutture
regionali chiamate a vario titolo ad esprimere un parere in merito
al progetto. A seguito di tale iter, sono pervenuti, come lei ha
sottolineato, diversi pareri negativi sia da privati con una
petizione piuttosto corposa, circa 450 cittadini dai comuni di
Saint-Oyen e Etroubles, dalla Casa ospitaliera del Gran San
Bernardo, da Lega Ambiente, nonché dalla struttura regionale per la
tutela dei beni paesaggistici e architettonici. Devo quindi dire
che, alla luce delle osservazioni e dei pareri pervenuti, la
società ha ritenuto di richiedere una sospensione in istruttoria di
VIA al fine di approfondire i vari aspetti. È chiaro che, nel caso
in cui il procedimento di valutazione di impatto ambientale si
concludesse con un parere negativo, non potrà essere rilasciata la
subconcessione di derivazione d'acqua e la domanda originaria verrà
rigettata dall'Amministrazione regionale. Come ho già detto poco
fa, la procedura di VIA non è un procedimento autorizzativo, ma un
lungo procedimento propedeutico proprio alla conclusione dell'iter
istruttorio finalizzato al rilascio della subconcessione di
derivazione d'acqua ad uso idroelettrico. La procedura di VIA
tuttora sospesa, quindi, ha per oggetto la valutazione degli
impatti di uno specifico progetto che, alla luce dei pareri tecnici
raccolti, risulta negativa in particolare proprio - lo ribadisco -
a seguito del parere espresso dalla struttura per la tutela dei
beni paesaggistici e architettonici. Laddove fosse riattivata la
procedura in atto da parte della società proponente con l'apporto
di nuove documentazioni progettuali, la stessa dovrebbe essere
nuovamente oggetto di specifica valutazione, quindi l'iter
valutativo dovrebbe ripartire con i relativi pareri.
Passando invece ad un discorso di carattere più generale,
ricordo che l'Amministrazione regionale, con deliberazione della
Giunta regionale n. 1253 del 15 giugno 2012, ha stabilito una serie
di indirizzi per limitare il rilascio di nuove concessioni di
derivazione ad uso idroelettrico per almeno tre anni, permettendo
solo la concessione di derivazioni per il rifornimento energetico
di alpeggi e di rifugi e le domande di variante alle subconcessioni
di derivazione di acqua ad uso idroelettrico già autorizzate e in
esercizio da almeno cinque anni. Per le domande presentate prima
dell'approvazione della citata deliberazione invece, ritengo che
sia nell'interesse della Regione stessa e dei cittadini procedere
nel rispetto della normativa vigente e della tutela ambientale a
rilasciare le subconcessioni di derivazione d'acqua ad uso
idroelettrico, che comportano per la Regione stessa e per i Comuni
interessati un introito economico non indifferente. A titolo
informativo segnalo che nel 2014 la previsione di introiti
derivanti dal canone di concessione a favore della Regione è di
circa 13 milioni di euro, a cui vanno aggiunti circa 900 mila euro
per la quota di competenza da sovracanone dei Comuni rivieraschi,
inoltre il BIM introita per i sovracanoni di sua competenza un
importo annuale pari a 11 milioni e mezzo circa di euro. Tutto
questo l'ho detto per sottolineare che le norme di tutela ci sono,
norme che vanno nella direzione del rispetto dell'ambiente e del
paesaggio, e che c'è grande attenzione a far sì che vengano
rispettate.
La valutazione di carattere prettamente politica mi fa dire che
siamo favorevoli ad un utilizzo delle acque, la nostra più
importante risorsa, che va in direzione della tutela dell'ambiente
e della salvaguardia del territorio, ma soprattutto all'utilizzo
per produrre energia pulita, energia a favore della collettività.
Riferendomi alla categoria degli impianti idroelettrici, ritengo
quindi che l'argomento possa essere approfondito meglio nell'ambito
della pianificazione e quindi riportato al principale atto di
programmazione, che è il piano di tutela delle acque, prevedendo un
aggiornamento eventualmente delle regole e delle condizioni anche e
soprattutto valutando la possibilità di modulare meglio la
producibilità annua sulla base delle precipitazioni e sulla base
della sovrabbondanza di acqua. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
Rimanendo innanzitutto sulla questione della centralina del
vallone del Barasson, com'è stato evidenziato anche da lei, io non
ho voluto ripercorrere tutta la vicenda, perché era piuttosto
conosciuta qui in aula, ma, come ha visto, è una vicenda complessa,
complicata e piuttosto contraddittoria, che, a mio avviso, dovrebbe
portarci a chiudere definitivamente questa questione con un parere
negativo. Questo è un angolo, da un punto di vista ambientale,
interessante e, tra l'altro, ha una vocazione essenzialmente
agricola e vagamente turistica dal momento che è un percorso
dell'Alta Via e del Tour del Grand Combin, ma certamente non ha un
valore economico significativo; quest'impianto, da quel punto di
vista, a mio avviso, ha poco significato. Non si capisce la ragione
economica dell'intervento, perché manca la materia prima: l'acqua e
quella poca acqua che c'è deve essere indirizzata verso un utilizzo
agricolo e non di questo tipo: questo è l'elemento essenziale su un
discorso più generale. La Valle d'Aosta da un punto di vista
dell'utilizzo delle acque...credo che abbia già dato abbastanza. Le
nuove iniziative, a mio avviso, devono avere un significato
economico certo e un impatto ambientale minimo, evidentemente da
questo punto di vista una riflessione va fatta anche in ragione del
mutamento climatico che stiamo vivendo anche da noi. Grazie.
Presidente
- Grazie Consigliere Bertin. Punto 21
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK