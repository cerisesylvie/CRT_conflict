Consiglio Regionale della Valle d'Aosta - Oggetto del Consiglio n. 1494 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1494 del 11 maggio 2022 - Resoconto
OGGETTO N. 1494/XVI - Interpellanza: "Armonizzazione del
Piano della salute e del benessere sociale 2022/2025 con le
proposte delle categorie professionali del settore
sanitario".
Bertin (Presidente)
- Vi segnalo che in seguito
all'accordo tra interpellanti e Assessori e le persone coinvolte,
anticipiamo i punti all'ordine del giorno 33, 34, 35, 36 e 37 e
quelli attualmente all'ordine del giorno verranno trattati
successivamente. Pertanto passiamo al punto n. 33 dell'ordine del
giorno. Per l'illustrazione, la consigliera Foudraz.
Foudraz (LEGA VDA) -
L'interpellanza presentata verte sul
Piano regionale per la salute e il benessere sociale della Valle
d'Aosta per gli anni dal 2022 al 2025.
Nello specifico si vuole capire quali siano state le figure
professionali interessate alla stesura della bozza del Piano
citato. All'inizio del mese di novembre dello scorso anno era stata
illustrata sommariamente in V Commissione regionale la bozza del
piano e, a partire dal 16 novembre 2021, tramite la piattaforma
on-line di partecipazione diretta, era possibile la sua
consultazione da parte della cittadinanza, così che ognuno potesse
portare il proprio contributo di idee e suggerimenti.
Il Piano in questione è il più importante documento di
programmazione regionale per la salute e il benessere sociale a
valere sui prossimi quattro anni. Durante le numerose riunioni
della V Commissione consiliare che si sono tenute a partire
dall'inizio del corrente anno in merito a delle audizioni di vari
profili professionali sanitari... riguardanti un altro tema però,
riguardanti il tema dell'indennità di attrattività regionale,
prevista ai sensi dell'articolo 18 della l.r. 35/2021;
quest'indennità è rivolta al personale della dirigenza medica e al
personale infermieristico.
Durante queste audizioni è emerso che le varie figure
professionali operanti nel settore sanitario non sono state
interpellate nella stesura della bozza di Piano regionale per la
salute e il benessere sociale. Questo fatto credo che lasci
abbastanza perplessi, perché come si può pensare di adottare azioni
senza ascoltare coloro che nella pratica di tutti i giorni queste
azioni o scelte le devono poi comunque mettere in pratica?
Io sinceramente sono rimasta molto stupita quando in Commissione
ho ascoltato le varie voci di diversi ordini professionali, sentire
dire che non erano stati minimamente interpellati per la stesura
della bozza di Piano.
È sicuramente stato fatto un lavoro corposissimo e faticoso per
gli uffici e ha richiesto lunghi mesi d'impegno per redigere un
documento che mancava dal 2013 e che avrà quindi un'importanza
fondamentale per la sanità per gli anni a venire; per questo
ovviamente si ringraziano tutti coloro che hanno dedicato del tempo
e del lavoro per la produzione di questo elaborato, però io credo
che almeno a noi sarebbe parso del tutto logico consultarsi anche
con chi nella vita quotidiana applica costantemente determinate
strategie piuttosto che altre.
Se si fossero ascoltati i vari attori, probabilmente anche i
successivi passi correttivi sarebbero sicuramente stati di portata
inferiore. Questo sinceramente non lo so, non lo sappiamo e non ne
abbiamo idea.
Così come non conosciamo le osservazioni pervenute da parte
della cittadinanza, osservazioni che pensiamo siano state inoltrate
anche da quelle figure professionali non chiamate in causa durante
l'elaborazione della bozza.
Nel frattempo, dato che quest'iniziativa era comunque stata
presentata in data 8 aprile per essere discussa nel Consiglio del
20 aprile, ho comunque preso visione della bozza di delibera di
approvazione del Piano in questione che è stata assegnata alla V
Commissione consiliare in data 12 aprile, per essere poi
successivamente proposta a questo Consiglio regionale per
l'approvazione.
Per le motivazioni che ho appena esposto, io chiedo
all'Assessore: "Quali siano le figure professionali che hanno
partecipato fattivamente alla stesura della bozza di Piano della
salute e del benessere sociale della Valle d'Aosta per gli anni dal
2022 al 2025", "Quali siano i motivi per cui i vari ordini
professionali sanitari non siano stati interpellati nella stesura
della bozza" e "Quali strategie si intendano adottare affinché il
suddetto Piano possa trovare piena armonia ed attuazione con gli
accorgimenti, le soluzioni e quant'altro verrà proposto dalle varie
categorie professionali del settore sanitario".
Presidente -
Per la risposta, l'assessore Barmasse.
Barmasse (UV) -
Come risposta alla prima domanda il Piano
regionale per la salute e il benessere sociale, in quanto
principale documento di programmazione politica, è redatto nella
sua prima stesura dai dirigenti dell'Assessorato della sanità,
salute e politiche sociali, a seguito delle mie indicazioni
politiche coerenti con il programma di legislatura delle quali mi
assumo la piena responsabilità.
Come è noto, sono state approvate due deliberazioni della Giunta
regionale per rendere trasparenti le modalità con cui il documento
è stato predisposto, includendo anche le modalità per la
programmazione partecipata indicate da Agenas quali buone
prassi.
Brevemente la DGR n. 52/2019 ha previsto quattro fasi, di cui la
prima e l'ultima interna al gruppo di lavoro inter assessorile, la
seconda di apertura del documento ai soli addetti ai lavori, tra
cui Azienda USL, rappresentanti degli enti locali, terzo settore, e
la terza al pubblico più ampio per il tramite della piattaforma di
partecipazione democratica on-line.
La DGR n. 928/2021, a seguito della pandemia e delle restrizioni
imposte, ha ricondotto la piattaforma a tutti i contributi che
sarebbero dovuti pervenire dall'organizzazione d'incontri in
presenza.
La seconda domanda, "Quali siano i motivi per cui i vari ordini
professionali sanitari non siano stati interpellati nella stesura
della bozza di piano sopra richiamato": avendo già chiarito nel
merito di quale istituzione è preposta la stesura, devo precisare
che non corrisponde a verità il fatto che gli ordini non sono stati
interpellati.
A seguito della presentazione del Piano in V Commissione, dopo
aver data ampia eco della pubblicazione sul sito della Regione
della piattaforma di partecipazione democratica "Io partecipo",
invitando tutti a contribuire ai contenuti del Piano, tutti gli
ordini delle professioni sanitarie presenti in Valle d'Aosta hanno
comunque ricevuto in data 23 novembre 2021, attraverso i referenti
da loro designati, specifica informativa via mail con il link alla
piattaforma per partecipare attivamente ai contenuti del documento,
la medesima mail è stata inviata alle associazioni del terzo
settore e alle organizzazioni sindacali qualche giorno prima, il 18
novembre per la precisione.
Coloro che hanno avuto la volontà di offrire il proprio
contributo, lo hanno fatto, e cito ad esempio i fisioterapisti,
psicologi, dietisti e assistenti sociali.
Anche la CGIL, così come il SAVT e la ANAAO ASSOMED Valle
d'Aosta ci hanno inoltrato dei documenti o delle osservazioni che
contenevano precise indicazioni sulle questioni legate al personale
del comparto sanitario.
Con soddisfazione ricordo che in un solo mese la piattaforma ha
avuto cinquecento contatti e cinquanta contributi. Di tutto ciò e
del valore che tutti i contributi hanno avuto per noi nella stesura
del piano è testimonianza l'incontro pubblico di Restitution
svoltosi il 17 febbraio scorso nel salone di Palazzo regionale a
cui sono stati invitati tutti coloro che hanno inviato un
contributo.
Come è noto, la scelta di orientare la gran parte della
partecipazione democratica allo strumento informatico, già prevista
dalla DGR del 2019, si è ampliata per rispettare le misure di
contenimento imposte dalla pandemia e per offrire a una platea
ancora più ampia di quella limitata agli incontri in presenza la
possibilità di contribuire al documento e a chiunque lo avesse
ritenuto utile e avesse desiderato farlo.
Alcuni incontri in presenza si sono comunque tenuti - come già
previsto dalla DGR n. 52/2019 - rammento quello con i Comitati
regionali della medicina convenzionata il 6 luglio 2021 presso la
saletta della biblioteca regionale, quello con i sindacati
confederali della dirigenza medica veterinaria e quelli del
Comparto del personale dipendente il 26 ottobre presso il salone
del Palazzo regionale, quello con le associazioni del terzo
settore, il 26 ottobre 2021, e con le associazioni di cittadini e
di consumatori il 26 novembre. A tutti i contenuti pervenuti è
stata data rilevanza o direttamente nell'attuale testo o demandando
agli atti deliberativi successivi, come previsto dall'iter di
attuazione del Piano, descritto anche nella deliberazione posta in
elenco nella seduta della Giunta dell'11 aprile.
"Quali strategie s'intendono adottare affinché il suddetto piano
possa trovare piena armonia e attuazione con gli accorgimenti le
soluzioni e quant'altro verrà proposto dalle varie categorie
professionali del settore sanitario interessato": il piano, che è
all'ordine del giorno per la Giunta dell'11 aprile, ed è stato
quindi approvato, è un documento della Giunta, è un documento
strategico che vedrà attuazione nei prossimi anni attraverso degli
atti della Giunta regionale per i quali, con le strutture
competenti, attiveremo, come di consueto, il necessario confronto
con le categorie interessate da diversi ambiti d'intervento.
Inoltre, all'interno del Piano sono previste delle attività di
monitoraggio del medesimo dove saranno coinvolti tutti i portatori
d'interesse.
Presidente -
Per la replica la consigliera Foudraz.
Foudraz (LEGA VDA) -
Quest'interpellanza era stata
preparata con largo anticipo prima che la Giunta regionale
partorisse l'approvazione della delibera.
Avendo avuto modo di leggere la bozza della deliberazione di
approvazione del Piano predisposta dal Governo regionale che poi
sarà sottoposta alla V Commissione, ho potuto apprendere che la
bozza del Piano della salute del benessere è stata redatta, come ha
citato anche lei, con la partecipazione di tutti i dirigenti
dell'Assessorato sanità, salute e politiche sociali - ciascuno per
gli aspetti di propria competenza - che vogliamo ringraziare perché
comunque è stato un enorme lavoro.
Alla data di presentazione dell'iniziativa io questo dato non
l'avevo, non lo conoscevo; c'è un però, nel senso che comunque,
come ha detto giustamente lei, nel 2019 e nel 2021 erano state
adottate delle deliberazioni della Giunta regionale, appunto lei ha
specificato la 52 del 21 gennaio 2019, la 928 del 26 luglio 2021,
che approvavano quali erano le metodologie di predisposizione di
questo importantissimo documento, e all'interno di questi atti si
leggeva che la partecipazione alla stesura avrebbe dovuto essere la
più ampia possibile per coinvolgere tutti gli attori al fine di
creare uno strumento di lavoro davvero efficace; però non è quello
che ho sentito nelle riunioni a cui ho preso parte nella V
Commissione. In V Commissione, le posso assicurare, tanto ci sono i
verbali, basta andare a leggerli, che le figure professionali
sanitarie che sono intervenute hanno detto l'esatto opposto.
Io quindi mi auguro sinceramente che quei cinquecento accessi
avvenuti tra novembre e dicembre e i cinquanta contributi arrivati
dai cittadini vengano sinceramente presi in considerazione, come mi
auguro che vengano prese in considerazione tutte le criticità che
sono emerse da parte di tutti i profili sanitari, perché, se
vogliamo fare un lavoro ottimo, io credo che sarebbe opportuno
sentire tutte le parti in causa, questo per il bene di tutti,
perché in Commissione non è emerso quello. Mi spiace ma ci sono i
verbali.
Presidente -
Sospendiamo brevemente per arieggiare i
locali.
La seduta è sospesa dalle ore 16:52 alle ore 17:24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK