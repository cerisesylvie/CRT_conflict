Consiglio Regionale della Valle d'Aosta - Oggetto del Consiglio n. 451 del 6 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
GIUNTA REGIONALE
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 451 del 6 marzo 2019 - Resoconto
OGGETTO N. 451/XV - Interrogazione a risposta immediata:
"Iniziative messe in atto per la risoluzione delle problematiche
riguardanti l'Associazione Forte di Bard e l'Università della Valle
d'Aosta".
Rini (Presidente)
- Passiamo al punto 3.03 all'ordine del
giorno. La parola al collega Sammaritani per l'illustrazione.
Sammaritani (LEGA VDA)
- L'interrogazione sorge
naturalmente dalle notizie di stampa di questi giorni con
riferimento sia alla situazione dell'Università che a quella del
Forte di Bard. Faccio una correzione a proposito dell'articolato
della nostra interrogazione, perché nelle premesse abbiamo indicato
il Presidente della Giunta come Presidente dell'Associazione Forte
di Bard, e non è così. A seguito della modifica dello Statuto,
adesso c'è un Comitato di indirizzo presieduto dalla persona che si
è dimessa, quindi era doveroso fare questa precisazione.
Abbiamo visto, da quanto è stato riportato dagli organi di
stampa, che il Presidente del Comitato di indirizzo del Forte di
Bard, Sergio Enrico, ha rassegnato le proprie dimissioni, motivate
dalla presa d'atto di difficoltà nel risolvere problematiche legate
alla gestione amministrativa. Per quanto riguarda l'Università,
invece, la criticità che è sulla cronaca in questo momento è data
dal fatto che ci sono state delle espressioni sia del corpo
docente, sia del corpo amministrativo - quindi dei dipendenti
amministrativi dell'Università -, una presa di posizione nei
confronti del Rettore Cassella, il quale peraltro non si è nemmeno
presentato all'ultimo Consiglio recente dell'Ateneo. Interroghiamo
quindi il Presidente della Regione per sapere quali siano le
concrete azioni messe in campo per la soluzione delle criticità
sopra evidenziate.
Presidente
- Visto che la risposta tocca due ambiti
differenti, do prima la parola per una parte della risposta
all'Assessore Viérin.
Viérin (UVP)
- In realtà era semplicemente per precisare
quanto ha già fatto il collega Sammaritani. Visto che nelle
premesse si parlava appunto della collimanza tra il ruolo di
Presidente della Regione con quello del Presidente di Forte di
Bard, volevo semplicemente ricordare che, per un impegno preso qui
in Consiglio, la modifica dell'anno scorso andava proprio nello
scorporare questi due ruoli e nel riconoscere all'interno del Forte
un Consiglio di Amministrazione dove sono presenti i tecnici
dell'Assessorato del turismo e della cultura e un Presidente scelto
con bando. Semplicemente per dire che sono partite le procedure
che, in base alla legge n. 11 del 1997, vanno proprio nell'ottica
di una sostituzione. Chiaramente il collega sottolinea, per quanto
limitatamente al Forte di Bard, come peraltro riportato dal
Presidente dimissionario, che forse una riflessione sulla formula
di gestione va probabilmente fatta, come abbiamo fatto in
quest'Aula su altri argomenti.
Per quanto riguarda questa problematica, l'impegno è quindi di
risolvere non solo l'eventuale sostituzione, ma di lavorare in
condivisione con i tecnici che sono all'interno del Consiglio di
Amministrazione per fare una riflessione in merito alla formula di
gestione.
Presidente
- La parola all'Assessore Certan.
Certan (ALPE)
- Ringrazio i colleghi per questa
interrogazione che ci permette di fornire qualche chiarimento utile
ad evitare malintesi o interpretazioni originali sulle quali
tornerò poi eventualmente anche successivamente per altri punti
all'ordine del giorno.
Nous avons hérité une situation très difficile, mais je crois
que vous la connaissiez très bien, c'est un peu le feu qui couve
sous la cendre, pour rappeler une image très efficace donnée par
Émile Chanoux. C'est pour vous dire que je crois que vous
connaissez très bien la situation, Monsieur le collègue
Sammaritani.
Per quanto riguarda l'Università della Valle d'Aosta, la
posizione espressa dai docenti e dal personale amministrativo è in
una loro lettera molto chiara che hanno consegnato ad inizio della
seduta dello scorso Consiglio, come ha ricordato lei. Il 28
febbraio scorso, il Consiglio dell'Università nel quale è presente
anche la componente politica - peraltro chiamata in causa solo
quando vi sono dei problemi, ma ben voluta quando ve n'è la
necessità - ha preso atto della posizione che larga parte del corpo
docente (30 docenti su 49) e il personale amministrativo
dell'Ateneo (51 su 54) hanno voluto portare all'attenzione
dell'organo competente, appunto il Consiglio. Ritornerò poi sulle
precisazioni fatte in quel Consiglio.
Il 22 marzo sarà convocato un nuovo Consiglio dell'Università
della Valle d'Aosta da parte del Presidente. Molti saranno gli
argomenti all'ordine del giorno che richiederanno l'attenzione di
coloro che sono chiamati e hanno onore ed onere a parteciparvi. Per
questo motivo - ne ha parlato anche lei prima - auspichiamo che le
posizioni espresse possano trovare una sintesi costruttiva che
dovrà fuoriuscire da un confronto delle parti in quella sede.
Qualora ciò non avvenisse, il Consiglio dell'Università sarà
obbligato ad intervenire e prendere posizioni chiare e non potremo
dire che si tratterà di ingerenza politica - che non è avvenuta
finora -, ma della volontà di risolvere una situazione che
impedisce all'Ateneo di progettare il proprio futuro, di
consolidarsi e crescere nei prossimi anni.
Dalle ore 12:13 assume la presidenza il Vicepresidente
Rollandin.
Rollandin (Presidente)
- La parola al Consigliere
Sammaritani.
Sammaritani (LEGA VDA) -
Le due vicende purtroppo hanno -
non so se è una concomitanza strana o no - un
fil rouge
che
le unisce, ma magari lo dico alla fine, anche se il tempo è molto
poco.
Per quanto riguarda il Presidente del Forte di Bard, purtroppo
le dichiarazioni sulla stampa sono abbastanza preoccupanti, perché
si parla di un dialogo che non c'è stato, quasi come se ci fosse
stato un appello da parte del Presidente e un appello da parte
della Presidenza della Giunta rimasto inascoltato. Questo ci
dispiace, perché è evidente che ci sono delle criticità. Da ex
Assessore le conosco bene, non è colpa mia, probabilmente non è
colpa di chi gestisce questo Assessorato, però le criticità ci sono
e sono abbastanza serie; bisogna affrontarle con grande attenzione,
quindi, anche con la capacità prima di tutto dell'ascolto.
Il secondo punto riguarda l'Università e, anche qui, abbiamo
delle grandi criticità: c'è un movimento sia dei docenti, sia degli
amministrativi, contro il Rettore. Il comunicato di ieri della
Giunta è stato un po'
soft
, adesso grazie a Dio l'Assessore
ci ha detto un qualcosa di più, ma è evidente che se c'è questa
frattura bisogna metterla a posto. Se il Rettore non piace più,
peccato per lui, non ho niente contro di lui, ma bisognerà
sostituirlo, è questo il concetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK