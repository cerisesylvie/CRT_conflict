Consiglio Regionale della Valle d'Aosta - Oggetto del Consiglio n. 2400 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2400 del 21 aprile 2023 - Resoconto
OGGETTO N. 2400/XVI - Interpellanza: "Intendimenti circa
l'installazione di dispositivi "salva motociclisti" sulle barriere
stradali".
Marguerettaz (Presidente) -
Punto n. 69 all'ordine del
giorno. Ha chiesto la parola per la presentazione il consigliere
segretario Distort.
Distort (LEGA VDA) -
Parliamo di barriere "Salva
motociclisti". Per chi non conosce l'argomento, specifico, molto
brevemente, che le barriere "Salva motociclisti" sono dispositivi
che si applicano sui guard-rail, appunto sulle barriere a bordo
strada che vanno a proteggere il montante, soprattutto, in caso di
caduta, vanno a impedire un contatto diretto tra il corpo del
motociclista e il montante, perché è del tutto evidente che nella
caduta di un motociclista, c'è, nella maggior parte dei casi, il
distacco dalla moto e quindi il corpo scivola rasoterra fino a
intercettare i montanti del guard-rail, che sono posizionati a
un'altezza tale proprio da essere in linea di collisione con il
corpo in caduta, in scivolata.
È altrettanto evidente che è esattamente l'urto con il montante
- che è un urto puntuale - che genera la situazione più grave di
trauma; l'urto con una barriera continua, per ovvie ragioni, è meno
traumatizzante, genera meno traumi e quindi, di conseguenza,
permette una situazione molto più sicura per il transito
motociclistico.
Nel 2019, con mia presentazione a nome del gruppo Lega, si
portava all'attenzione del Consiglio il tema dei dispositivi "Salva
motociclisti" attraverso una mozione e l'allora Assessore Borrello
esprimeva la volontà di declinare i contenuti del Decreto "Salva
motociclisti", che è un decreto sorto di fresca emanazione, proprio
combinazione nei giorni precedenti alla discussione della mozione,
dicendo che si sarebbero avviate interlocuzioni con Anas, cercando
di risolvere alcune problematiche quali, ad esempio, la difficoltà
a smaltire la neve a bordo strada, perché è chiaro che, inserendo
un'ulteriore fascia continua tra l'altezza della fascia standard,
in posizione standard nei guard-rail, e il piano del terreno,
l'inserimento di un'ulteriore fascia per contenere il corpo in
scivolata, questa ulteriore fascia contiene anche la massa nevosa
in caso di sbattimento. Comunque l'impegno assunto era più che
esplicito tant'è che poi allora avevamo ritirato la mozione.
Chiaramente la legislatura si è conclusa, poi si è attivata una
successiva legislatura, c'è stato addirittura anche un
avvicendamento di Assessori competenti in materia trasporti, opere
pubbliche, secondo il punto di vista con il quale si vuole
approcciare l'argomento.
Quindi oggi, con quest'interpellanza, chiediamo che cosa è stato
fatto in questa legislatura sino a oggi in merito al progetto di
dotare le barriere stradali dei dispositivi "Salva motociclisti",
quanto si ha a cuore la sicurezza delle nostre strade per chi
circola in moto.
Vorrei fare una precisazione, innanzitutto un chiarimento, sono
un motociclista e non mi nascondo dietro un dito e so perfettamente
che ci sono due categorie di motociclisti: chi utilizza la moto per
attraversare e per godersi un paesaggio e chi usa la moto
esclusivamente come sondaggio delle prestazioni del proprio motore,
quindi l'aspetto della velocità diventa preponderante.
Queste due grandi famiglie di motociclisti fanno sì che la
famiglia dei velocisti definisca e determini come immediata
reazione la reazione più logica, o la forma di prevenzione più
logica, quella di installare un deterrente di velocità, ma la
letteratura, purtroppo, racconta che tanti incidenti e tante
situazioni traumatiche si generano anche a velocità relativamente
basse, perché effettivamente la carrozzeria di noi motociclisti è
data dal giubbotto che indossiamo.
Quello che è importante - motivo per cui viene presentata con
piacevole enfasi quest'interpellanza all'attenzione del Consiglio e
fondamentalmente all'attenzione del Governo - è che il tema dei
motociclisti è un tema che sconfina in vari ambiti, cioè che
abbraccia vari ambiti, ma fondamentalmente abbraccia l'ambito
turistico, tant'è che proprio nella natura del motociclista
nasce... soprattutto quella categoria di motociclisti che ama
attraversare il territorio, godersi il paesaggio e godersi tutta
una serie di emozioni che dà il paesaggio e che dà la sinuosità
della strada diventa una nicchia in ambito turistico.
Tra l'altro il motociclista si porta appresso poche cose, perché
la disponibilità di spazio è limitata, per cui il motociclista è
per vocazione il tipo di turista che poi utilizza maggiormente le
strutture turistiche, le strutture a disposizione del turismo, dai
ristoranti agli alberghi per i pernotti, dai centri benessere...
tutta una serie di offerte turistiche che trova nel motociclista
possiamo dire un fedele utente, un immediato e particolare utente
prediletto.
Saper attrarre il turismo motociclistico significa dimostrare
un'elevata capacità manageriale nell'interesse di tutto il nostro
territorio, perché, come dicevo, la categoria dei motociclisti
muove un indotto.
A queste riflessioni si aggiunge un altro elemento fortemente
comunicativo, anzi, direi concettuale, ed è che tra le recenti
tecniche per la realizzazione di questa fascia, questo dispositivo
salvavita per i motociclisti, sono disponibili fasce continue in
gomma riciclata. É un dispositivo progettato dall'Anas e costruito
con i componenti in gomma riciclata provenienti da pneumatici fuori
uso in combinazione con materie termoplastiche, che valorizza
quindi l'elasticità e l'assorbimento degli urti propri della gomma,
in questo caso gomma riciclata, che è stato recentemente testato e
certificato.
C'è anche una componente relativa al tema dei dispositivi "Salva
motociclisti" che così come sconfina nell'aspetto turistico,
nell'aspetto di attrattività, nell'aspetto manageriale del turismo
di un territorio, in questo caso tocca anche l'ambito ambientale e
quindi è come se si innescasse un doppio volano di comunicazione,
di messaggio, che il nostro territorio darebbe nel momento in cui
ci fosse una campagna fortemente diffusa e capillare a tutti i
livelli per la dotazione di dispositivi "Salva motociclisti",
magari anche adottando questa tecnologia in gomma riciclata; quindi
un secondo ulteriore messaggio che racconta e non solo: come Valle
d'Aosta stiamo dando delle strade sicure per il transito, per il
traffico motociclistico, ma stiamo anche dando delle strade che,
oltre a essere sicure, sono in qualche modo ecosostenibili.
Alla luce di queste riflessioni, a nome del gruppo Lega Vallée
d'Aoste, interpelliamo il Governo regionale per sapere: se si
condivide l'interesse di dotare le barriere stradali esistenti
attraverso dispositivi "Salva motociclisti"; se si condivide
l'interesse verso i sistemi di barriere continue in gomma riciclata
e, in caso di condivisioni, quali sono gli intendimenti.
Presidente -
Per la risposta, ha chiesto la parola
l'assessore Sapinet.
Sapinet (UV) -
Grazie, collega Distort, per
quest'interessante iniziativa che in parte ho approfondito ma che
in parte devo conoscere ancora un po' meglio, forse aspettava la
risposta del collega motociclista Carlo Marzi, ma prenderà la scena
di qui a poco.
Il miglioramento della sicurezza lungo le strade classificate -
ovviamente parliamo di regionale ma anche con riferimento ai
motociclisti - rientra tra gli obiettivi di questo Governo. Lei ha
messo in evidenza le caratteristiche del turismo che questa
categoria porta avanti e dei benefici che la nostra regione ne
trae; abitiamo a pochi chilometri sia io che lei dalla Strada dei
Salassi, sarebbe interessante poi sapere i passaggi.
Il programma regionale dei lavori pubblici per il triennio
2023-2025 prevede investimenti per un importo complessivo di circa
36.500.000 euro per la realizzazione di interventi manutentivi e di
ammodernamento della rete viaria regionale avente una lunghezza di
circa 500 km con la presenza di 327 ponti e 51 gallerie, sulle
quali i lavori nel corso di questi anni e nel corso dell'anno
corrente sono notevoli.
Impegno profuso su tale tematica, dall'Amministrazione regionale
è chiaramente desumibile dai recenti dati pubblicati dall'Istat
relativi agli incidenti stradali che dal 2001 al 2021 denotano
nella nostra regione un costante decremento, quindi si è passati da
un tasso di lesività, inteso come rapporto tra il numero di feriti
in incidenti stradali e la popolazione media residente nell'anno di
riferimento per 100.000, pari a 517,6 nel 2001 e a 264,3 nel 2021.
Relativamente invece al tasso di mortalità, si segnalano quattro
utenti delle due ruote a motore deceduti nel 2001 e zero nel
2021.
La normativa vigente in materia di dispositivi stradali di
sicurezza per motociclisti, entrata in vigore nell'aprile del 2019,
definisce le istruzioni tecniche per l'impiego degli stessi,
disciplinando, fra l'altro, l'applicazione sulle barriere stradali
esistenti.
Si evidenziano alcuni aspetti: per l'applicazione dei "Salva
motociclisti" sulle barriere esistenti è necessario valutare la
compatibilità tecnica di omologazione di certificazione con il
sistema di guard-rail nella sua nuova configurazione, nonché
evitare che i dispositivi possano presentare anomalie di
funzionamento, costituendo un potenziale pericolo in caso di
rottura.
Attualmente solo alcuni tipi di barriere stradali presenti in
commercio sono state testate con i dispositivi stradali di
sicurezza per motociclisti.
La direzione servizi alla produzione di ANAS ha attestato
nell'anno 2022 - e ci dicono con risultati positivi - un nuovo
dispositivo "Salva motociclisti" realizzato con un compound in
gomma riciclata proveniente da pneumatici fuori uso, quelli che
citava anche lei, ma restano da eseguire i crash test al fine di
verificare la compatibilità del sistema barriera stradale "Salva
motociclisti".
Sulla base di questi risultati, i competenti uffici
dell'Amministrazione regionale valuteranno, con riferimento alla
normativa vigente, la compatibilità di tali dispositivi con le
barriere stradali esistenti presenti lungo la rete viaria
regionale.
Posso quindi assolutamente confermare la sensibilità e la
condivisione di questo Governo verso il tema evidenziato,
l'interesse in particolare verso questi sistemi innovativi di
barriere continue in gomma riciclata, e quindi anche un aspetto
sicuramente green.
Per quello che riguarda il terzo quesito, "In caso di
condivisione per interessi di cui ai punti precedenti, quali sono
le intenzioni relative alla messa in atto": in relazione a quanto
sopra, l'installazione dei dispositivi di sicurezza per
motociclisti sulle barriere stradali esistenti è correlato alle
caratteristiche dei prodotti proposti dai produttori e alla
compatibilità degli stessi con i guard-rail presenti lungo le
viabilità regionali, ne abbiamo di varie tipologie, ma lo sa bene,
con riferimento in particolare alle barriere continue in gomma.
Si monitorerà quindi con attenzione i successivi passaggi e non
mancheranno ovviamente i confronti con ANAS e anche i passaggi
legati alle certificazioni e alla nuova messa in produzione e
commercializzazione del prodotto, andando a fare delle valutazioni
puntuali anche sulle varie viabilità che sono più interessate da
questo tipo di traffico.
Presidente -
Per la replica, la parola al consigliere
segretario Distort.
Distort (LEGA VDA) -
Grazie, Assessore, per la risposta
che in parte può essere foriera di buone notizie ma noi sappiamo,
da un'espressione tomista che io ho spesso citato in quest'aula,
bonum ex integra causa
, quindi possiamo dire che la
soluzione sarà buona, quindi che il vostro lavoro sarà giudicato
buono nel momento in cui sarà buono nella sua completezza e
soprattutto dai frutti che emergeranno.
Si sono già viste delle barriere "Salva motociclisti" messe in
opera soprattutto nel tratto di SS 27 e comunque anche in altre
realtà, è del tutto evidente che il primo dispositivo di sicurezza
per i motociclisti è la capacità di guida del conducente, e per
capacità di guida parliamo di esperienza ma parliamo anche di un
livello di attenzione che è decisamente fondamentale, più
l'attenzione che addirittura in certi casi la velocità, fino a un
certo limite chiaramente.
L'altro elemento è dato dalla caratteristica della moto, perché
ci sono moto che hanno maggiore predisposizione e permettono una
maggior sicurezza alla guida per tutta una serie di
caratteristiche: di ciclistica, di bilanciamento dei pesi e di
sistemi di dispositivi di sicurezza propri dal punto di vista
tecnico, chiaro tutto questo, ma è estremamente fondamentale.
Quello che a noi interessa è che voi come Governo recepiate lo
spirito di quest'iniziativa, che vuole stimolarvi a comprendere e a
realizzare bene che il tema delle barriere "Salva motociclisti" è
un tema che è comunicativo; è un messaggio in sostanza, è un
messaggio che viene lanciato esattamente a quel target, al mondo
dei motociclisti, è il fatto di dire: "Noi in Valle d'Aosta ci
stiamo dotando e ci siamo dotati a tutti i livelli", tra l'altro
anche in interlocuzione con le realtà comunali, con le strade
comunali che tra l'altro il motociclista va esattamente a cercare
le stradine, difficilmente il motociclista percorre
l'autostrada.
Quindi è importante che sia percepito questo spirito e questo
spirito sia acquisito e fatto proprio vostro.
Questo è il motivo per cui si presentano interpellanze, non solo
come atto puramente ispettivo, non solo per andare a prendere in
castagna il Governo, ma soprattutto per lanciare dei messaggi di
proposta che sono estremamente importanti, perché il territorio è
di tutti e deve essere da parte vostra gestito nella maniera
migliore in modo tale che possa essere sempre più appetibile per la
sopravvivenza generando le migliori condizioni d'imprenditorialità
per le nostre aziende e di capacità di ospitalità per il flusso
turistico. Quindi buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK