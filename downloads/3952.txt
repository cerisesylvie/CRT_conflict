Consiglio Regionale della Valle d'Aosta - Oggetto del Consiglio n. 225 del 13 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 225 del 13 maggio 1981 - Resoconto
OGGETTO N. 225/81 - COMUNICAZIONI DEL PRESIDENTE DEL
CONSIGLIO.
Presidente
- Do inizio alla lettura delle comunicazioni
sull'attività consiliare e, successivamente, dopo le comunicazioni
del Presidente della Giunta e l'approvazione dei verbali, la
Presidenza farà delle proposte per modificare l'ordine dei
lavori.
Ciò si rende necessario in quanto il Presidente della Giunta si
trova nella necessità di partecipare ad incontri fuori sede, per
cui, dopo i punti 1-2-3, vedremo come si potrà procedere all'esame
di quegli argomenti che interessano direttamente il Presidente
della Giunta e che nel corso della mattinata possono essere
discussi alla sua presenza.
Disegni di legge presentati:
Dal 29 aprile ad oggi sono stati presentati i seguenti disegni
di legge:
- Disegno di legge n. 282, presentato dalla Giunta regionale in
data 12 maggio 1981, concernente: "Associazioni di volontariato nel
settore socio-sanitario".
- Disegno di legge n. 283, presentato dalla Giunta regionale in
data 12 maggio 1981, concernente: "Ulteriori modifiche ed
integrazioni alla legge regionale 20 agosto 1976, n. 43,
concernente interventi per la prevenzione e la diagnosi precoce
delle nefropatie, per l'assistenza ai nefropatici e l'esercizio
della dialisi domiciliare e extraospedaliera".
- Disegno di legge n. 284, presentato dalla Giunta regionale in
data 12 maggio 1981, concernente: "Proroga, per l'anno 1981 della
legge regionale 9 maggio 1977, n. 26, recante provvedimenti per
favorire il credito in agricoltura".
- Disegno di legge n. 285 presentato dalla Giunta regionale in
data 12 maggio 1981, concernente: "Modificazioni ed integrazioni
della legge 24 ottobre 1973 n. 34, recante provvidenze a favore di
cooperative agricole e di associazioni di produttori agricoli".
- Disegno di legge n. 286, presentato dalla Giunta regionale in
data 12 maggio 1981, concernente: "Concessione di un contributo
straordinario alla azienda autonoma "Agraria Regionale
Valdostana".
- Disegno di legge n. 287, presentato dalla Giunta regionale in
data 12 maggio 1981, concernente: "Norme sull'accesso a posti
direttivi nelle scuole della Regione".
Disegni di legge vistati:
Presidente
- Hanno riportato il visto i seguenti disegni
di legge:
- Disegno di legge n. 262, concernente: "Norme per l'esercizio
delle funzioni amministrative in materia veterinaria ed il riordino
dei servizi veterinari ai sensi degli artt. 16 e 32 della legge 23
dicembre 1978, n. 833".
- Disegno di legge n. 259, concernente: "Modifica della tabella
allegato A) alla legge regionale 11 novembre 1974, n. 43:
Funzionamento dei Gruppi consiliari".
Disegni di legge non vistati: /
Deliberazioni vistate: /
Deliberazioni non vistate: /
Riunioni Commissioni:
Presidente
- Le riunioni delle Commissioni sono state le
seguenti:
- Ufficio di Presidenza: una riunione;
- Conferenza dei Capi Gruppo e Ufficio di Presidenza: una
riunione;
- I^ Commissione: una riunione;
- III^ Commissione: una riunione;
- III^ e V^ Commissione in riunione congiunta: una riunione;
- Commissione speciale per l'Urbanistica: una riunione;
- Incontro tra i Capi Gruppo-Commissione speciale per
l'Informazione e CO.RE.RAT per problema del personale giornalistico
sede RAI di Aosta: una riunione
Riferirò con una comunicazione più ampia riassumendo il lavoro
che è stato fatto in questo settore e che potrà interessare il
complesso del Consiglio.
Informo anche che, come è stato reso noto, dal 2 maggio ha
assunto la Presidenza della Commissione di coordinamento, il
Prefetto Pastorella che è stato fino a tale nomina Vice Presidente
della Commissione per il Friuli Venezia Giulia e, prima ancora,
Vice Prefetto della Provincia di Torino.
COMUNICAZIONI VARIE
Presidente
-
Le comunicazioni varie
riguardano:
- In occasione del decesso del Sig. DEJANAZ Gilberto, Sindaco di
Antey-St.-André, a seguito di un tragico incidente stradale, questa
Presidenza, a nome del Consiglio regionale, ha inviato
all'Amministrazione Comunale un telegramma di condoglianze.
- Il Presidente della II^ Commissione consiliare permanente -
Assetto del territorio - ha comunicato che la Commissione in sede
di esame dei disegni di legge concernenti l'istituzione dei Parchi
naturali regionali del Poignon e del Mont Avic, valutata
l'importanza e la delicatezza della materia, ha richiesto, in
deroga a quanto stabilito dall'art. 21 del Regolamento interno, di
soprassedere all'iscrizione all'ordine del giorno delle adunanze
consiliari dei disegni di legge di cui trattasi, sino a quando la
Commissione stessa non avrà espresso il proprio parere.
Trattasi di una deroga al Regolamento che questa Presidenza
ritiene giustificata in quanto l'iscrizione all'ordine del giorno
della prossima adunanza consiliare dei due disegni di legge, senza
una preventiva azione di sensibilizzazione delle popolazioni e
delle amministrazioni interessate, potrebbe far sorgere reazioni
negative.
Peraltro vi è già stata al riguardo una netta presa di posizione
del Consiglio direttivo della II^ Comunità Montana "Grand Paradis"
che, secondo quanto asserito dal suo Presidente con lettera in data
28 aprile, ha criticato la mancata audizione in sede di
predisposizione del progetto ed ha rivendicato la volontà delle
Amministrazioni locali di gestire in prima persona il proprio
territorio e di essere comunque preventivamente sentite per
qualsiasi intervento.
Quindi questa Presidenza, se il Consiglio è unanime, riterrebbe
opportuno in questo caso specifico derogare al Regolamento e
rinviare l'iscrizione, all'ordine del giorno delle prossime
adunanze consiliari, dei disegni di legge nn. 275 e 276 a quando la
Commissione competente avrà espresso il proprio parere.
In altre parole noi dobbiamo iscrivere all'o.d.g. questi due
progetti di legge e mettere il Consiglio in condizione di dire "non
sono stati sufficientemente
istruiti, li rinviamo alla
prossima seduta;" e poi li rinviamo ancora alla seduta successiva
in base alle relazioni che farà il Presidente della Commissione o
che comunque sarà riassunto nel verbale.
La proposta che fa la Presidenza del Consiglio è che, su
richiesta del Presidente della Commissione, questo avvenga
solamente quando la Commissione stessa avrà espresso il parere;
ovviamente questo sarà sollecitato in modo che questa non
iscrizione non si protragga sine die.
Vi chiederò poi, al termine delle comunicazioni, se vi sono
obiezioni e se questa proposta, invece, viene accolta
all'unanimità.
- Con lettera in data 12 maggio 1981 il Segretario della Giunta
regionale, in adempimento a quanto disposto dal Presidente della
Giunta regionale, ha trasmesso copia degli elenchi degli oggetti
trattati dalla Giunta regionale nel corso del 1980, precisando
peraltro che tali elenchi non hanno carattere di ufficialità,
trattandosi di atti interni, predisposti da quella Segreteria per
l'organizzazione del proprio lavoro di stesura, copiatura e
successivi adempimenti, in merito ai provvedimenti adottati dalla
Giunta regionale.
Tali elenchi saranno trasmessi da questa Presidenza all'Ufficio
dei Gruppi consiliari per la consultazione da parte dei
Consiglieri.
Se fate attenzione evitiamo di discutere a lungo sulla mozione,
la cui iscrizione è stata anche oggetto di esame da parte degli
organi competenti, in quanto trattasi della materia che ha
suscitato già discussioni in questo Consiglio.
Pertanto da questa mattina, quanto è richiesto in una mozione
iscritta all'ordine del giorno, si trova all'Ufficio dei Gruppi
Consiliari.
- Infine una comunicazione che è di particolare delicatezza ed
importanza, mi scuserete se è un po' lunga, ma credo che il
Consiglio debba essere informato, poiché, come i Capi Gruppo hanno
deciso nel corso della loro riunione, il problema non si esaurisce
con il fatto contingente che ha provocato l'ordine del giorno, ma
dovrà avere un seguito perché i Capi Gruppo e lo stesso CO.RE.RAT.
sono dell'avviso che l'argomento rapporti RAI-Regione debba essere
esaminato nel suo aspetto più globale.
Il Consiglio regionale nella adunanza in data 30 aprile
1981 approvava un ordine del giorno concernente il problema delle
assunzioni di personale giornalistico presso la sede RAI della
Valle d'Aosta, nel quale si dava mandato al Presidente del
Consiglio di promuovere una riunione congiunta tra i Capi Gruppo
del Consiglio, la Commissione consiliare speciale per i problemi
dell'informazione, il Comitato regionale per i servizi
radiotelevisivi, il Direttore e il Capo redattore della Sede RAI
per un esame dei problemi dell'assunzione di personale
giornalistico.
Ottemperando a tale mandato affidatomi dal Consiglio, ho
provveduto a convocare la riunione in questione per le ore 17,00 di
lunedì 11 maggio 1981, alla quale, però, non hanno ritenuto
opportuno di partecipare sia il Direttore che il Capo redattore,
adducendo a giustificazione il fatto che la RAI reputa di propria
pertinenza l'assunzione a tempo determinato il personale
giornalistico sostitutivo di personale attualmente assente per
malattia.
Nel corso della riunione è stata deplorata da parte dei Capi
Gruppo, dei componenti la Commissione consiliare speciale per i
problemi dell'informazione, del Comitato per i servizi
radiotelevisivi, l'assenza dei responsabili RAI ed è stata
riaffermata la necessità di una verifica dei rapporti tra la
Regione e la RAI, in senso più favorevole alle attese della Valle
d'Aosta.
È stato altresì concordato che il Comitato per i servizi
radiotelevisivi prenderà nei prossimi giorni una precisa posizione
su questo problema e di demandare alla Commissione consiliare per
l'informazione, eventualmente allargata ai Capi Gruppo, la stesura
di un documento da sottoporre all'attenzione del Consiglio
regionale.
Voglio altresì informare il Consiglio che in data 7 maggio ho
provveduto ad inviare al Presidente della RAI, al Direttore
Generale, al Direttore del TG3, al Direttore del personale, al
Segretario Generale della Federazione nazionale della Stampa, al
Presidente e al Segretario dell'Associazione Stampa Subalpina un
telegramma nel quale si dà notizia dell'ordine del giorno approvato
dal Consiglio regionale in ordine al problema dell'assunzione di
personale giornalistico presso la RAI, si esprime la protesta del
Consiglio regionale per l'atteggiamento della RAI ritenuto punitivo
nei confronti della Comunità valdostana e si ribadisce la necessità
di assumere presso la RAI personale giornalistico residente in
Valle d'Aosta.
In data 10 maggio il Direttore del TG3 Dott. Di Schiena
inviava un telegramma nel quale respingeva fermamente la
attribuzione di un comportamento punitivo della RAI nei confronti
della Comunità valdostana e rivendicava l'autonomia della Direzione
di testata nelle assunzioni temporanee di personale
giornalistico.
La Presidenza del Consiglio ritiene che il problema, sia quello
contingente, sia il problema più generale dei rapporti RAI-Regione,
anche alla luce della convenzione che è rimasta in sospeso sia da
parte della RAI che dalla parte della Commissione informazione,
debba essere maggiormente approfondito, mentre ritiene che le
proposte possano essere accolte dal Consiglio e quindi il
CO.RE.RAT. e la Commissione speciale per l'informazione, per quanto
di loro competenza, dovrebbero al più presto fare in modo che una
documentazione più ampia e più generalizzata possa essere esaminata
dal Consiglio regionale.
Infine, credo sia doveroso sottolineare, anche per i rapporti
che ha avuto con la Valle d'Aosta, che un grave lutto ha colpito il
mondo della cultura con la scomparsa, avvenuta ieri, del Prof.
Arturo Carlo JEMOLO, insigne studioso di diritto ecclesiastico e
canonico, storico di grande prestigio oltre che scrittore politico
e giuridico.
Con Arturo Carlo JEMOLO scompare la voce di una originale
cultura laica che si è confrontata con le vicende e la storia dello
Stato italiano unitario.
Ai caratteri fondamentali della sua formazione culturale, Arturo
Carlo JEMOLO non è mai venuto meno; né alla sua collocazione
cattolica, né alla sua cultura liberale e democratica.
Forse, come ha ricordato lo studioso Carlo CARDIA, la sua
statura e la sua coerenza si sono espresse al più alto livello
proprio per avere saputo conciliare questi due momenti in una
visione superiore della laicità dello Stato da cui non si è mai
sostanzialmente distaccato.
Va ancora ricordato che per il suo prestigio era stato chiamato
a far parte della delegazione italiana per la revisione del
Concordato.
Penso di interpretare la volontà unanime del Consiglio tutto
porgendo ai familiari dell'illustre scomparso le più sentite e
profonde condoglianze.
Colleghi Consiglieri, con questo terminano le comunicazioni
della Presidenza del Consiglio. È aperta la discussione per quanti
volessero prendere la parola.
La parola al Vice Presidente Faval. Ne ha facoltà.
Faval
(UV)
-
A proposito dei progetti di
legge concernenti la creazione di parchi regionali del Poignon e
del Mont Avic, per dichiarare che sono assolutamente d'accordo con
la proposta fatta dal Presidente del Consiglio anche perché io
stesso, in Commissione, avevo sostenuto questa necessità.
Volevo però richiedere alla Presidenza del Consiglio se è
possibile dare la più ampia pubblicità alla decisione che sta per
prendere il Consiglio. Questo per evitare che nelle zone
interessate alla creazione di questi parchi, si ricreino allarmismi
che, se possono essere giustificati per la tragica esperienza del
parco nazionale del Gran Paradiso, certamente non lo sono in questo
caso, se si tiene conto del metodo che il Consiglio regionale vuole
seguire per l'istituzione di questi parchi.
Da parte della comunità montana Gran Paradis sono state fatte
delle critiche e delle precise accuse all'Amministrazione
regionale. Io credo che ciò sia un equivoco, nel senso che si
tratti di una questione di merito. Il Consiglio regionale, credo
opportunamente, ha scelto di avere una proposta concreta da
sottoporre ai vari organismi (comunità montana, Comuni, ecc.....);
quindi l'Amministrazione non ha nessuna intenzione (credo che
questo concetto vada sottolineato, ribadito) di assumere delle
decisioni verticistiche, in particolare su un argomento delicato
come questo, per cui alle popolazioni, alle comunità montane, ai
Comuni interessati, si potrebbe inviare copia della decisione che
il Consiglio assumerà alla creazione dei due parchi, in modo tale
che si sappia che nessuna decisione sarà assunta prima che la
popolazione, tutta intera, attraverso gli organismi
rappresentativi, sia stata consultata.
Presidente
- La parola al Consigliere Cout. Ne ha
facoltà.
Cout
(PCI)
-
Vorrei fare presente al
Consiglio un problema che mi sembra stia diventando sempre più
evidente: si tratta della questione delle Commissioni, così come
erano state modificate, anche rispetto al regolamento del
Consiglio.
Direi che queste modificazioni erano state apportate proprio
perché le Commissioni potessero funzionare meglio, per togliere del
lavoro alle riunioni del Consiglio e per fare in modo che le varie
parti potessero incontrarsi prima, in sede separata, per
approfondire le discussioni.
E così è stato in molti casi; però come in tutte le cose, c'è un
neo, sempre più evidente, e si tratta del problema delle riunioni
della V^ Commissione consiliare permanente per Promozione sociale e
la formazione professionale. Io penso che, in qualità di
Presidente, mi corra l'obbligo di informare il Consiglio che nelle
ultime riunioni, non abbiamo potuto raggiungere il numero legale
per potere deliberare. Questa cosa è tanto più grave perché nella
prima delle due ultime riunioni, era stata convocata una
delegazione di genitori, di insegnanti, il Direttore del II Circolo
didattico delle Scuole elementari di Aosta, per un problema molto
importante e penso che questa delegazione non sia stata molto
soddisfatta dell'accoglienza per il numero così esiguo di
Consiglieri che hanno partecipato. Proprio per questo avevo mandato
una lettera ai Consiglieri componenti la Commissione e, per
conoscenza, al Presidente del Consiglio, all'Assessore e ai
Consiglieri presenti. Nell'ultimo Consiglio, ancora una volta,
proprio su un argomento abbastanza importante e urgente come quello
del piano delle infrastrutture sportive, si era deciso di
convocare, per poter iscrivere l'argomento all'ordine del giorno di
questo Consiglio, le due Commissione congiunte, formazione
professionale e sviluppo economico.
Ancora una volta non c'è stato il numero legale della
Commissione, per cui mi sembra che questo problema vada affrontato
nelle sedi più adatte. Io penso che una di queste sedi potrebbe
essere un incontro trai Capi Gruppo regionali ed, eventualmente, i
Presidenti delle Commissioni perché credo sia necessario trovare
delle soluzioni.
È necessario, per quanto possibile, che le Commissioni, una
volta convocate, possano svolgersi normalmente.
Penso che questo vada a tutto vantaggio di un migliore
funzionamento dei lavori, non solo delle Commissioni, ma del
Consiglio stesso. Quindi porrei questo problema, sperando che possa
servire a qualcosa.
Presidente
- Altri chiedono la parola sulle comunicazioni
del Presidente del Consiglio? La parola al Consigliere Minuzzo. Ne
ha facoltà.
Minuzzo (PSDI) -
Innanzitutto per associarmi a quanto ha
detto il collega Cout nella sua qualità di Presidente della
Commissione, Promozione sociale, formazione professionale, anche
perché ritengo che, al di là di tutto, ci debba essere una certa
dose di responsabilità e, oltretutto, di credibilità che si dà
all'esterno, di quello che sono gli organi del Consiglio regionale.
È chiaro che è molto facile per la popolazione, per la
cittadinanza, fare di tutta un'erba, un fascio; chi però, pur con
tutti i suoi limiti, mette tutta la sua volontà per potere portare
avanti un mandato con responsabilità e, ritengo, anche con dignità,
non deve essere in un certo qual modo, sminuito nel suo impegno o
svilita questa sua presenza per la mancanza di altri membri di
queste Commissioni. Per cui io faccio appello al Presidente del
Consiglio affinché convochi una conferenza dei Capi Gruppo e si
possa di nuovo discutere la composizione di queste Commissioni,
anche perché ritengo che non sia più ulteriormente accettabile il
fatto che l'Assessore Viglino debba personalmente prendere il
telefono e cercare di convocare i Consiglieri per potere portare
avanti le sue proposte di legge che, diversamente, non potrebbero
essere discusse in Aula consiliare.
Per cui faccio appello al Presidente del Consiglio affinché
convochi una conferenza dei Capi Gruppo per esaminare questo
problema che ritengo sia molto importante e più di quanto non possa
sembrare.
Seconda cosa: mi associo alla proposta fatta dal Presidente di
promuovere una riunione con il CO.RE.RAT. e la Commissione
consiliare speciale per l'informazione e ritengo ci debba essere la
presenza anziché facoltativa, una convocazione ufficiale dei Capi
Gruppo, in modo che si possa dibattere questo problema che - come è
stato ribadito nella precedente riunione - vuole essere di nuovo un
punto di incontro con la RAI per riprendere quel discorso che forse
abbiamo lasciato cadere, un po' per colpa nostra, un po' per colpa
della RAI circa 6-7 mesi fa. Mi rendo conto che noi abbiamo
l'abitudine di affrontare i problemi quando ci stanno cadendo sulla
testa; ritengo invece che, per esperienza, sia pur poca, certi
problemi bisogna cercare di prevenirli per avere una più facile
soluzione.
Presidente
- Altri interventi sulla comunicazione del
Presidente del Consiglio? Se nessuno chiede la parola sulle
comunicazioni del Presidente del Consiglio, vorrei solo
sottolineare che come Presidenza - lo dicevo al Vice Presidente
Faval - abbiamo già risposto alla comunità montana.
Faval, io concludo dicendo che abbiamo già risposto alla
comunità montana per quello che era l'orientamento di sottoporre
all'esame del Consiglio la proposta del Presidente della
Commissione e che solo dopo che il Consiglio si fosse pronunciato
avremo potuto informare e le Comunità montane e i Comuni
interessati. Questo come informazione e anche come notizia per
l'opinione pubblica; ovviamente poi, potrebbe anche essere
iniziativa della Commissione, del suo Presidente, quello di
stabilire un calendario di contatti ecc.....
Io vi chiederei se su questi pareri ci sono obiezioni o pareri
contrari. Il Consiglio è unanime nell'accogliere la proposta fatta
dalla Commissione e fatta propria dalla Presidenza del
Consiglio.
I due argomenti saranno iscritti all'ordine del giorno quando la
Commissione si sarà espressa.
Non ci sono obiezioni? Non ci sono pareri contrari?
La proposta della Commissione e della Presidenza del Consiglio
in via eccezionale di fare questa deroga della non iscrizione se
non quando ci sarà il parere, è approvata, cioè non ci sono
obiezioni, né pareri contrari.
Per quanto concerne la proposta di Minuzzo e le lagnanze del
Presidente della V^ Commissione, Cout, che sono credo, anche quelle
di molti altri Consiglieri che si trovano, alle volte, a
partecipare a riunioni che poi non hanno luogo per mancanza del
numero legale, io accolgo la proposta di fare una conferenza dei
Capi Gruppo in cui discutere sia il problema delle partecipazioni
dei lavori delle Commissioni, sia il problema della RAI.
Vorrei chiarire, a conclusione, che il lavoro che si era chiesto
alla Commissione speciale per l'informazione in chiusura della
riunione plenaria dell'altro giorno, era quello di preparare il
documento e di affrontare già la ricerca della documentazione per
facilitare la riunione con i Capi Gruppo e si era detto, comunque,
per non restringere questo lavoro alla sola Commissione per
l'informazione, che chi voleva partecipare, poteva essere
invitato.
Rimane chiaro che la convocazione ufficiale sull'argomento avrà
come invitati i Capi Gruppo.
Non mi resta altro quindi che passare all'oggetto n. 2.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK