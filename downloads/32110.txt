Consiglio Regionale della Valle d'Aosta - Oggetto del Consiglio n. 928 del 16 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 928 del 16 dicembre 2009 - Resoconto
OGGETTO N. 928/XIII - Interpellanza: "Sponsorizzazione degli
atleti valdostani per la stagione agonistica invernale
2009/2010".
Interpellanza
Richiamata la delibera di Giunta n. 3128 del 13 novembre
2009, attraverso la quale, ai sensi della L. r. n. 3 del 2004, sono
stati stanziati 185 mila euro a favore di 37 atleti valdostani a
titolo di sponsorizzazione, mediante l'apposizione del logo della
Valle d'Aosta sull'abbigliamento o sul copricapo;
Verificato che le modalità per il calcolo dell'importo sono
fissate dalla delibera 2816/2004, come modificata dalla delibera
815 del 2008, e prevedono, tra gli altri, la rilevanza mediatica
della disciplina praticata, senza peraltro definirne il significato
concreto;
Atteso che tali sponsorizzazioni sono sostanzialmente
utilizzate dagli atleti per la partecipazione alle gare, nonché, se
gli importi sono sufficienti, per migliorare le proprie
prestazioni, attraverso allenamenti specifici;
Considerato che alcuni atleti destinatari della
sponsorizzazione prevista dalla delibera 3128 del 2009, stando alle
informazioni della carta stampata, hanno rinunciato alla
sponsorizzazione perché giudicata insufficiente e inutile per la
propria programmazione agonistica, scegliendo quindi di destinare i
propri spazi pubblicitari ad altri enti o marchi più
munifici;
i sottoscritti Consiglieri regionali
Interpellano
l'Assessore competente per sapere:
1) se corrisponde al vero, stando alle informazioni degli
uffici competenti, la notizia per cui alcuni atleti hanno
rinunciato alla sponsorizzazione della Regione Autonoma della Valle
d'Aosta per i motivi di cui sopra;
2) quali sono i criteri che maggiormente incidono nel calcolo
dell'importo;
3) cosa si intende per "rilevanza mediatica" della
disciplina;
4) se è intendimento della Giunta rivedere i parametri per il
calcolo dell'importo da destinare ai singoli atleti, al fine di
evitare che gli atleti valdostani, utile veicolo dell'immagine
della Valle d'Aosta, soprattutto per gli sport invernali, si
rivolgano ad altri enti per ottenere sponsorizzazioni
adeguate.
F.to: Zucchi - Lattanzi
Presidente
- La parola al Consigliere Zucchi.
Zucchi (PdL)
- Grazie, Presidente.
Questa iniziativa trae lo spunto da un articolo apparso su
La
Stampa
qualche tempo fa, entro il quale erano state evidenziate
delle posizioni di alcuni atleti importanti della nostra regione,
con particolare riferimento agli sport invernali, i quali, pur
ringraziando, annunciarono di declinare quelle che erano state le
attenzioni in termini finanziari, più tecnicamente detto "le
sponsorizzazioni", in quanto ritenute non particolarmente idonee
per poter svolgere la loro attività.
Allora, da questo tipo di sfogo, o quanto meno la loro
posizione, e anche riallacciandomi alla deliberazione che ha
istituito i parametri per il finanziamento di questi atleti, che
portano anche il nome della Valle d'Aosta, comunque i nostri atleti
di punta che svolgono la loro attività in giro per il mondo, è nata
la nostra intenzione di fare questa interpellanza, per parlare in
questa legislatura, per la prima volta, di questo aspetto e di
chiarire le intenzioni da parte della Giunta circa la possibilità
di mantenere uno
status quo
, viste le posizioni degli atleti
a proposito di questo aspetto, e se ci sono delle vedute di
modificare, ampliare o diminuire gli aspetti legati alla
sponsorizzazione per recuperare quelle che ci sembrano essere state
distanze o posizioni che in questo momento non sono molto
collimanti.
Noi, con questa iniziativa, che consiste in 4 tipi di domande
differenti, innanzitutto vorremmo sapere l'opinione dell'Assessore
in merito, quindi se, al di là di quello che è apparso su
La
Stampa
, ha avuto modo di parlare - certamente pensiamo di sì -
con gli atleti, con questo mondo per meglio interpretare le
esigenze che sicuramente gli sono state rappresentate; se è vero
che questi atleti hanno manifestato e manifestano il loro sconcerto
e ritengono che la loro attività, almeno per alcuni di quelli che
sono sicuramente gli atleti di punta, debba significare da parte
della Regione uno sforzo superiore in termini di aiuto economico,
che poi non consiste solo in un aiuto economico nei loro confronti,
ma che ha come contraltare anche il passaggio del nome della Valle
d'Aosta, quindi ha a nostro modo di vedere un indubbio effetto di
ritorno turistico, perché quando soprattutto si parla in questo
caso di atleti che fanno sport invernali, il fatto che il nome
della Valle d'Aosta circoli e venga ben evidenziato sui caschi,
sulle divise, credo che possa essere considerato un buon veicolo di
promozione.
E forse riteniamo che non sia poi così campata in aria la
lamentela di questi atleti, pensiamo soprattutto a quelli che
devono sopportare ingenti costi per la preparazione, le trasferte e
quant'altro, e che i soldi che sono stati stanziati, 185.000 euro,
per queste sponsorizzazioni, oltretutto frastagliate in una miriade
di atleti, possono essere giustamente considerati pochi. Quindi
sentire da parte dell'Assessore quali sono le posizioni attuali e
anche future in merito a questa vicenda, credo sia motivo di
interesse non solo del nostro gruppo, ma di tutto questo mondo
sportivo, quello dello sport invernale, che si attende da parte
della Regione un'attenzione maggiore, compatibilmente con le loro
consapevolezze di portare agli onori della cronaca il nome della
Valle d'Aosta e farlo veicolare come importante veicolo di
promozione in chiave turistica.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente.
In realtà questo argomento abbiamo già avuto modo di affrontarlo
in sede di bilancio, quando mi è stata posta una richiesta
d'informazione dal collega Rigo appositamente su un capitolo di
bilancio, che ha preso esattamente le sue premesse, quindi in
quella sede avevo già risposto in modo dettagliato, ma... poco
male, solo per dire che questo era già stato all'attenzione del
Consiglio regionale.
Rispetto all'articolazione, quindi avendo già affrontato
l'argomento, stando alle informazioni degli uffici competenti...
che non mi sembra (l'ho chiesto loro) abbiano rilasciato nessuna
informazione in merito, nel senso che c'erano degli articoli di
giornale, ma nessuno ha formulato delle richieste che abbiano dato
dei riscontri.
Sicuramente c'è un caso successivo alla data di presentazione
dell'interpellanza dove c'è stata una rinuncia nell'ambito degli
sport invernali, sicuramente è un fatto che da un certo punto di
vista ci dispiace, perché avevo avuto modo di dire, anche nella
precedente discussione, che non siamo sordi alle prese di
posizione, alle dichiarazioni degli atleti; sappiamo che i
sacrifici che fanno gli atleti sia in termini di preparazione, sia
le loro famiglie per sostenere tutta la loro preparazione sono
importanti. Anzi, probabilmente questo tipo di sponsorizzazione non
copre neanche una piccola parte degli sforzi che vengono fatti, ma
- ahimè! - le risorse sono all'interno di un capitolo, ecco perché
ne abbiamo parlato in bilancio, che ha definito quali sono le
risorse. Se il Consiglio regionale ritiene di dover fare delle
politiche diverse, non possiamo che prendere quel capitolo di
bilancio e aumentarlo; ma poiché le risorse non sono infinite,
bisognerà immaginare dove dobbiamo togliere, oppure dobbiamo
cambiare radicalmente l'impianto della norma.
Quindi, rispetto anche al ragionamento che lei fa correttamente,
dice 185.000 euro per 37 atleti; se vogliamo aumentare,
probabilmente dobbiamo, se entriamo in una logica di
sponsorizzazione, proprio di un rapporto commerciale dove, a fronte
di un investimento, hai un'evidenza di un certo tipo, probabilmente
devi fare dei ragionamenti molto diversi e ridurre a 4, 5, diciamo
10 atleti, e non dare più un sostegno a questo numero così
importante.
Per rispondere subito alla quarta domanda, quella più
interessante, che chiede cosa si pensa di fare, devo dire che in
termini pratici, a prescindere da quanto abbiamo letto sui giornali
e dalla discussione fatta in Consiglio regionale, quindi in tempi
assolutamente non sospetti, avevamo indicato come obiettivo
dirigenziale proprio il lavoro sulla revisione di questa norma,
quindi questo tipo di discorso è un discorso che ci sentiamo di
fare ed è un discorso che abbiamo avviato anche nell'ambito delle
nostre strutture, indicandolo specificatamente come obiettivo
dirigenziale al direttore della direzione dello sport.
È chiaro che rispetto a questo dobbiamo fare quei ragionamenti
che sono di natura opportunistica, però è un tema che è negli
obiettivi dirigenziali del 2010; nel corso del 2010 avremo modo di
confrontarci in commissione, in Consiglio regionale su questa
riforma, quindi concordiamo sul fatto di doverla rivedere. Ma dove
dovremo prendere insieme delle decisioni che se da un lato, questa
volta, hanno portato delle lamentele da parte di coloro che sono
l'eccellenza, potremo avere, per converso, le lamentele di tutti
quegli sportivi che dedicano sacrifici, soldi, sforzi, e ai quali
non riconosceremo nulla! Voi considerate che oggi riconosciamo
25.000 euro alla Follis che ha un'evidenza di un certo tipo con un
Palmares che è di notevole portata. Se posso fare anche lo storico,
posso dire che per quanto riguarda la legge del 2004 si contano
sulle dita di una mano coloro che hanno rinunciato, nel senso che
sono eccezioni rarissime coloro che hanno avuto degli sponsor più
importanti e che hanno rinunciato allo sponsor, anche perché questo
è un momento in cui anche le sponsorizzazioni sono molto attente e
ci sono grandi ristrettezze. Se non altro rivendico che ad oggi non
io, ma la legge del 2004 ha dato un aiuto, magari non come la gente
si aspettava, ma un aiuto importante, ed è stato corrisposto, nel
senso che abbiamo tanti atleti che hanno portato in giro il nome
della Valle d'Aosta e di questo siamo felici.
Per entrare nel tecnico, i criteri lei li ha già riassunti:
rilevanza mediatica della disciplina, rilevanza sotto il profilo
promozionale, tecnico ed agonistico del programma agonistico. La
procedura prevede l'espressione di un parere del comitato ristretto
nell'ambito della legge, composto dai rappresentanti dell'ASIVA,
dai comitati regionali delle federazioni sportive nazionali e degli
enti di promozione sportiva, oltre che dell'Assessorato in merito
al livello tecnico-agonistico delle richieste di sponsorizzazione
di volta in volta presenti.
Al fine di rendere il più possibile oggettiva e trasparente
l'applicazione dei criteri astrattamente previsti, in particolare
quelli sopra evidenziati, il comitato ristretto ha predefinito le
seguenti modalità applicative: per quanto attiene alla rilevanza
mediatica della disciplina le diverse discipline sportive sono
state parametrate secondo una scala di valori da 1 a 10,
considerando in astratto il livello di attenzione che i media
dedicano di norma ai diversi sport: tivù, quotidiani sportivi,
riviste sportive. A questo proposito devo ovviamente dire che,
purtroppo, nell'ambito delle televisioni chiamiamole "nazionali"
(RAI, MEDIASET... non parliamo né di satellite, né di digitale,
parliamo delle generaliste) gli sport invernali vengono trasmessi
pochissimo. Non vogliamo essere come l'Austria, dove gli sport
invernali sono meno male presenti e molto; noi, gli sport
invernali, li vediamo molto poco. Purtroppo dopo il fenomeno Tomba,
la presenza degli sport invernali è crollata, quindi anche gli
atleti di un certo tipo fanno notizia nel nostro piccolo entourage,
ma non sono di grande evidenza. Non abbiamo quella visibilità che
ci aspetteremmo, perlomeno nella stagione invernale. Questo fa bene
anche al turismo, sapete che la trasmissione di discese, di fondo
fa bene alla nostra proposta turistica.
Per quanto concerne invece la rilevanza sotto il profilo
promozionale, tecnico ed agonistico del programma agonistico
presentato, è stata elaborata una tabella di valorizzazione dei
diversi tipi di gare previste: olimpiadi, campionati mondiali,
campionati europei, coppe del mondo, altre competizioni a livello
nazionale, campionato italiano. Quindi su questo discorso c'è stata
una declinazione a scendere, a partire dalle olimpiadi. Questo ha
determinato l'attribuzione di un punteggio complessivo che viene
moltiplicato per il valore numerico corrispondente al livello
mediatico riconosciuto alla disciplina, e al quale viene infine
sommato ad un valore rappresentato dal valore del curriculum
sportivo dell'atleta interessato, anch'esso valorizzato con delle
modalità prefissate. Dall'applicazione dei suddetti criteri e
relative modalità applicative si determina l'ammontare dell'importo
di sponsorizzazione riconoscibile, il tutto nei limiti della
disponibilità di bilancio e negli importi massimi riconosciuti:
25.000 euro come soglia massima per gli atleti facenti parte della
fascia più alta, e 12.000 per gli altri atleti. Queste sono delle
soglie massime che sono espresse, ma nella disponibilità di
bilancio, quindi non è detto che coloro - ed era sorto un equivoco
per questo - che sono nella fascia alta vanno da 12.000 a 25.000,
perché ci sono due massimi, 12 e 25, ma non è che se tu sei nella
fascia alta ti collochi fra 12 e 25. Il 25 è la soglia massima
della fascia alta, 12 massimo della fascia di secondo livello, ma
non è scritto nella delibera che se tu sei nella fascia alta, vai
da 12 a 25; ecco qual era l'equivoco che probabilmente l'atleta ha
avuto e ci ha rappresentato. Rispetto a questo tema la valutazione
delle cose è avvenuta, se possibile, riconducendo quei criteri
chiamiamoli correttamente "astratti e generali", ad una
commissione, perché diventava difficile per l'Assessorato dire: sei
tu che valuti, cercando di ricondurre e mettere attorno al tavolo
coloro che si occupano di questi sport.
Nella speranza di aver dato gli elementi, noi sicuramente nel
2010 ci confronteremo su questa norma, ma se non aumentiamo in modo
importante il
quantum
in questo capitolo, dovremo prendere
delle decisioni che non saranno semplici. Dico un'altra cosa:
bisognerà capire qual è la filosofia. Se è quella di aiutare gli
sportivi, allora probabilmente dovremo mantenere una griglia molto
ampia; se è quella di fare un'azione promozionale, bisognerà
concentrarsi su pochi atleti e su quei pochi atleti fare delle
attività importanti. Quindi ogni qualvolta faremo qualcosa -
prendere questi atleti e metterli in vetrina, in modo che ci siano
due o tre testimonial sui quali lavorare, ma cambiamo completamente
filosofia - non sarà più un'azione di sostegno all'attività
agonistica di un certo livello, ma diventerà un'azione promozionale
che cambia completamente la lettura che fino ad oggi abbiamo
avuto.
Sono disponibile al confronto oppure ad un contributo, ad una
via di mezzo, ma dovremo fare dei ragionamenti.
Presidente
- La parola al Consigliere Zucchi.
Zucchi (PdL)
- Innanzitutto esprimiamo la nostra
soddisfazione per il tono con cui l'Assessore si è dichiarato
disponibile ad affrontare questo argomento, pur ammettendo che ci
sono state delle questioni che meritano un'attenzione ed uno
sviluppo che ci è stato annunciato per i prossimi mesi, per cui se
l'obiettivo è quello di trovare dei correttivi nel 2010, alla luce
delle eccezioni che sono state proposte da atleti che comunque
hanno delle aspettative... L'Assessore non ha nominato l'atleta, ma
si tratta di un atleta in questo caso che, per la sua giovane età e
per i risultati conseguiti, ha di fronte una brillante carriera,
che oltre ad essere importante per lei, può essere importante per
veicolare l'immagine della nostra regione all'estero e nel
mondo.
Ha detto bene l'Assessore; proprio dalle ultime conclusioni, qui
dovremmo ragionare su due livelli diversi, perché un conto è il
sostegno allo sport comunemente inteso e che mi sembra che questa
regione stia già facendo ampiamente, in particolar modo attraverso
l'ASIVA, e non soltanto gli sport invernali, bisogna anche
ammettere che lo sport in questa regione per gli sportivi non di
eccellenza è ben sostenuto.
Il nostro ragionamento - in questo senso esprimiamo il nostro
gradimento e la nostra disponibilità alla collaborazione nelle sedi
opportune, commissione e Consiglio - è quello di verificare su
quello che consideriamo "il concetto del merito", cioè sulla
capacità di questi atleti di poter produrre in modo adeguato la
testimonianza, attraverso la loro attività sportiva, di immagine ed
un riflesso nei confronti della nostra regione che meriti
un'attenzione, magari attraverso l'assunzione di provvedimenti ad
hoc che non necessariamente siano riconducibili in questo tipo di
provvedimento, che può anche rimanere tale. È logico che 185.000
euro frazionati per 37 atleti lasciano il tempo che trovano e un
atleta che si sta avviando con ottimi risultati alle competizioni
di coppa del mondo è anche lecito pensare che ritenga 6.500 euro o
qualcosa di più non adeguati ad un'attività che sappiamo essere
molto dispendiosa.
Intanto mi scuso con il collega Rigo di non essere stato
attento, probabilmente ero fuori dall'aula, ho posto nella premessa
una questione che era già stata affrontata in quest'aula in sede di
bilancio, ma che mi era sfuggita. Ciò non toglie che ripetere e
affrontare questi argomenti che hanno una valenza turistica di
immagine e che riteniamo essere molto importante... debbano essere
affrontati. Ribadiamo la nostra soddisfazione nel vedere che
l'Assessore è disponibile al confronto e che nel 2010 ci vedrà
sicuramente protagonisti, perché siamo convinti che su questo
aspetto si debba comunque fare qualcosa di più, in quanto - sotto
l'aspetto turistico - riteniamo anche questo veicolo un veicolo
importante per l'immagine turistica e la promozione turistica nella
nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK