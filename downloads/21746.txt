Consiglio Regionale della Valle d'Aosta - Oggetto del Consiglio n. 1471 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1471 del 21 settembre 2005 - Resoconto
OGGETTO N. 1471/XII - Utilizzo della ferrovia per trasporti
funzionali all'interno dello stabilimento della "Cogne Acciai
Speciali". (Interpellanza)
Interpellanza
Ricordato che da anni la Società "Cogne Acciai Speciali"
chiede di poter utilizzare la ferrovia per i trasporti funzionali
all'attività dello stabilimento di Aosta;
Evidenziato che si tratta di un'esigenza di trasporto che
attualmente viene soddisfatta utilizzando decine di Tir ogni
giorno, più di mille camion ogni mese;
Ricordato che, rispondendo ad un'interpellanza del Gruppo
Arcobaleno nel Consiglio regionale dello scorso 12 gennaio,
l'Assessore ai Trasporti aveva affermato che erano in corso
contatti con Trenitalia per cercare una soluzione al
problema;
il sottoscritto Consigliere regionale
Interpella
l'Assessore competente per sapere:
1) quali risultati hanno dato gli incontri con Trenitalia e
con la Società Cogne Acciai Speciali per utilizzare la
ferrovia;
2) in che modo si intende operare per ripristinare il
trasporto di merci su ferrovia in Valle d'Aosta;
3) quali sono gli adempimenti ed i tempi per avere finalmente
in funzione un trasporto ferroviario per i materiali della Società
Cogne Acciai Speciali.
F.to: Riccarand
Presidente - Il Consigliere Riccarand la dà per letta? Allora la
parola all'Assessore al turismo, sport, commercio e trasporti,
Pastoret.
Pastoret (UV) - Il collega Riccarand mi prende in contropiede,
non ero ancora pronto... a rispondere è il contropiede della
"Fiorentina" che funziona a tutto spiano...
Chiede il collega Riccarand con questa interpellanza quali
risultati hanno dato gli incontri con "Trenitalia" e la società
"C.A.S." per utilizzare la ferrovia. Inizialmente nel corso dei
primi incontri con i vari soggetti coinvolti, "C.A.S.",
"Trenitalia", "Vallée d'Aoste Structure", le proposte economiche
formulate da "Trenitalia " non sono risultate concorrenziali,
quindi praticabili con il trasporto su gomma. Successivamente sono
emersi nuovi elementi che hanno consentito l'avvicinamento delle
posizioni fra le parti e fra questi nuovi elementi; cito:
"il
notevole aumento del costo dei carburanti e quindi del costo del
trasporto su gomma, la possibilità per "Trenitalia" di assemblare
treni merci più lunghi, 18-19 vagoni, fatto, questo, che avrà come
conseguenza l'abbassamento delle tariffe".
Tuttavia, la
presenza di convogli così lunghi comporta alcuni problemi legati
alla loro movimentazione, ma soprattutto alla loro scomposizione.
L'alluvione dell'ottobre 2000 ha portato alla demolizione del ponte
ferroviario della "C.A.S." a causa di una luce insufficiente. Tale
ponte consentiva l'accesso ad una area interna di proprietà della
"C.A.S.", dotata di 3 binari per la scomposizione, la
ricomposizione e la sosta dei convogli merci.
Attualmente, pur essendo ancora presente lo snodo di accesso
allo stabilimento, non è possibile farvi entrare convogli che
superino una certa lunghezza, proprio per l'assenza del ponte
citato. Si capisce che verrebbe meno una delle due condizioni che
ho evidenziato prima, particolarmente favorevole per poter
procedere in questo senso. Tuttavia "Trenitalia" e "C.A.S." sono in
fase conclusiva per stipulare un contratto che assicuri la consegna
ad Aosta di un treno merci di materia prima alla settimana, che
sarà scomposto sul fascio binario di "RFI", presente in stazione, e
poi conferito in fasi successive allo stabilimento per ovviare al
problema che citavo precedentemente. È evidente che questa non può
essere una soluzione definitiva, perché presenta complicazioni
gestionali per la movimentazione dei vagoni e maggiori costi di
trasporto.
Si chiede poi in che modo si intenda operare per ripristinare il
trasporto merci su ferrovia in Valle d'Aosta e quali siano i tempi
previsti per avere finalmente in funzione un trasporto ferroviario
per i materiali della "C.A.S.". Innanzitutto bisogna precisare che
per la "C.A.S." risulta conveniente il trasporto ferroviario per la
sola materia prima, rottami, essendo la clientela a cui consegnare
il prodotto finito molto dispersa sul territorio. Come già detto,
si prevede che nel giro di pochi mesi la "C.A.S." e "Trenitalia"
avranno definito tutti gli ulteriori aspetti contrattuali ancora
pendenti, però per ottimizzare la manovra dei convogli e ridurre
ulteriormente il costo del trasporto, sarà necessario risolvere il
problema relativo al fascio binari, perché per utilizzare
l'esistente fascio binari per la scomposizione e la sosta del
convoglio e per la occupazione dell'infrastruttura "RFI" e
"Trenitalia" richiedono un corrispettivo. Bisognerebbe invece
rendere possibile l'immediata consegna dell'intero convoglio in
stabilimento, perché in questo modo la "C.A.S.", con personale e
mezzi propri, potrebbe operare raggiungendo un risparmio che - se
non realizzato - andrà ad incidere sul costo del trasporto, e poi
soprattutto perché ottimizzerebbe la produzione, in quanto in base
ai tempi del ciclo produttivo possono essere scaricati i vagoni nel
momento ritenuto più opportuno. A tale scopo è stata elaborata una
proposta progettuale da parte di "Vallée d'Aoste Structure" per
giungere alla realizzazione di un diverso accesso allo stabilimento
e alla creazione di un fascio di binari ridotto, dedicato alla
"C.A.S.".
Mi pare che fin qui il riassunto delle cose fatte e le
prospettive nuove siano state delineate. Non nascondo però al
collega Riccarand che una tale proposta deve passare al vaglio dei
soggetti interessati, questi sono i momenti di maggior criticità
dal punto di vista dei tempi. Se mi chiede con quali tempi, va da
sé che ho qualche difficoltà ad immaginare con quale modo e quale
tempistica questo potrà essere fatto, perché fra i soggetti
interessati dovrà essere coordinato il Comune di Aosta per le
possibili implicazioni con gli sviluppi ipotizzati dalla viabilità
cittadina; poi, tra l'altro, noi abbiamo incaricato dei tecnici per
studiare l'adeguamento e il miglioramento dell'area riguardante la
stazione ferroviaria e la risistemazione degli impianti e delle
relative linee ferroviarie, quindi tutta la buona volontà adesso
deve trovare una sintesi all'interno di questi soggetti.
Per quanto riguarda la parte della trattativa e i risultati
finora conseguiti, e le volontà dei soggetti interessati, posso
dire che non vedo ostacoli, a parte la necessità di realizzare
questo fascio ferroviario e di chiudere questa parte burocratica
conclusiva.
Presidente - La parola al Consigliere Riccarand.
Riccarand (Arc-VA) - Dichiaro la nostra parziale soddisfazione
rispetto alle risposte dell'Assessore, perché segnalano qualche
passo avanti, forse non ancora risolutivo, ma noi pensiamo che
sarebbe un importante risultato riuscire finalmente a riportare i
treni all'interno della "Cogne", di fare in modo che i rottami
possano arrivare alla "Cogne" con i treni e magari un domani anche
i prodotti finiti almeno in parte partire con i treni, cosa che
ridurrebbe notevolmente la movimentazione, il traffico dei TIR. Si
accennava a un treno alla settimana nella fase iniziale, tuttavia
un treno alla settimana, in base le cifre che abbiamo visto anche
in passato rispetto alle esigenze della "Cogne", non coprirebbe
sicuramente le esigenze di approvvigionamento perché sarebbe un
intervento molto parziale.
Comunque l'importante è che si possa iniziare, poi si potrà
migliorare, quindi anche solo un intervento parziale sarebbe molto
positivo, così come riteniamo che sicuramente vada fatto un
intervento anche di tipo strutturale, per fare in modo che
l'accesso con i treni all'interno dello stabilimento sia possibile,
sia agevole e se ci sono delle opere da fare, bisogna assolutamente
dare la massima priorità a questi interventi. Ci sono sempre
diversi soggetti che dovranno esprimersi, forse ci sono anche degli
obiettivi leggermente differenti, però l'obiettivo di ridare la
ferrovia come servizio all' industria valdostana, in particolare
alla "Cogne", che movimenta così grandi quantitativi di merci,
credo che debba essere un obiettivo prioritario, quindi penso che
anche "Vallée d'Aoste Structure" vada sollecitata in questa
direzione, e la Regione e il Comune di Aosta devono operare
attivamente perché si arrivi a trovare una soluzione, che del resto
si sta ricercando ormai da 4 anni rispetto al problema posto
dall'alluvione.
Se c'è un primo passo con almeno un convoglio settimanale e se
si riesce ad arrivare a una soluzione strutturale per quanto
riguarda il miglioramento dell'accesso, pensiamo che si possa dare
una svolta rispetto a una politica dei trasporti merci che, anche
per esigenze di mobilità all'interno della Valle d'Aosta, per
troppo tempo ha trascurato il ruolo della ferrovia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK