Consiglio Regionale della Valle d'Aosta - Oggetto del Consiglio n. 628 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 628 del 27 maggio 2021 - Resoconto
OGGETTO N. 628/XVI - Interpellanza: "Intendimenti del Governo
regionale in merito alla chiusura definitiva della discarica di
Pompiod".
Bertin (Presidente) -
Punto all'ordine del giorno n. 38.
Per l'illustrazione dell'interpellanza il consigliere Aggravi, ne
ha facoltà.
Aggravi (LEGA VDA) -
Questa interpellanza nasce dalla
lettera del 28 aprile che penso abbiamo tutti ricevuto da parte del
Comitato discarica sicura di Pompiod, che ha ad oggetto
"Autorizzazione alla gestione della discarica per rifiuti speciali
inerti sita nel Comune di Aymavilles località Pompiod. Richiesta di
revoca".
È bene ricordare, prima di entrare nell'oggetto
dell'interpellanza, quanto riportato in premessa: si ricorda che a
seguito dell'entrata in vigore dell'allora nuova disciplina sulla
realizzazione e gestione delle discariche, il decreto legislativo
36 del 2003 e della richiesta formulata a suo tempo dal titolare
della discarica, è stato approvato con delibera della Giunta
regionale 1853 del 2005 il piano di adeguamento alla nuova
disciplina. Successivamente, con provvedimento dirigenziale 4225
del 15 dicembre 2010, è stato poi rilasciato il rinnovo
dell'autorizzazione all'esercizio alla discarica per ulteriori
dieci anni, in precedenza erano cinque, prevedendo tra l'altro la
deroga di alcuni valori di limite di accettazione per taluni
rifiuti.
In ultimo si ricorda, perché spesso quando si tratta di questi
temi si rimane soltanto a livello politico, ma è bene anche
ricordare che c'è un livello tecnico, ed infatti si rammenta che la
conferenza dei servizi che ha esaminato il progetto e la
concessione delle deroghe e i relativi limiti, e parliamo della
delibera della Giunta regionale 909 del 2016, ha espresso parere
favorevole. Questo è un aspetto che tendo a sottolineare ogni
volta, perché quando si parla di questo, si imputano non dico né
colpe né responsabilità, ma si interessa solo il livello politico e
ci si dimentica che c'è sempre un livello tecnico antecedente che
fa le sue scelte ed esprime le proprie considerazioni e le proprie
decisioni sulla base di valutazioni condotte ai sensi della
normativa vigente.
L'interpellanza interpella l'assessore competente - io penso che
mi risponderà il Presidente: non me ne voglia Presidente, però sa
com'è, i parenti e i compagni di squadra spesso non si scelgono,
gli alleati sì, quindi oggi tocca a lei - per conoscere se le
principali irregolarità riscontrate dal Comitato nella missiva
inviata a tutti i consiglieri regionali siano state valutate
dall'Assessorato e se queste risultino fondate, e direi che è
importante questo aspetto per capire quali analisi sono state
condotte da parte delle strutture competenti, ripeto, tecniche. Se
il principio di precauzione citato all'articolo 191 del trattato
sul funzionamento dell'Unione Europea, finalizzato a garantire il
più alto livello di protezione dell'ambiente adottando
comportamenti prudenti in caso di rischio sia coerente con il
posizionamento dell'impianto a meno di 70 metri dall'abitato di
Pompiod. Qui, collega Distort, penso che la mixité necessiti
appunto di una valutazione ulteriore quando si parla di questioni
ambientali, perché altrimenti si potrebbero generare problematiche
non di poco conto.
E in terzo, se sia intenzione del Governo regionale - perché poi
bisogna ovviamente fare un passo ulteriore rispetto alle
considerazioni e le citazioni, io dire fatte in precedenza - dare
corso all'annullamento di tutti gli atti amministrativi adottati
dall'Amministrazione regionale inerenti l'autorizzazione alla
gestione della discarica per rifiuti speciali inerti di Pompiod e
dare corso alla chiusura definitiva della discarica.
Lo so, è ripetitivo. Lo so, si vanno a riaprire delle questioni,
ma io penso che sia necessario mettere dei punti chiari, perché
altrimenti si finisce, e mi spiace, in una caciara spesso e
volentieri che non è utile. Dico questo e voglio anche citare il
fatto che a oggi, se non erro è la 69 del 2020, il Tribunale
amministrativo regionale della Valle d'Aosta ha sì dato ragione a
chi chiedeva la sospensione del procedimento di rinnovo
dell'autorizzazione, ma va detto che questo è avvenuto
principalmente perché c'è un altro tipo di procedimento in atto, e
quindi c'è un perché si è sospesa questa autorizzazione. A fronte
di questo io penso che quando si è analizzata la petizione che
citava in generale le discariche, molte considerazioni siano state
fatte, però visto che, ripeto, il 28 aprile è arrivata una missiva
con delle considerazioni direi più che interessanti, è bene capire
che cosa stia facendo non soltanto il Governo, ma soprattutto che
considerazioni sono state fatte dalle strutture tecniche, di cui
ricordo non ci dobbiamo mai dimenticare.
Presidente -
Per la risposta il presidente della Regione
Lavevaz, ne ha facoltà.
Lavevaz (UV) -
Rispondo ovviamente a seguito
dell'
interim
che mi è stato affidato ieri, spero che duri
pochi giorni, quindi cercherò di rispondere per quanto di mia
conoscenza e di quanto mi è stato preparato dagli uffici preposti
dell'assessorato.
Nel merito credo che questa interpellanza sia utile per fare il
punto su un tema molto delicato. Io partirei da una sintetica
ricostruzione della situazione giuridico amministrativa in cui si
trova attualmente la discarica di Pompiod. La discarica, come è
noto, è attualmente sotto sequestro cautelare dal novembre 2019,
come peraltro confermato da una recente sentenza della Corte di
Cassazione che ha rigettato il ricorso della società Ulysse 2007,
gestore dell'impianto. Per la precisione la Corte di Cassazione, a
marzo 2021, ha confermato la condizione di sequestro preventivo in
attesa della sentenza prevista per la fine del corrente mese di
maggio. Dal punto di vista amministrativo l'autorizzazione per la
gestione della discarica è scaduta il 15 settembre 2020. Il gestore
ha presentato, entro i termini, cioè nel mese di febbraio 2020,
un'istanza di rinnovo alla quale gli uffici hanno inizialmente dato
seguito con l'avvio del relativo procedimento nel marzo 2020.
A fronte di tale complessa situazione giuridico-amministrativa,
l'Amministrazione regionale nel mese di luglio 2020 ha comunicato
la sospensione del procedimento di rinnovo, riservandosi di non
procedere in tal senso in funzione delle evidenze derivanti dai
procedimenti in corso e sino al permanere della misura cautelare in
essere. Tale posizione della Regione è stata impugnata dalla ditta
Ulysse 2007 di fronte al TAR della Valle d'Aosta che il 29 aprile
scorso, come è stato ricordato, ha respinto il ricorso ritenendolo
infondato, poiché la sospensione è strettamente connessa all'esito
della fase cautelare del procedimento penale avviato dalla Procura
di Aosta.
Dal punto di vista giudiziario nel mese di giugno 2020 la
Procura della Repubblica presso il Tribunale di Aosta ha reso noto
che nel sito di Pompiod sarebbero stati ripetutamente e in maniera
sistematica conferiti ingenti quantitativi di rifiuti eterogenei
tra di loro e non compatibili con la classe di appartenenza della
discarica e con l'autorizzazione in essere, utilizzando di fatto il
sito come discarica per rifiuti speciali non pericolosi in luogo di
inerti. Sulla questione il Tribunale ordinario di Aosta ha così
emesso un decreto penale di condanna per le fattispecie previste
dall'articolo 256 comma 1, 2 e 3 del Decreto legislativo 152 del
2006, chiedendo come pena accessoria anche la confisca di quanto
sequestrato. La Procura, in base alla perizia proposta, non ha
rilevato contaminazione del suolo e delle acque, permanendo
comunque il reato di conferimento illecito dei rifiuti, essendo
stato conferito materiale al di fuori dell'elenco dei CER
autorizzati.
Per quanto riguarda invece il primo quesito, cioè se le
principali irregolarità riscontrate dal Comitato nella missiva
inviata a tutti i consiglieri regionali siano state valutate
dall'Assessorato e se queste risultino fondate, rispondo che i vari
punti della missiva inviata dal Comitato discarica sicura Pompiod
sono stati esaminati dagli uffici regionali, ma soprattutto erano
stati vagliati nella perizia disposta dal tribunale.
In attesa della sentenza di questi giorni, che chiarirà quali
sono le strade che si dovranno e potranno percorrere in merito alla
discarica in oggetto, l'Assessorato ha valutato, di concerto con il
Corpo forestale e l'ARPA, di avviare una campagna aggiuntiva di
monitoraggio ambientale relativamente alle principali matrici
ambientali che coinvolgerà in particolare lo stato delle acque
sotterranee, la presenza di fibre di amianto aerodisperse e le
deposizioni al suolo delle aree di maggiore ricaduta. Una volta
conosciuto l'esito della sentenza, si definiranno quindi i vari
scenari possibili. Si stabilirà come procedere e dovrà essere
convocata una conferenza dei servizi a cui parteciperanno tutti i
settori dell'Amministrazione regionale direttamente coinvolti e
delle amministrazioni comunali, e le osservazioni del comitato
saranno analizzate e valutate nel dettaglio.
Per quanto riguarda il secondo quesito, cioè se il principio di
precauzione citato nell'articolo 191 del Trattato sul funzionamento
dell'Unione Europea, finalizzato a garantire il più alto livello di
protezione dell'ambiente adottando comportamenti prudenti in caso
di rischio, sia coerente con il posizionamento dell'impianto a meno
di 70 metri dall'abitato di Pompiod, rispondo che il principio di
precauzione in realtà non impone vincoli assoluti, ma dovrebbe
tendere alla ricerca di un punto di equilibrio tra esigenze della
salute dei cittadini, tutela ambientale e iniziativa economica. In
caso di pericoli, anche solo potenziali per la salute umana e per
l'ambiente, deve essere comunque assicurato il più alto livello di
protezione.
Come ricordato in premessa, l'Amministrazione regionale ha
sospeso il procedimento di rinnovo in applicazione del principio di
precauzione, così come confermato dalla recente sentenza del TAR,
proprio al fine di poter disporre di tutti gli elementi conoscitivi
per procedere nella determinazione sul futuro del sito in
questione. Per il futuro del sito, stante l'autorizzazione ormai
scaduta, il principio di precauzione sarà applicato anche in
occasione dell'eventuale ripresa del procedimento di rinnovo. La
conferenza di servizi si configura infatti quale momento di
partecipazione di pubblicità e le sue determinazioni sono il
risultato di apporti plurimi tecnici e amministrativi, finalizzati
a pervenire alla determinazione in ordine alla accettabilità e alla
gestione dei rischi che derivano dalle attività imprenditoriali in
questione.
Per quanto riguarda il terzo quesito, cioè se sia intenzione del
Governo regionale dare corso all'annullamento di tutti gli atti
amministrativi adottati inerenti l'autorizzazione alla gestione
della discarica per rifiuti speciali, come premesso
l'autorizzazione è già scaduta e pertanto non vi è un atto da
annullare. La conclusione del procedimento giudiziario fornirà
indicazioni in merito al fatto se si possa o meno dare corso alla
richiesta di rinnovo presentata dalla società Ulysse 2007. In caso
affermativo sarà quindi necessario valutare, attraverso la
conferenza dei servizi, se sussistono i presupposti tecnici per
rilasciare un eventuale rinnovo.
Presidente -
Per la replica, consigliere Aggravi.
Aggravi (LEGA VDA)
- Grazie, Presidente,
per le
risposte fornite. Io penso che sia stato utile mettere a fattor
comune la considerazione che è trasversale nelle tre risposte e
nella sua introduzione, ovvero il fatto che per quanto riguarda, e
stiamo parlando della discarica appunto di Pompiod, c'è una
procedura in corso del Tribunale che avrà degli esiti e sulla base
di questi esiti ovviamente ci saranno delle considerazioni da fare.
Saranno considerazioni che coinvolgeranno le strutture tecniche e
anche il fatto di aver sottolineato che il principio di precauzione
sarà considerato all'interno della conferenza dei servizi, io mi
auguro che anche le determinazioni che verranno fatte dall'ente
giudiziario saranno utilizzate da parte delle strutture tecniche e
dalla conferenza dei servizi per fare delle valutazioni in
merito.
È bene poi però considerare in senso più ampio che cosa, secondo
me? Un principio molto importante che è quello che ha definito,
adesso non mi ricordo se la sentenza 82 o la 76 della Corte
costituzionale, su quelle che sono le modalità o che è un principio
ulteriormente importante, che riguarda la sospensione di
autorizzazioni già date ovviamente nel novero del rinnovo degli
strumenti di programmazione. È stato avviato e capiremo poi in
futuro sulla base di quali linee guida si delineerà la revisione
del piano regionale dei rifiuti. Io penso che questo principio di
precauzione, così come anche quanto emerge all'interno della stessa
sentenza del TAR relativamente appunto - grazie a Dio, direi - alla
priorità della salute umana rispetto all'esercizio di queste
attività, possa essere utilizzato appunto per definire una
revisione puntuale degli strumenti di programmazione, che sono poi
quelli che ci consentono o che consentono le strutture tecniche per
emettere le autorizzazioni.
Voglio però citare, in conclusione, proprio su questo aspetto,
un ulteriore punto che tutte le volte cerco di riportare
all'attenzione dell'aula e che secondo me è fondamentale, che già è
emerso in una delle memorie che le strutture tecniche regionali, in
particolare l'Avvocatura, ci sottolineano, ovvero il fatto che
l'adozione dei provvedimenti di revoca sarebbero comunque soggetti
al rispetto di tutte le regole del procedimento amministrativo,
questo non bisogna dimenticarselo, e fra questi, in considerazione
della forte incidenza che tali provvedimenti produrrebbero sulle
posizioni giuridiche soggettive, riveste importanza fondamentale il
contraddittorio con i destinatari. Io penso che questo aspetto sia
fondamentale per quelle situazioni in cui c'è già stata
un'autorizzazione, cioè non si possono raccontare delle frottole,
non si possono raccontare delle... vorrei dire altro ma non lo
dico, però ci siamo capiti. Bisogna procedere secondo le regole,
perché secondo determinate regole sono state date le
autorizzazioni, secondo quelle regole bisogna gestire l'eventuale
modifica della volontà politica/tecnica. Io penso che tutti questi
elementi saranno utili, probabilmente con i tempi previsti dalla
burocrazia e dalla giustizia, ma saranno utili e devono essere poi
tesoro di chi prenderà le decisioni. Non soltanto decisioni di
natura politica, ma soprattutto di natura tecnica, perché spesso e
volentieri quest'aula e anche la Giunta sono fortemente vincolate
da decisioni che vengono prese in seno alle conferenze dei servizi.
Questo non soltanto nelle autorizzazioni per le discariche, lo
voglio ricordare, ma anche nelle autorizzazioni quando si parla di
grandi opere che hanno determinati effetti anche importanti sulle
comunità.
Questo è importante dirlo perché è facile scaricare e dare la
colpa a determinati soggetti, se poi in realtà le autorizzazioni o
i via libera sono stati dati sulla base di determinate
considerazioni: è lì che bisogna capire come. E io cito sempre che
il verbale della conferenza dei servizi del 2010 sul discorso di
Pompiod è abbastanza inquietante: ho fatto varie iniziative e le
risposte sinceramente sono state anche molto elusive, quindi spero
che anche quel caso venga utilizzato in futuro per la revisione
soprattutto dei procedimenti autorizzatori nel piano regionale dei
rifiuti, perché qualcosa non va, però è bene considerare per quello
che c'è già affinché sia gestito secondo le regole, secondo le
norme e secondo il principio di contraddittorio, perché altrimenti
a pagare è tutta l'Amministrazione e tutti i cittadini che
rischiano di essere cornuti e mazziati, dal punto di vista delle
risorse messe in campo e della salute pubblica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK