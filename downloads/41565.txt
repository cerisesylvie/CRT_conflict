Consiglio Regionale della Valle d'Aosta - Oggetto del Consiglio n. 668 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 668 del 23 maggio 2019 - Resoconto
OGGETTO N. 668/XV - Discussione generale sulla mozione:
"Invito ai rappresentanti regionali in seno alla Commissione
Paritetica a predisporre uno schema di norma di attuazione in
materia di inclusione sociale".
Rini (Presidente) -
Colleghi, torniamo al punto n. 16
all'ordine del giorno.
La parola alla collega Minelli per l'illustrazione.
Minelli (RC-AC) -
La mozione che presentiamo riveste per
noi un carattere di importanza. La nostra Regione con il decreto
legislativo n. 183/2001 ha ottenuto il conferimento di funzioni in
materia di lavoro, che hanno permesso di esercitare competenze più
ampie in questo settore.
Nell'ambito delle politiche di inclusione, la Valle d'Aosta ha
tra l'altro emanato la legge n. 18/2015, "Misure di inclusione
attiva e di sostegno al reddito", che ha costituito il primo
tentativo di intervenire in modo organico nel tema, non soltanto
come predisposizione di una misura di contrasto alla povertà, ma
come un necessario meccanismo di protezione sociale per coloro che
hanno perso il lavoro, affiancandosi agli strumenti tradizionali
quali il minimo vitale e il microcredito. L'applicazione di questa
legge, la n. 18/2015, ha permesso ai Centri per l'impiego di
collaborare proficuamente con i servizi sociali, in particolare per
la stesura dei patti di inclusione previsti dalla legge, ottenendo
risultati che sono stati giudicati positivi sia dagli utenti che
dagli operatori. Nel frattempo, a partire dal mese di settembre del
2016, si sono avviate iniziative analoghe a quelle della nostra
legge a livello nazionale; prima il SIA (Sostegno per l'inclusione
attiva) e poi dal 1 gennaio del 2018 il REI (Reddito
dell'inclusione), gestito dall'INPS con l'istruttoria effettuata
dagli sportelli sociali coordinati dal Piano di zona. La legge
regionale è andata in scadenza a fine 2018, anche se ci sono ancora
i patti di inclusione che dureranno per tutto il 2019. Il REI non
c'è più. La nuova misura nazionale con cui oggi dobbiamo
confrontarci è il reddito di cittadinanza. Queste misure - mi
riferisco in particolare alle prime due, al SIA e al REI, perché
del reddito di cittadinanza non abbiamo ancora elementi sufficienti
- hanno avuto un limitato impatto in Valle d'Aosta e hanno creato
anche del disorientamento, sia tra gli utenti, sia tra gli
operatori dei servizi pubblici, tanto che si sono venuti a creare
in passato delle situazioni in cui alcuni cittadini, che pure
avrebbero avuto diritto ad aiuti, sono rimasti in qualche modo a
bocca asciutta e altri hanno ottenuto in alcuni momenti una
sovrapposizione delle due misure. Si è insomma creata una
situazione complessa e difficile da gestire dal punto di vista
organizzativo.
Dal confronto che abbiamo avuto con diversi operatori e dagli
approfondimenti che siamo riusciti a fare, ci siamo resi conto che
c'è oggi una forte esigenza di coordinamento delle varie misure
nazionali e regionali se l'obiettivo è quello di perseguire una
reale efficacia, che credo sia anche l'obiettivo che dovremmo avere
tutti. Nell'ambito della definizione delle politiche di inclusione
regionale, noi ci auguriamo che anche nel futuro prossimo la
Regione continui a dotarsi di strumenti analoghi alla legge n.
18/2015 oppure che la stessa legge, con gli opportuni adattamenti,
venga rifinanziata, visto che crediamo che esista un'assoluta
priorità, che è quella di affrontare in modo deciso la grave
situazione di carenza di lavoro e di aumento dei livelli della
povertà anche in Valle d'Aosta. In presenza dunque di risorse anche
cospicue che sono state messe a disposizione, sia dalla Regione in
passato che dallo Stato, a noi sembra indispensabile
un'integrazione delle stesse, di quelle presenti e di quelle
future. Crediamo che questo possa essere fatto attraverso una
specifica norma di attuazione che ricalchi quanto è già stato
previsto per le imprese dal decreto legislativo n. 116/2015,
evitando dispersioni e ripetitività di interventi statali e
regionali soggetti a procedure diverse. Noi crediamo che solo in
questo modo, assicurando alla Regione Valle d'Aosta un
indispensabile ruolo di regia e di filtro dell'utilizzo delle
risorse finanziarie, e nel pieno rispetto della nostra autonomia,
si potrà avere una possibilità, avere uno strumento in grado di
superare, o comunque affrontare in maniera più adeguata, le
situazioni di povertà cronica, le differenze momentanee legate per
esempio alla perdita del lavoro.
Per quanto ho cercato di illustrare, quello che noi chiediamo
con questa mozione alla Giunta è di predisporre una bozza di
attuazione in materia di inclusione sociale da sottoporre alla
Commissione Paritetica, con l'obiettivo di ricondurre ad un'unica
cabina di regia a livello regionale le risorse e le modalità di
erogazione delle provvidenze economiche oggi previste a livello
nazionale e regionale, tenuto conto - come dicevo in premessa - che
ci troviamo in una situazione estremamente critica per quanto
riguarda la problematica del lavoro e dell'inclusione.
Presidente -
Apriamo la discussione generale. Chi intende
intervenire? La parola all'Assessore Bertschy.
Bertschy (AV) -
L'iniziativa si inserisce direi in una
fase molto importante di revisione a livello nazionale, ma anche di
lavoro che stiamo facendo a livello regionale, per rilanciare le
politiche dell'impiego. Sono da poco partiti i tavoli per il nuovo
Piano delle politiche del lavoro e la nuova legge regionale per
organizzare al meglio le nostre strutture rispetto all'inizio della
sua funzionalità del reddito di cittadinanza. È quindi un tema
attuale, che ci deve sicuramente vedere al lavoro come Consiglio,
come eletti, per far sì che le evoluzioni che ci sono state anche
in questi anni siano raccolte da parte nostra e verificate con le
norme che oggi abbiamo per gestire le politiche attive e i benefici
sociali.
A nostro avviso la mozione va un po' troppo avanti, nel senso
che già indicare - soprattutto in una fase di prima applicazione
del reddito di cittadinanza - una nuova norma di attuazione come
unica soluzione per cercare di raccogliere l'attuale situazione
legislativa, la riteniamo una scelta che vorremmo invece poter
ponderare con più calma e facendo un'analisi più completa. Da un
lato ci ritroviamo politicamente sull'attenzione che viene data al
tema, dall'altra vorremmo e intenderemmo proporre una modifica che
ci metta in condizione di valutare a 360 gradi l'argomento, senza
escludere che poi si possa arrivare effettivamente alla necessità
di una norma di attuazione. Al di là di alcune piccole precisazioni
in premessa, l'impegno che noi vedremmo più utile è il seguente:
"
il Consiglio regionale impegna la Giunta regionale, previa
disamina del quadro normativo vigente, a predisporre una disciplina
regionale in materia di politiche del lavoro e inclusione sociale
che coordini i diversi interventi derivanti da misure statali o
regionali, anche valutando l'implementazione del decreto
legislativo 183 del 2001
- che è l'attuale norma che abbiamo a
disposizione sulle politiche del lavoro, visto la nostra potestà
legislativa -
con l'introduzione di una specifica norma di
attuazione da sottoporre alla Commissione Paritetica
". Possiamo
anche darci un tempo per il lavoro da affrontare. Però quello che
noi vorremmo fare è una verifica più ampia, anche analizzando
quello che stanno facendo altre Regioni, quello che hanno fatto e
quello che hanno già in loro possesso altre Regioni a Statuto
autonomo, che hanno fatto scelte leggermente diverse rispetto
all'utilizzo del reddito di cittadinanza.
Se c'è la volontà e la disponibilità di fare una valutazione più
ampia, accettando un emendamento nell'impegno e facendo alcune
piccole precisazioni alle premesse, noi saremmo per sostenere,
insieme ai colleghi del Consiglio, un percorso di verifica
successivo anche in Commissione.
Presidente -
La parola alla collega Russo.
Russo (M5S) -
Il tema di inclusione sociale, la misura
che oggi in Italia e anche nella nostra regione svolge un ruolo
importante e nuovo, ma ancora da definire in molti dei suoi aspetti
organizzativi, è certamente il reddito di cittadinanza. Le novità
per i servizi di
welfare
territoriali dovuti al passaggio
dal REI al reddito di cittadinanza si possono sintetizzare, secondo
me, in un'equazione in cui nel numeratore ci sono gli interventi
che vengono mantenuti rispetto a quelli del REI (quindi il REI
viene mantenuto), si rafforzano i Centri per l'Impiego e si
frammenta la rete locale; invece nel denominatore c'è la platea
interessata, che si estende notevolmente rispetto a quella
interessata dal REI.
Il decreto del reddito di cittadinanza assegna un ruolo
paritario ai percorsi di inclusione lavorativa e ai percorsi di
inclusione sociale, recuperando così una posizione di rilievo per i
Comuni. Si segue la stessa logica del REI che considera la povertà
un fenomeno multidimensionale, spesso legato anche ad aspetti
diversi dal lavoro. Anche l'organizzazione dei percorsi di
inclusione sociale, di titolarità comunale, è la stessa prevista
dal REI. In questo modo non si disperde il lavoro compiuto sino ad
ora a livello locale con la precedente misura. Il reddito di
cittadinanza introduce un robusto stanziamento per il rafforzamento
dei Centri per l'impiego con il raddoppio del personale alla fine
del 2021; si immagina e mantiene, incrementandolo, il fondo per i
servizi sociali di titolarità comunale attivato con il REI. Si
assiste di conseguenza ad una crescita senza precedenti delle
risorse destinate ai servizi locali di welfare. Al finanziamento
dei servizi e degli interventi per i percorsi di inclusione sociale
ci saranno inoltre anche le risorse del PON inclusione, aggiuntive
rispetto a quelle stanziate sino ad ora e pari a 162 milioni annui
nel periodo 2019/2021. Scompare quindi il modello di
welfare
locale unitario che era previsto con il REI, che assegnava a un
solo soggetto (ai Comuni) la gestione dell'accesso alla misura e la
definizione della tipologia del percorso di inclusione per ogni
famiglia. Le domande - l'abbiamo già detto anche ieri - possono
essere presentate al CAF, alle Poste, ai patronati,
online
e
non più ai Comuni. Questo insieme di disposizioni ovviamente
determina la necessità che si creino dei canali e delle buone
prassi di comunicazione obbligatorie in una nuova misura per
superare le varie diversità e criticità che con buone probabilità
si verificheranno. Bisogna altresì ricordare che in Italia si
aspettava un investimento di questa portata nella lotta alla
povertà dagli anni Ottanta. Ora c'è e non lo si può sprecare.
Sapendo che lo scenario per i servizi locali sarà più complesso di
quello del REI, vi sarà ancora più bisogno della creatività e
dell'impegno di tutti i soggetti del territorio.
Due sono gli aspetti da cui partire, secondo noi. Primo: in
materia di servizi locali la normativa nazionale fornisce alcune
indicazioni, ma a livello regionale e a quello locale dispongono di
un'ampia autonomia per interpretarla al meglio. Secondo: il lavoro
compiuto finora nei territori con il REI (e prima con il SIA)
costituisce un'ottima base sulla quale poggiare nel lavoro per i
prossimi anni.
Fatte queste premesse di complessità e di gestione di tale
complessità, che comporterà tempo, risorse finanziarie e umane,
sottolineiamo che l'impegno della mozione è assolutamente
condivisibile, ma non certamente in questo momento in cui bisogna
definire al meglio la gestione del reddito di cittadinanza e la sua
portata. Ci asterremo, quindi.
Presidente -
La parola al collega Aggravi.
Aggravi (LEGA VDA) -
Molto brevemente e sinteticamente
volevo esporre quella che, come Gruppo LEGA Valle d'Aosta, sarà la
posizione che terremo in sede di votazione. In parte una tematica
di questo tipo era già stata oggetto anche di attenzione, sia in
sede di predisposizione del DEFR, che poi anche nei primi lavori
fatti per una rivisitazione o una riforma dei sostegni alle fasce
più deboli e più in difficoltà, principalmente perché - viene
citato nella mozione - il REI era al termine dal punto di vista
finanziario e quindi bisognava comprendere che cosa fare e,
soprattutto - come ha ricordato anche la collega Russo -, c'è stata
l'introduzione successiva delle misure relative al reddito di
cittadinanza. Pertanto per alcune misure di sostegno - penso anche
al
bon de chauffage
, che era stato uno degli argomenti di
discussione a livello di DEFR e poi di finanziaria - si era detto:
è necessario andare, secondo noi, a rivedere l'insieme delle misure
a sostegno delle fasce più deboli nel loro più ampio spettro.
Sicuramente chi poi mi ha sostituito nel dicastero delle politiche
del lavoro ha potuto comprendere qual era e qual è la difficoltà di
attuazione del reddito di cittadinanza, soprattutto anche in parte
di risorse, perché ricordo che, in realtà, nelle assunzioni per i
Centri dell'impiego, in un primo tavolo tecnico, per la Valle
d'Aosta non erano previste ulteriori unità; poi si era riusciti in
qualche maniera ad entrare nel discorso.
Noi crediamo che uno spirito di rivisitazione e di riforma e -
perché no? - di accordo con lo Stato per poter arrivare a definire
effettivamente una politica di sostegno e una politica di riforma
che possa anche razionalizzare le risorse, come in parte ha anche
definito nell'impegnativa, ci possa essere, anche se la
denominazione di "cabina di regia" ammetto che non mi piace molto,
ma per altri motivi, però il senso è quello. Avere comunque
un'unica regia vera e propria sull'utilizzo delle risorse e sulla
promozione delle politiche, io penso possa venire incontro alle
necessità della nostra realtà, soprattutto perché questa
impegnativa rafforza ancora di più il carattere autonomista e di
indirizzo locale di alcune misure.
Viene citato il decreto legislativo n. 116. Effettivamente lì si
parla di imprese. Dobbiamo anche pensare a chi non ce la fa o a chi
vogliamo reintrodurre nel mondo del lavoro. Proprio per questo
crediamo e vogliamo sostenere questa mozione, quindi voteremo a
favore, perché va verso quell'ottica di riforma e di rivisitazione
e, a nostro giudizio, di miglior gestione degli aiuti alle fasce
più deboli.
Presidente -
La parola alla collega Minelli. Intanto è
stato consegnato l'emendamento.
Minelli (RC-AC) -
Emendamento che vorrei un attimo
rivedere, perché ci sono un paio di cose... anche perché
giustamente l'Assessore diceva che c'erano da fare alcune modifiche
nella parte delle premesse e l'impegnativa è poi
consequenziale.
Presidente -
Se vuole, le leggo l'emendamento che è stato
depositato, così l'Aula ne è a conoscenza.
Minelli (RC-AC) -
Posso soltanto dire ancora una
cosa?
Presidente -
Chiedo scusa, collega.
Minelli (RC-AC) -
Dicevo che, in relazione agli
interventi che sono stati fatti, non voglio entrare nel merito
della validità, dell'importanza del reddito di cittadinanza o meno.
Posso avere delle idee su questa misura, che non sono totalmente in
linea con quelle dei colleghi del Movimento 5 Stelle. Ritengo che
tale misura per alcuni aspetti sia discutibile, ma non voglio
aprire qui la discussione, perché non è questo che mi interessa.
Volevo anche sottolineare che la proposta di una norma di
attuazione per quello che riguarda le misure di inclusione sociale
non è legata all'attualità del reddito di cittadinanza, nel senso
che lo spirito è quello illustrato anche dal collega Aggravi, vale
a dire di dare alla Regione una possibilità che va nella direzione
dell'applicazione della sua autonomia, che è quella di assumere il
ruolo... non diciamo di cabina di regia, ma di coordinatore delle
misure, che devono restare in capo, a nostro avviso, alla Regione
Valle d'Aosta, perché siamo convinti che questo sia nell'ottica del
rispetto del principio di sussidiarietà del federalismo.
È però particolarmente importante, secondo noi, che la Regione
non solo abbia questo ruolo di coordinamento, ma continui - per le
prerogative che le sono proprie - a pensare, a sostenere, a
prevedere degli atti, dei provvedimenti legislativi che vadano
nella direzione del sostegno, perché sappiamo che questo è un
argomento importantissimo, è un'emergenza anche questa e quindi il
ruolo della Regione è particolarmente importante.
Proprio perché ci interessa che questo argomento venga portato
avanti, noi accettiamo di rivedere l'impegno che vorrei, se
possibile, ancora concordare un attimo con l'Assessore, in quanto
mi sembra abbia dato anche una disponibilità a darsi un tempo, una
cronologia. Volevo chiedere se nell'emendamento che rileggo -
perché lo avevamo anche visto - è possibile inserire una tempistica
e proponevo 120 giorni, che sono 4 mesi, per arrivare
sostanzialmente all'autunno. Oltre a quello, visto che bisogna
rivedere anche la parte precedente del deliberato, credo che al
quarto punto sia corretto scrivere: "
Ritenuto pertanto opportuno
valutare la richiesta di una norma di attuazione
"; io avevo
scritto: "
l'emanazione
", perché davo per scontato che questa
fosse la strada e ritengo sia quella. Però, visto che nella
proposta di impegno si chiede anche di vedere se si può
implementare il decreto n. 183/2001, forse qui bisogna cambiare e
scrivere: "
Ritenuto pertanto opportuno valutare la richiesta di
una norma di attuazione
" e sotto: "
Considerato necessario
coinvolgere anche la Commissione Paritetica nella predisposizione
della norma di attuazione in questione o nell'implementazione del
decreto n. 183/2001
", quindi se è possibile utilizzare quello
strumento. Noi siamo convinti che occorra creare una norma a sé,
però lasciamo la strada aperta, perché se è possibile, come
l'Assessore chiede, di mettere nell'impegno il fatto che si possa
implementare quel decreto - e non arrivare a una nuova norma - va
bene.
Altra questione. Chiederei soltanto, là dove c'è scritto: "
La
Giunta regionale, previa disamina del quadro normativo
vigente
"... "
impegna la Giunta, previa disamina del quadro
normativo vigente, a predisporre entro 120 giorni una disciplina
regionale in materia di politiche del lavoro e inclusione
sociale
", io avevo aggiunto: "-
ritenute oggi più che mai
urgenti - che coordini i diversi interventi derivanti da misure
statali e/o regionali, valutando l'implementazione del decreto
legislativo n. 183/2001 oppure richiedendo una specifica norma di
attuazione
", in modo da lasciare aperte, una volta fatta la
disamina, le due possibili strade. Non so se vogliamo vederlo un
attimo per concordare queste due piccole cose e poi lo votiamo
dopo.
Presidente -
Perfetto. Colleghi, visto che sono le ore
13:00, sospendiamo e riprendiamo, così avete anche il tempo di
accordarvi sull'emendamento. Ricordo che i lavori riprenderanno
alle ore 15:00.
---
La seduta termina alle ore 12:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK