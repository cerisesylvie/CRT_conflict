Consiglio Regionale della Valle d'Aosta - Oggetto del Consiglio n. 2992 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2992 del 7 novembre 2017 - Resoconto
OGGETTO N. 2992/XIV - Interpellanza: "Misure volte a
valorizzare l'azione dei Comuni nel prossimo triennio
2018-2020".
Rosset (Presidente) -
Punto n. 17 all'ordine del giorno.
Per l'illustrazione ha chiesto la parola il Consigliere Chatrian;
ne ha facoltà.
Chatrian (ALPE) -
Avremo sicuramente la possibilità nei
prossimi Consigli e in Commissione di approfondire la
programmazione del bilancio 2018/2020. Abbiamo voluto però
predisporre questa interpellanza perché è curioso il dibattito che
sta uscendo a livello generale, legato alle difficoltà dei 74
Comuni a redigere i propri bilanci, a conoscere quali sono le
prospettive e le possibilità che avranno di poter fare scelte anche
robuste e strutturali per i prossimi anni, a seguito
dell'approvazione della Finanziaria regionale. Intendiamo chiedere
lumi al collega Perron, dato che qualche settimana fa ha avuto modo
probabilmente di tranquillizzare e di spiegare ad una parte di
Sindaci - per noi i Sindaci hanno una valenza importantissima sul
territorio regionale - che ci sarà la possibilità di approfondire e
di reperire risorse a disposizione con una capacità di spesa che in
questi anni è stata compressa.
Apro solo una piccola parentesi: in questi otto anni la
disponibilità dei Comuni è stata comunque violentemente tagliata,
ridotta in maniera proprio pesante, è arrivata al collasso e adesso
non c'è limite al peggio. Il fine di questa iniziativa è sapere
quali saranno gli obiettivi da raggiungere, le misure e le proposte
concrete, le prospettive da valorizzare e sostenere per dare corso
ad una programmazione importante 2018/2020. Ascolteremo con molta
attenzione.
Presidente -
Per la risposta ha chiesto la parola
l'Assessore Perron; ne ha facoltà.
Perron (UV) -
Collega Chatrian, avremo modo di tornare su
questa vicenda.
Non sono totalmente d'accordo sulla ricostruzione che lei dà,
sul "violentemente penalizzati". Io ho un'opinione diversa perché,
compatibilmente con le disponibilità finanziarie, credo che
l'azione dei Governi precedenti sia andata nella direzione di
cercare di assicurare ai Comuni della nostra regione le risorse,
soprattutto la certezza delle risorse. Lei sa meglio di me,
peraltro, che negli ultimi anni la Regione ha dovuto far fronte a
gravi impegni nei confronti dello Stato - ne parliamo tutti i
giorni, anche in questo periodo - per la compartecipazione al
risanamento della finanza pubblica; di conseguenza il bilancio
dell'Amministrazione regionale è stato pesantemente compromesso. Va
da sé che questa situazione si è riverberata anche sulla
disponibilità di finanza locale. In aggiunta a questo, vi sono
stati anni di crisi economica, quindi le entrate hanno subito una
costante riduzione, anche dovuta al calo fisiologico dell'IRPEF.
Ricordo che la crisi economica ha portato, dal 2012 al 2013, a una
diminuzione del 14 percento dell'IRPEF e lei sa meglio di me che,
ai sensi della n. 48, ai Comuni viene assicurato un trasferimento
del 95 percento del gettito di tale imposta. Questa riduzione,
oltre a mettersi in evidenza ovviamente sul complesso della finanza
locale, si è manifestata anche sull'importo disponibile per i
trasferimenti senza vincolo di destinazione - questo lo
riconosciamo - che hanno avuto in questi anni una pesante
riduzione.
Lei poi mi accusa o evidenzia una mancata sensibilità nei
confronti di questo argomento. Le ricordo che l'anno scorso, nella
predisposizione del bilancio, a fronte di una diminuzione di 10
milioni di euro, se avessimo applicato il trasferimento che
derivava dall'IRPEF i Comuni avrebbero avuto 10 milioni di euro in
meno, mentre invece hanno avuto la stessa entità di trasferimento
dell'anno precedente. Questo è un segnale concreto - credo - di
un'attenzione continua e costante che il Governo ha avuto nei
confronti degli enti locali. Peraltro mi permetto di dirle - e lo
dico senza alcuna polemica, ma lo sa - che non è sempre facile
assegnare le risorse ai Comuni in fase di variazione di bilancio.
Nella variazione di bilancio da lei stesso predisposta non c'era
traccia di un trasferimento a favore dei Comuni. Una delle
motivazioni per cui gli enti locali avevano espresso il loro avviso
negativo era proprio perché le sollecitavano maggiore attenzione
nei confronti di tali trasferimenti, ma questo non è avvenuto.
Pertanto lei conosce meglio di me, dati alla mano, le difficoltà
che spesso si hanno.
Detto questo, sulle prospettive - ora non c'è il tempo, ma
avremo modo di tornarci, collega Chatrian - noi auspichiamo che
questa tendenza possa essere rovesciata: se avremo la possibilità
di confezionare il bilancio non prevedendo l'accantonamento dello
Stato (cosa che siamo convinti di poter fare), dal prossimo anno ci
potrà essere una maggiore attenzione verso i Comuni.
La Giunta, ma anche il movimento del quale tutti noi dell'Union
Valdôtaine facciamo parte, è sempre stata particolarmente
consapevole dell'importanza del nostro sistema degli enti locali
per la realtà valdostana. È quindi nostro intendimento andare
incontro alle difficoltà che gli enti locali si sono trovati ad
affrontare in questi anni e stiamo lavorando in tal senso. Nel
momento in cui presenteremo il bilancio in modo dettagliato,
presenteremo anche le nostre valutazioni al riguardo; stiamo
mettendo a punto le scelte e i conti. C'è un'interlocuzione con gli
enti locali, quindi lo spirito di collaborazione che c'è sempre
stato continua ad esserci anche in questa fase; inoltre,
nell'ambito delle disponibilità finanziarie presenti, stiamo
ipotizzando di intervenire per permettere ai Comuni di avere
maggiore disponibilità finanziaria dall'annualità 2018.
Presidente -
Per la replica ha chiesto la parola il
Consigliere Chatrian; ne ha facoltà.
Chatrian (ALPE) -
Il collega ha capito perfettamente che
il nostro spirito non era polemico e neanche non costruttivo, ma va
oltre: ci vogliono fatti e non parole, però fino adesso è stato il
contrario. Lei conosce la questione quanto noi, quanto me, ha avuto
modo di ricoprire quell'incarico, quindi era per darle una mano,
spronarla un po' per andare nella direzione giusta e invertire la
rotta rispetto a quello che avete fatto in questi ultimi anni.
Con piacere abbiamo colto che avete avuto modo di confrontarvi.
Avremo modo di confrontarci su questo tema le prossime settimane,
ma abbiamo voluto mettere in evidenza che dalle parole si passi ai
fatti questa volta. Peccato che, per quanto riguarda la variazione
di bilancio, all'interno della stessa siano state inserite e
allocate delle risorse. Forse non ha avuto modo di guardarla perché
aveva un altro ruolo, forse era distratto ad accordarsi o a fare
altre cose. La politica però è fatta di documenti, di approvazioni,
e non di fuffa o di parole buttate al vento, perché poi la
differenza la fanno gli atti. Pertanto la nostra iniziativa andava
in quella direzione.
Rispetto a quello che avete fatto negli ultimi anni, è ottimo se
andrete nell'altra direzione. Noi ci saremo, porteremo il nostro
contributo e, come abbiamo fatto con la variazione di bilancio,
daremo piccoli segnali; la disponibilità era piccola, ma dei
segnali sono stati dati. Non saremo solo attenti e vigili, ma
porteremo le nostre idee, saremo collaborativi per trovare delle
soluzioni per un'istituzione che è la più importante. Lei non ha
avuto modo di fare il Sindaco del paese, ma sa che quella è
probabilmente l'istituzione più vicina al cittadino, forse anche la
più tangibile, dove se alle parole non c'è seguito con i fatti
difficilmente poi uno può proseguire a raccontare le favole.
Il nostro unico obiettivo è che sugli annunci da lei fatti
qualche settimana fa, con i quali ha rassicurato io spero non solo
i Sindaci unionisti, ma tutti i 74 Sindaci valdostani, ci sia la
volontà e la concretezza di passare dalle parole ai fatti.
Presidente -
A questo punto si chiudono i lavori
mattutini. I lavori riprenderanno alle 15:30.
---
La seduta termina alle ore 12:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK