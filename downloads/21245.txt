Consiglio Regionale della Valle d'Aosta - Oggetto del Consiglio n. 1152 del 23 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1152 del 23 febbraio 2005 - Resoconto
OGGETTO N. 1152/XII - Funzionamento dell'ufficio della Direzione
trasporti di Pont-Saint-Martin. (Interrogazione)
Interrogazione
Vista la lettera, pubblicata su "La Stampa" del 30 gennaio
2005, con cui si esprimono motivate critiche in merito
all'annunciata chiusura dell'ufficio della Direzione trasporti a
Pont-Saint-Martin;
Ricordato tale ufficio era stato aperto per evitare a migliaia
di utenti della Bassa Valle di dover venire fino ad Aosta per gli
espletamenti delle pratiche relative alle agevolazioni tariffarie
sui trasporti;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) se effettivamente si è proceduto alla chiusura
dell'ufficio trasporti di Pont-Saint-Martin;
2) quali sono i motivi per cui si è proceduto o si intendeva
procedere a tale soppressione;
3) in che modo si sta operando per consentire agli utenti
della Bassa Valle di espletare le pratiche per le agevolazioni
tariffarie sui mezzi di trasporto pubblico senza dover venire ad
Aosta.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'ufficio di Pont-Saint-Martin è stato chiuso il
28 gennaio. Ricordo che negli ultimi tempi questo ufficio era
aperto un giorno alla settimana, il venerdì, dalle 9 alle 13, e che
nel periodo precedente il medesimo ufficio era stato aperto 2
giorni alla settimana, ma secondo i responsabili dell'ufficio
questo era un tempo eccessivo, perché l'impiegato stava a girarsi i
pollici nel corso di tutta la giornata.
La chiusura è stata decisa anche a fronte del fatto che, in
questo momento, scadeva il contratto di locazione dell'immobile di
Pont-Saint-Martin: per legge l'eventuale rinnovo avrebbe avuto una
durata di 6 anni ma esso appariva allo stato (come cercherò di
spiegare) del tutto inutile. Teniamo conto che la locazione
dell'immobile era 21.200,00 euro annui più spese, quindi era
rispetto alla funzionalità dell'ufficio una spesa non indifferente.
La chiusura di questo sportello è stata decisa nell'ambito della
riorganizzazione dell'attività di concessione delle agevolazioni
tariffarie. Dal 1° gennaio 2005 è diventata operativa la nuova
modalità di fruizione delle agevolazioni per anziani ed invalidi,
con la distribuzione, già avvenuta, di 8.600 "Smart card". Ciò
significa che gli utenti di queste categorie non dovranno più
recarsi come prima presso gli uffici della direzione trasporti con
cadenza annuale come in passato. Come il Consigliere sa, infatti,
il sistema è costruito in maniera tale da ricaricare le carte ogni
qualvolta si renda necessario, attraverso quei medesimi meccanismi
che sono installati sui pullman. L'unica occasione in cui
eventualmente gli anziani e gli invalidi dovranno recarsi presso
gli uffici è in caso di variazione della fascia di reddito o nel
caso di duplicazione della carta per smarrimento.
Nei prossimi mesi l'utilizzo della carta verrà esteso agli
studenti universitari iscritti fuori Valle, quindi neanche loro
dovranno più recarsi presso gli sportelli della direzione se non
con cadenza annuale. Inoltre, il numero degli studenti iscritti in
atenei fuori dalla Regione sta diminuendo a seguito
dell'attivazione dei corsi di studio presso l'università della
Valle d'Aosta. Il raffronto degli afflussi allo sportello del mese
di gennaio 2005 con il mese di gennaio 2004 - e gennaio è il mese
di maggiore afflusso - evidenzia un calo del 34%, quindi la marcata
diminuzione degli utenti che si recano agli sportelli per
agevolazioni tariffarie è destinata ad aumentare già nel corso di
quest'anno e permette di ottenere non solo dei benefici agli
utenti, perché la "Smart card" è sicuramente più comoda e devo dire
che quelli che erano più scocciati delle continue necessità di
andare agli sportelli erano soprattutto gli anziani, ma anche per
l'Amministrazione in termini di recupero di risorse umane e in
termini di risparmio di un canone di locazione di un immobile non
indifferente per l'uso che ne veniva fatto.
Terzo punto: agli utenti della bassa Valle viene comunque
assicurato il servizio per mezzo delle seguenti modalità: anziani e
invalidi, ripeto, con la carta elettronica non devono più recarsi
agli sportelli della direzione, per il rinnovo dei titoli di
viaggio che una volta erano cartacei; per eventuali chiarimenti o
modifiche e per le nuove istanze possono far riferimento ai
patronati dei pensionati, che sono aggiornati sulle procedure
relative alle agevolazioni tariffarie. Va detto che già molte
persone andavano ad informarsi per una abitudine presso i
patronati.
Per gli studenti è in previsione la distribuzione della "Carta
VDA transport", nel frattempo possono ritirare in una sola volta,
diversamente dal passato, tutto il quantitativo di biglietti, che
stimano di utilizzare nel corso dell'anno accademico, essendo
questi validi fino al 31 dicembre 2005. Dall'inizio dell'anno come
nuovo servizio all'utenza è inoltre attivo il nuovo sito Web della
direzione trasporti, dove è reperibile tutta la modulistica per la
presentazione delle domande. Si fa presente comunque che in seguito
alla chiusura di questo ufficio l'Assessorato ha preso contatto con
l'Amministrazione comunale di Pont-Saint-Martin, che si è
dichiarata disponibile ad effettuare per conto della Regione il
servizio alla utenza nel caso che in futuro, a seguito di nuove
iniziative, se ne presentasse la necessità. La stessa disponibilità
è stata offerta anche in questo caso a titolo gratuito, quindi
senza oneri per l'Amministrazione, da parte dell'Automobil Club
Valle d'Aosta, che ha uno sportello specializzato in questioni
trasportistiche proprio nel centro di Pont-Saint-Martin.
In questo modo potremo valutare fin dalle prossime settimane se
riavere un punto qualora si rendesse necessario. Naturalmente come
abitante di periferia della Valle d'Aosta e in particolare della
bassa Valle ho sempre apprezzato il decentramento, ma in questo
caso questo unico giorno alla settimana, dalle 9 alle 13 del
venerdì, era del tutto inutile. Potremmo però valutare con il
Comune o con l'Automobil Club la riapertura di un punto qualora si
rendesse necessario.
Président - La parole au Conseiller Riccarand.
Riccarand (Arc-VA) - Abbiamo presentato questa interrogazione
perché sappiamo che per circa 10 anni il fatto di avere uno
sportello della direzione trasporti a Pont-Saint-Martin è stato
fortemente apprezzato dagli utenti della bassa Valle, perché ha
fornito un servizio decentrato sul territorio che altrimenti
sarebbe stato di particolare disagevole accesso per tutti quelli
che avrebbero dovuto venire ad Aosta per le loro pratiche.
È evidente che nel corso degli anni si sono affinate le
procedure, si sono affinati gli aspetti di uso della informatica
quindi c'è un minore bisogno di accedere direttamente all'ufficio,
però questo ci sembra che non elimini la necessità di uno sportello
in bassa Valle da parte dell'ufficio trasporti, essendo diverse
centinaia gli utenti che si avvalgono di questi benefici sul
sistema dei trasporti. In effetti l'Assessore avrà visto come
domenica 30 gennaio è puntualmente comparsa sulla stampa una
lettera di un utente di Pont-Saint-Martin che segnalava una serie
di problemi e si stupiva di questa scelta di smantellare questo
servizio, che è stato così apprezzato per lungo tempo.
Ora è perfettamente condivisibile la scelta di non rinnovare il
contratto di affitto per dei locali che erano costosi, però fra
Comune e Comunità montana, l'Assessore ci ha detto anche
l'Automobil Club, trovare uno sportello che faccia questo servizio
anche solo un giorno alla settimana non ci sembra che sia una cosa
così complicata. Quindi abbiamo trovato sorprendente che si sia
deciso prima di chiudere questo servizio e poi di valutare se è il
caso di riattivarlo presso la sede del Comune, dell'Automobil Club,
della Comunità montana.
Riteniamo che questa esigenza esista perché costringere la
persona anziana, sia pure magari soltanto una volta all'anno o ogni
due a venire ad Aosta per questo tipo di servizio o anche lo
studente universitario, perché è vero che per gli studenti
universitari è in programma questo tipo di carta, però sappiamo che
non è a breve, perché le ferrovie devono ancora installare tutta
l'apparecchiatura, quindi non è ancora sul punto di partire questo
sistema, non ci sembra un sistema funzionale soprattutto adesso che
con le moderne attrezzature informatiche si può fare questo
servizio in modo decentrato sul territorio. Far venire gli utenti
ad Aosta non ci sembra sicuramente una scelta oculata, quindi
chiediamo all'Assessore di utilizzare questa disponibilità del
Comune e dell'Automobil Club, in modo da attivare al più presto a
Pont-Saint-Martin un servizio che sia funzionale alle esigenze di
tutti gli utenti della bassa Valle, che usufruiscono di benefici
sul sistema tariffario regionale.
Ci sembra che smantellare questo tipo di servizio sarebbe
negativo rispetto agli utenti della bassa Valle e penalizzerebbe il
rapporto con il sistema di trasporto pubblico, soprattutto per gli
anziani che hanno grosse difficoltà di movimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK