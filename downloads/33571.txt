Consiglio Regionale della Valle d'Aosta - Oggetto del Consiglio n. 1693 del 10 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1693 del 10 marzo 2011 - Resoconto
OGGETTO N. 1693/XIII - Approvazione di mozione:
"Aggiornamento dei flussi di traffico relativi al trasporto merci
attraverso i trafori del Monte Bianco e del Gran San
Bernardo".
Mozione
Appreso che nel corso dell'anno 2010 si sarebbe registrato da
parte della società GEIE-TMB che gestisce il Traforo del Monte
Bianco un consistente aumento dei ricavi da pedaggio, pari al 14
percento (+13,6 milioni di euro), rispetto al 2009;
Constatato che i dati resi noti riferiscono tra l'altro di un
aumento del traffico pesante, che da solo avrebbe generato maggiori
introiti per 9,2 milioni di euro;
Ricordando le disposizioni per il contenimento progressivo
dei flussi di traffico esplicitate dall'articolo 6 della L.R. 20
del 1994, secondo cui "Sulla base delle conoscenze tecniche e
scientifiche disponibili allo stato e delle informazioni derivate
dalle iniziative di monitoraggio, studio e controllo disposte ai
sensi dell'articolo 3, il Consiglio regionale definisce, ogni due
anni, su proposta della Giunta regionale, la media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il traforo del Monte Bianco e il
traforo del Gran San Bernardo, in modo distinto, in quanto
compatibile con le esigenze di salvaguardia della sicurezza della
circolazione, di tutela della salute della popolazione e
dell'ambiente";
Dato atto che l'ultima deliberazione consiliare contenente la
definizione delle medie massime giornaliere di transito risale ad
oltre tre anni or sono, ossia al 21 febbraio 2008;
Il Consiglio regionale
Impegna
la Giunta regionale a presentare entro 60 giorni al Consiglio
regionale una proposta in ordine all'eventuale aggiornamento della
media massima giornaliera di veicoli adibiti al trasporto di merci
di massa complessiva superiore a 7,5 tonnellate, autorizzata al
transito in entrata ed uscita attraverso il traforo del Monte
Bianco e il traforo del Gran San Bernardo.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Grazie Presidente.
Abbiamo ritenuto utile richiamare l'attenzione dei colleghi
intorno ad un impegno che ci deriva da una legge regionale, che
appositamente prevede un momento di attenzione significativo in
ordine al contenimento del traffico pesante che attraversa i
trafori, in particolare per le note drammatiche vicende di dieci
anni fa: il traforo del Monte Bianco. Come sapete, la legge n.
20/1994 prevede che il Consiglio regionale definisca biennalmente,
su proposta della Giunta regionale, la media massima giornaliera di
veicoli che vengono adibiti al trasporto di merci di massa
complessiva superiore a 7,5 tonnellate. Si tratta di un adempimento
che il Consiglio regionale ha assolto per l'ultima volta il 21
febbraio 2008, più di tre anni or sono, e non solo per ragioni
puramente di calendario, ma anche per ragioni sostanziali crediamo
che sia quanto mai opportuno che si metta mano a questa materia per
fare le valutazioni necessarie di aggiornamento in questo
campo.
Tutti sapete che in questo ambito è operante un comitato
regionale di controllo sui flussi di traffico lungo gli assi
internazionali, un organismo previsto da questa legge, in
particolare introdotto nel 2006 dalla legge n. 25 che ha modificato
la legge base, ed è un comitato che ha costantemente l'onere di
valutare questi flussi di traffico e di fornire come supporto
tecnico e di analisi elementi valutativi a questa nostra Assemblea
nell'operare la decisione. Allora, siccome questo comitato ha avuto
modo di lavorare sull'analisi dell'impatto dei traffici in passato
- fra l'altro, un anno fa, all'Assessore Zublena avevamo
sollecitato dei chiarimenti in ordine alle valutazioni che venivano
effettuate in questo comitato e ci erano stati dati riscontri sui
campionamenti effettuati, in particolare anche in seguito
all'installazione ad Entrèves dei campionatori per le polveri fini
-, noi riteniamo che sia utile riprendere contatto con questo
comitato, di cui non abbiamo più avuto notizia. Ne abbiamo perso un
po' le tracce, è possibile che vi siano state altre riunioni nel
frattempo, ma l'ultima di cui abbiamo notizia pubblica è del 2
aprile 2010, e sicuramente si sarà riunito anche nell'autunno
dell'anno scorso o alla fine dell'anno; su questo saremmo grati di
qualche complemento di informazione.
Questo comitato riscontrava fra l'altro positivamente un
decremento del traffico pesante e anche un miglioramento del parco
dei mezzi che circolano attraverso i trafori, meno inquinanti,
quindi con un impatto per fortuna sulla nostra salute nettamente
migliore, con l'elevazione delle classi Euro 4 ed Euro 5 in
circolazione rispetto ai vecchi autocarri, e questa rilevazione di
diminuzione di traffico e di miglioramento sostanziale della
situazione riscontrata dal punto di vista ambientale veniva
confortata dal punto di vista dell'ambiente, dell'impatto, anche
dalla riduzione dei traffici dovuta alla crisi economica che si è
registrata negli anni scorsi. Quindi esponenti anche di questo
comitato si rallegravano del fatto che ci fosse questa linea di
decremento e addirittura segnalavano, l'anno scorso, una riduzione
del 33 percento rispetto al 1998 e, rispetto alla linea storica
antecedente la tragedia del Monte Bianco, un sensibile
miglioramento.
Per la verità il parametro - come ricordiamo tutti - era con un
pesantissimo traffico che si registrava in quegli anni, in cui
abbiamo raggiunto soglie dei 2.100-2.200 autocarri oltre le 7,5
tonnellate ogni giorno attraverso il traforo del Monte Bianco.
Rispetto a questa situazione si è registrata un'inversione di
tendenza molto netta che registriamo dalla relazione rassegnata
pochi giorni fa dal GEIE del traforo del Monte Bianco, che
dichiara, con sua grande soddisfazione - soddisfazione tutta
economica -, l'aumento del ricavo dei pedaggi per 13.500.000 di
euro nel 2010 rispetto al 2009. Allora i rallegramenti per il
risultato economico sono una cosa, ma l'incidenza del traffico
pesante su questa quota complessiva assomma a 9.200.000 euro, che
non siamo in grado di tradurre in termini quantitativi, perché fra
il 2009 e il 2010 non vi sono stati degli incrementi sensibili di
pedaggio, quindi con ogni probabilità c'è stato un recupero in
termini numerici del numero degli autoveicoli.
A questo punto riteniamo utile non solo dal punto di vista
formale assolvere ad un nostro dovere di pronunciarci biennalmente
sulla problematica, sulla quantificazione dei mezzi che come media
massima giornaliera possono attraversare il traforo del Monte
Bianco, ma anche di farlo sotto il profilo sostanziale andando a
ridiscutere l'insieme della situazione, l'impatto, l'evoluzione che
c'è stata in termini ambientali e - non ultimo - anche le questioni
di sicurezza, perché non vorremmo dimenticare che accanto
all'impatto ambientale permane un nostro costante dovere di
vigilanza e di sorveglianza stretta ed attenta. È un impegno morale
che credo gravi definitivamente su questo Consiglio in seguito alle
vicende di dieci anni fa.
Questo è l'impegno che chiediamo venga assunto dal Governo
regionale rispetto al Consiglio: di presentarci una proposta di
aggiornamento e di poter valutare insieme l'impatto che ha avuto la
media stabilita in precedenza, ed eventualmente andare a ritoccare
- nelle modalità che saranno ritenute più opportune - i parametri
per quanto riguarda il periodo futuro. Grazie.
Presidente
- La parola all'Assessore al territorio e
ambiente, Zublena Manuela.
Zublena (UV)
- Grazie Presidente. Sicuramente il tema
posto all'attenzione attraverso questa mozione è sempre al centro
delle attività dell'Assessorato, in particolare per quanto riguarda
un puntuale monitoraggio non solo in termini numerici del flusso di
traffico, ma anche e soprattutto sugli impatti che questi volumi
hanno sull'ambiente e, conseguentemente, sulla salute delle
persone.
In applicazione della legge del '94 questo Consiglio regionale
tre anni fa aveva stabilito una soglia di traffico medio
giornaliero da non superare in attraversamento dei trafori del
Monte Bianco e del Gran San Bernardo. La fissazione di questa
soglia è stata fatta previa un'attenta valutazione, sulla base sia
di conoscenze tecniche che di conoscenze scientifiche, ma anche di
informazioni derivanti da specifiche attività di monitoraggio dei
flussi di traffico e soprattutto degli impatti ambientali.
Qual è stata l'evoluzione del traffico in questi anni? I dati
evidenziano come dalla riapertura del traforo del Monte Bianco -
l'attenzione è principalmente orientata su quel collegamento - il
traffico pesante si è attestato su livelli inferiori a quelli prima
dell'incidente. In particolare negli ultimi due anni, 2009 e 2010,
il traffico giornaliero medio è stato inferiore alla soglia dei
1.600 mezzi definiti con la delibera; nel 2009 sono stati 1.420 in
termini di TGM e nel 2010 c'è stato un aumento attorno al 10
percento, che però porta il numero a 1.566, e quindi inferiore alla
soglia stabilita. Anche attraverso il Gran San Bernardo la
situazione è molto confortante rispetto al limite, che negli ultimi
anni è sempre stato rispettato. Al di là del constatare che il
numero è inferiore alla soglia stabilita, per cui non parrebbero
esserci motivi per riconsiderare queste soglie, voglio ricordare
come il numero di 1.600 era stato definito in una forbice piuttosto
ampia, con un quantitativo piuttosto cautelativo come approccio: in
particolare, si era considerato con grande attenzione che le
emissioni inquinanti dei veicoli pesanti in transito internazionale
fossero compatibili con tutti i criteri di tutela della salute
della popolazione e dell'ambiente.
Negli ultimi tre anni, dai dati forniti dal GEIE Mont Blanc,
emerge che la qualità e l'efficienza dei veicoli a motore termico è
notevolmente migliorata, soprattutto in termini di contenimento dei
consumi e, conseguentemente, di emissioni in atmosfera. Con
riferimento alla nota classificazione europea Euro 0, 1 e 2 e fino
all'ultima generazione Euro 5, si è assistito ad un notevole cambio
dei veicoli in circolazione. Va detto che gli autotrasportatori,
per ragioni di affidabilità, di efficienza dei mezzi e di sicurezza
sugli itinerari internazionali a lunga percorrenza, hanno rinnovato
molto il parco veicoli e utilizzano oggi mezzi molto meno
inquinanti. Nel 2010 i veicoli Euro 4 ed Euro 5 sono diventati il
57 percento della flotta circolata attraverso il traforo del Monte
Bianco, sostituendo gli Euro 3 che si sono dimezzati; quindi c'è
una flotta molto più performante dal punto di vista ambientale.
Guardando poi gli effetti sulla qualità dell'aria, anche in sede di
Comitato mezzi pesanti sono stati non solo puntualmente analizzati
tutti i vari dati, ma è stato anche richiesto di approfondire
maggiormente le misure, cosa che è stata fatta. Nella stazione di
qualità dell'aria, in particolare di Entrèves, nell'ultimo anno è
stato adottato un sistema di misure delle cosiddette "nanopolveri";
nello specifico viene misurato un indicatore considerato
particolarmente critico della famiglia di quei composti per i suoi
effetti sulla salute delle persone. Voglio anche ricordare che la
stazione di Entrèves, collocata non casualmente a bordo strada, è
in una posizione tale di
worst case
, cioè evidenzia la
situazione più critica dal punto di vista della qualità dell'aria.
Questo per dire che chiaramente la popolazione esposta è molto più
lontana rispetto a quella sede; volutamente si è scelta una
postazione in modo da poter evidenziare la situazione più
critica.
I dati ottenuti - che peraltro sono disponibili sul sito
Internet ad eccezione dell'indicatore dei policiclici aromatici -,
rispettano tutti i limiti normativi, sicuramente per le polveri,
che sono molto inferiori, ma anche per gli ossidi di azoto; voglio
sottolineare come per il nano-inquinante il benzoapirene, fra gli
inquinanti più considerati, si è rilevato un valore medio annuo di
0,04 nanogrammi al metro cubo contro un limite di 1 nanogrammo al
metro cubo; quindi il dato è estremamente confortante.
Noi riteniamo che, alla luce di queste considerazioni, ma
soprattutto dei dati relativi al parco mezzi circolante e degli
effetti sulla qualità dell'aria, ad oggi non ci siano motivi né di
urgenza, né ragioni tecniche per procedere ad una revisione di
questa soglia, perché riteniamo che questa oggi sia adeguata a
tutelare sia l'ambiente, sia la salute delle persone, tenendo conto
che l'attenzione su questo tema è sempre alta, e non solo facendo
riferimento alla situazione più evidente e critica del Monte
Bianco, ma anche su tutto l'asse in attraversamento della regione.
Per questo motivo chiediamo di ritirare la mozione oppure saremo
contrari al suo accoglimento.
Presidente
- La parola al Consigliere Donzel.
Donzel (PD)
- Non entro nel merito del ritiro o
quant'altro, perché questo spetta ai firmatari della mozione.
Nel merito però vorrei far rilevare che un argomento come
questo, al di là che uno possa eccepire all'impostazione che viene
data dalla forza di minoranza, è un argomento di assoluta attualità
ed estremamente complesso, come si vede della risposta articolata
che ha dato l'Assessore. Liquidare in una battuta di ritiro di
mozione un argomento così circostanziato, in cui sono stati
presentati dati che andrebbero approfonditi, a mio avviso sarebbe
un peccato! Fermo restando che la Giunta può argomentare che nulla
c'è da cambiare, questo "nulla c'è da cambiare" non può essere
argomentato in due battute di fine di un Consiglio regionale e
liquidato così! Meriterebbe un passaggio in commissione, una
riflessione condivisa da tutto il Consiglio dove questi elementi
non siano buttati via con una battuta.
Vorrei far capire che se i colleghi di ALPE manterranno questa
mozione, noi la voteremo, ma non nel senso delle date qui poste, 60
giorni, eccetera, bensì nel senso di dire: un argomento così non
merita di essere discusso in una commissione consiliare,
approfondito, valutato proprio alla luce della risposta articolata
dell'Assessore? Mi sento di dire che condivido l'impostazione della
mozione; di un argomento così importante come l'ambiente
parliamone! Se poi la maggioranza ritiene che nulla vada cambiato
lo valuteremo con un confronto maggiore, non con una procedura così
sbrigativa in Consiglio regionale.
Quindi il nostro eventuale - perché sentiremo cosa diranno i
colleghi dell'ALPE - voto favorevole va nello spirito di dire:
confrontiamoci, Assessore, con dei dati in commissione. Grazie.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Il tema che è stato affrontato ha due caratterizzazioni
specifiche: una ambientale e una di sicurezza. Quella ambientale,
che credo fosse riferita al numero di TIR autorizzabili con
riferimento alla legge n. 20 ed alla sua applicazione con
l'articolo 6, aveva come connotati principali quelli legati
all'ambiente. Poi c'è il dato collegato alla sicurezza, perché qui
sono stati ricordati gli incidenti, l'ultimo in particolare che ha
avuto l'impatto nefasto che conosciamo e che credo sia ancora nella
memoria di tutti: questo ha fatto scattare una serie di meccanismi
strettamente collegati anche con il numero di transiti
previsti.
Per quanto riguarda lo spirito della mozione, su questo tema si
sta già lavorando. Quello che è impossibile è immaginare che entro
60 giorni si arrivi a una decisione. Se il tema è riferibile entro
la fine dell'anno, perché ci sono dei tempi di valutazione, anche
se si diceva due anni...però poi nella valutazione, a parte il
riferimento che è stato ricordato, che i numeri sono al di sotto,
quindi non ci sono urgenze che portino a dire di adeguarli...però è
corretto che ci sia una valutazione che tenga conto di una serie di
parametri che possono essere oggetto di valutazione generale. Sotto
questo profilo, se il discorso è di presentare un documento entro
la fine dell'anno...credo che con questi tempi questo sia il senso
in cui si voleva andare; se resta 60 giorni, il discorso non è
possibile, ed è la ragione per cui si chiedeva di ritirare, non per
dire che non vogliamo fare nulla. In questo senso credo che sarebbe
scorretto parlare di un problema così importante in aula senza dare
un seguito al discorso che è stato fatto e argomentato; quindi in
questi termini, se il collega Louvin vuole ritirare la mozione con
il nostro impegno di portare entro la fine dell'anno, o modificarla
dicendo entro la fine dell'anno...per noi entrambe le cose possono
andare bene, basta che ci sia un riferimento che dia il tempo
necessario per approfondire queste tematiche.
Presidente
- La parola al Consigliere Louvin.
Louvin (ALPE)
- Grazie Presidente. L'intervento del
Presidente ha riposizionato un poco l'interlocuzione su dei binari
che sono di buon senso.
Abbiamo presentato - lo avrà notato la Giunta insieme agli altri
colleghi - un'iniziativa che non ha il sapore di sottolineatura di
effetti drammatici o di negatività riscontrate. È un richiamo ad un
obbligo di legge che ci siamo dati in questo Consiglio, di un
aggiornamento biennale; abbiamo rilevato che l'aggiornamento non
c'è stato e possiamo anche comprendere le motivazioni tecniche
legate a procedure di monitoraggio che possono avere più lunghe
necessità temporali.
Peraltro devo riscontrare che dall'inizio della legislatura
questo tema non è mai stato affrontato nelle commissioni, non c'è
mai stato un punto di informazione ai consiglieri; da 11 mesi non
c'era notizia di un'azione da parte del comitato dei TIR, quindi
questo silenzio, per quanto siano rassicuranti le notizie date dai
banchi della Giunta in questo momento, non è un silenzio normale in
una comunità che deve avere informazione e deve sentire la presenza
di tutte le istituzioni regionali, oltre che delle Forze
dell'ordine, delle società incaricate, delle associazioni
ambientaliste su questo tema. Quindi riportiamo giustamente il
treno sui binari corretti.
Siamo d'accordo se i tempi sono più lunghi per necessità
lavorative ed istruttorie di questo atto, ma questo atto va fatto.
Potrà anche riportare esattamente poi l'ago sulla stessa posizione
in cui era prima; noi, infatti - penso che lo si sia notato -,
abbiamo parlato di "eventuale aggiornamento della media", potrà
anche essere deciso in questo Consiglio che non si proceda ad
aggiornamento, ma è assolutamente necessario che questo sia fatto.
Presidente, non siamo a negoziare il tempo, sei mesi, quello che è,
per andare verso la fine dell'anno, un tempo ragionevole...entro la
fine del 2011 con un impegno da parte dell'Assessore; a me risulta
che il comitato sia un po' in sofferenza e chieda la sua
convocazione. Sono adempimenti che non sempre sono entusiasmanti,
Assessore Zublena, ma ogni tanto la pillolina la prendiamo tutti...
Cortesemente, riporti sul tavolo del comitato: con la modifica
suggerita dal Presidente della Regione, cioè entro il 2011 di
portare in aula questo atto deliberativo che può riconfermare,
abbassare, alzare le soglie...non siamo in grado di pronunciarci.
Giustamente il collega Donzel dice che non abbiamo possibilità di
parlare in assenza di un'istruttoria adeguata, di informazioni
puntuali e condivise.
Quindi con questa modificazione, se la Giunta è disponibile, a
noi sta bene che venga modificato in questo senso l'atto proposto e
la mozione rimane con questa integrazione. Grazie.
Presidente
- Colleghi, su proposta del Presidente della
Regione, la mozione viene così modificata nella parte dispositiva:
"Impegna la Giunta regionale a presentare, entro la fine del
2011, al Consiglio regionale una proposta in ordine all'eventuale
aggiornamento della media massima giornaliera di veicoli adibiti al
trasporto di merci di massa complessiva superiore a 7,5 tonnellate,
autorizzata al transito in entrata ed uscita attraverso il traforo
del Monte Bianco e il traforo del Gran San Bernardo"
.
Pongo in votazione la mozione nel testo così emendato:
Mozione
Il Consiglio regionale della Valle d'Aosta/Vallée
d'Aoste
Appreso che nel corso dell'anno 2010 si sarebbe registrato da
parte della società GEIE-TMB che gestisce il Traforo del Monte
Bianco un consistente aumento dei ricavi da pedaggio, pari al 14%
(+13,6 milioni di euro), rispetto al 2009;
Constatato che i dati resi noti riferiscono tra l'altro di un
aumento del traffico pesante, che da solo avrebbe generato maggiori
introiti per 9,2 milioni di euro;
Ricordando le disposizioni per il contenimento progressivo
dei flussi di traffico esplicitate dall'art. della L.R. 20 del
1994, secondo cui "Sulla base delle conoscenze tecniche e
scientifiche disponibili allo stato e delle informazioni derivate
dalle iniziative di monitoraggio, studio e controllo disposte ai
sensi dell'articolo 3, il Consiglio regionale definisce, ogni due
anni, su proposta della Giunta regionale, la media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il traforo del Monte Bianco e il
traforo del Gran San Bernardo, in modo distinto, in quanto
compatibile con le esigenze di salvaguardia della sicurezza della
circolazione, di tutela della salute della popolazione e
dell'ambiente";
Dato atto che l'ultima deliberazione consiliare contenente la
definizione delle medie massime giornaliere di transito risale ad
oltre tre anni or sono, ossia al 21 febbraio 2008;
Impegna
la Giunta regionale a presentare entro la fine del 2011 al
Consiglio regionale una proposta in ordine all'eventuale
aggiornamento della media massima giornaliera di veicoli adibiti al
trasporto di merci di massa complessiva superiore a 7,5 tonnellate,
autorizzata al transito in entrata ed uscita attraverso il traforo
del Monte Bianco e il traforo del Gran San Bernardo.
Consiglieri presenti, votanti e favorevoli: 30
Il Consiglio approva all'unanimità.
Presidente
- Con questa votazione abbiamo concluso i
nostri lavori. Il Consiglio è terminato.
La séance est levée.
---
La réunion se termine à dix heures et trente et une
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK