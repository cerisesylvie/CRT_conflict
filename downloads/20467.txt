Consiglio Regionale della Valle d'Aosta - Oggetto del Consiglio n. 477 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 477 del 24 marzo 2004 - Resoconto
OGGETTO N. 477/XII - Programma di controllo numerico dei
cinghiali presenti nella Regione. (Interrogazione)
Interrogazione
Richiamato il contenuto della deliberazione n. 211 del
2/2/2004 della Giunta regionale, avente per oggetto l'approvazione
del programma di controllo numerico della specie cinghiale presente
in Valle, per il periodo febbraio 2004-gennaio 2005;
Letta la lettera-circolare datata 6/2/2004 inviata dal
Direttore del Corpo Forestale ai Comandanti delle Stazioni
forestali e al Comitato per la gestione venatoria, con la quale si
forniscono precisazioni circa l'applicazione della citata
deliberazione della Giunta;
Rilevate alcune significative contraddizioni fra la decisione
del governo regionale e la lettera del Direttore del Corpo
Forestale, che interpreta estensivamente l'atto deliberativo del
Governo;
Ritenuto opportuno ottenere un approfondimento sul
tema;
il sottoscritto Consigliere regionale
Interroga
L'Assessore competente per sapere:
1) se ritiene opportuno che i privati (proprietari e
conduttori dei fondi, muniti di porto d'armi) possano sparare ai
cinghiali senza preventivamente avvisare i responsabili del Corpo
forestale;
2) se non teme che tale indicazione possa essere illegittima
e possa incentivare il bracconaggio, finendo con l'eludere la
possibilità di controllo;
3) quale giudizio dà su di una lettera-circolare
interpretativa che estende, in più punti, il contenuto delle
determinazioni assunte dalla Giunta.
F.to: Curtaz
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - La circolare citata dal Consigliere Curtaz, a
mio parere, non estende minimamente il contenuto delle
determinazioni assunte dalla Giunta regionale, anzi, in alcuni
punti la interpreta in maniera puntuale e, direi, quasi
restrittiva; la stessa, infatti, non fa altro che chiarire i
concetti e le indicazioni della deliberazione. Nel caso specifico,
il deliberato al punto 4, dopo aver detto che le catture e gli
abbattimenti sono di norma organizzati dalle stazioni forestali con
il coordinamento dell'Ufficio per la fauna selvatica della
Direzione flora, fauna, caccia e pesca, specifica, al punto 7, che
nel caso di presenza di cinghiali all'interno dei loro fondi, i
proprietari e i conduttori in possesso del porto d'armi per
l'esercizio venatorio possono operare abbattimenti individuali,
dandone immediata comunicazione alla stazione forestale competente
giurisdizionalmente.
L'intenzione dell'Amministrazione regionale, largamente
condivisa dall'Associazione degli agricoltori, è quella di
consentire ai proprietari e ai conduttori l'abbattimento immediato
dei cinghiali sorpresi sui propri fondi, dandone successiva
comunicazione nell'immediatezza del fatto alla stazione forestale
competente, in deroga alla disposizione generale, valida per tutti
gli altri casi, che prevede che ogni uscita ed ogni appostamento
siano prima concordati con la stazione forestale competente. In
effetti, a pagina 2 della circolare si dice:
"I proprietari e i
conduttori muniti di porto d'armi per uso caccia, nel caso in cui
riscontrino la presenza di cinghiali all'interno dei propri fondi,
sono autorizzati ad effettuarne contestualmente l'abbattimento,
dandone successiva ed immediata comunicazione alla stazione
forestale competente per territorio. Tale disposizione è da
riferirsi a una situazione casuale e contingente: la presenza
dell'animale sui fondi di proprietà e la possibilità di provvedere
nell'immediato al suo abbattimento. Essa non consente
l'effettuazione in forma autonoma di appostamenti finalizzati al
prelievo di cinghiali".
Qui ci sono una serie di condizioni che si sovrappongono: la
casualità, assolutamente, la presenza sui propri fondi, e questo di
fatto permette una deroga all'impostazione generale, quella che
tutte le uscite devono essere organizzate dalla stazione forestale.
Questo aspetto è stato lungamente dibattuto; noi riteniamo che sarà
una situazione residuale, però oggetto di scontri, non so se
definirli "ideologici" quasi fra agricoltori e cacciatori e le
stazioni forestali come terzo incomodo, stazioni forestali accusate
dai proprietari dei terreni di intervenire con troppo ritardo
rispetto alla segnalazione del cinghiale. È di tutta evidenza che è
impossibile ipotizzare l'intervento della stazione forestale sulla
sorta di un servizio di emergenza nel momento in cui si presenta un
cinghiale sul proprio fondo.
Abbiamo trovato questa soluzione, che sarà una soluzione
residuale, per eliminare "alibi" da entrambe le parti. Abbiamo
comunque detto - considerato che ormai tutti sono dotati di
cellulari e di sistemi di comunicazioni rapide - che devono
avvisare contestualmente la Forestale ad abbattimento avvenuto, per
far sì che tutte le operazioni conseguenti vengano gestite dalla
stazione forestale. In questo caso si permette al proprietario di
tenere il cinghiale abbattuto.
Noi consideriamo questa situazione sperimentale; tutta la
deliberazione in sé ha una valenza di un certo livello, perché
cerca di focalizzare tutte le problematiche legate alla cattura del
cinghiale. Tra l'altro, abbiamo anche chiesto ai consorzi di
miglioramento fondiario la disponibilità a gestire le gabbie per la
cattura dei cinghiali stessi; abbiamo istituito una "task force"
della Forestale di tiratori scelti, per intervenire ovunque e
comunque; abbiamo fatto sì che si mediasse tra le situazioni dei
cacciatori, le situazioni degli agricoltori e le giuste posizioni
delle stazioni forestali, che hanno comunque in capo a loro la
gestione del territorio, per evitare che vi siano problemi di
sovrapposizione di cacciatori. Riteniamo che con il buon senso e
con la buona volontà da parte di tutti, senza contrapposizioni di
sorta, la situazione possa essere tranquillamente gestita.
Ci siamo confrontati su questi aspetti con la Regione Piemonte,
perché - essendo confinante - le politiche che questa regione attua
rispetto a tale problema sono altrettanto importanti per quanto
riguarda la Valle d'Aosta e devo dire che, da questo punto di
vista, a livello italiano, le modalità di cattura sono le più
svariate.
Abbiamo la fortuna di avere un Corpo forestale valdostano, cosa
che il Piemonte per esempio non ha, in quanto il Corpo forestale
dello Stato non ha alcuna competenza in materia, e sono in una
situazione quasi di "deregulation"; da noi il Corpo forestale è al
centro del sistema e tale vogliamo che rimanga, soprattutto in
questo settore. L'argomento è aperto; ne parleremo anche in una
prossima interrogazione rispetto al problema dei cervi, che è
analogo a quello dei cinghiali.
Non riteniamo che vi siano delle sovrapposizioni e delle
interpretazioni estensive della circolare. Ripeto, si tratta di
gestire al meglio tale situazione. In queste settimane gli uffici
hanno organizzato una riunione in bassa Valle; ne faranno altre
alla presenza contestuale del Corpo forestale, dei cacciatori e
degli agricoltori, per meglio spiegare le modalità
dell'applicazione della deliberazione e della circolare.
Président - La parole au Conseiller Curtaz.
Curtaz (Arc-VA) - Prendo atto delle risposte fornitemi
dall'Assessore, anche se non mi hanno convinto, soprattutto per
quanto riguarda il punto centrale della nostra iniziativa.
Cosa prevede questa circolare? A dire il vero la deliberazione
della Giunta è molto più generica su questo punto, non scende nel
particolare. In sostanza, prevede che se un proprietario, munito di
porto d'armi, si imbattesse in un cinghiale su una sua proprietà,
potrebbe sparargli; poi, successivamente, dovrebbe avvisare il
Corpo forestale! Non si può non vedere come questo principio apra
uno spiraglio a ogni sorta di abuso, perché fa venir meno la
possibilità di un controllo effettivo; infatti una segnalazione
successiva è, per definizione, una segnalazione che non è
suscettibile di controllo, il controllo è possibile solo
presupponendo l'onestà di chi abbatte il cinghiale: questa è la
realtà! Si apre quindi la via a un piccolo bracconaggio, in tal
modo possibile!
Come giustamente ha detto l'Assessore, oggi quasi tutte le
persone - tranne il sottoscritto - sono munite di telefono
cellulare, quindi in questa circolare era, fra l'altro,
assolutamente possibile dire che chiunque si trovasse in quella
situazione, avvisasse telefonicamente, preventivamente, la stazione
forestale, non successivamente…
(interruzione dell'Assessore Vicquéry, fuori
microfono)
… non credo che in 10 secondi
possano… oppure non è più l'incontro
casuale, perché qui si fa riferimento a una situazione casuale! Si
presuppone allora - ed è quello il sospetto che avanzo - che vi sia
già, attraverso questo sistema, un modo preordinato per fare della
caccia al di fuori delle regole: questa circolare lo consente!
Invito la Giunta a riflettere su tale punto, perché oggi, con un
telefono cellulare, in 10 secondi si avvisa una stazione forestale
e poi si spara al cinghiale… se questo
diverte ed è consentito divertirsi ammazzando gli animali, che ci
si diverta…
(nuova interruzione dell'Assessore Vicquéry, fuori
microfono)
… visto che devono essere degli
agricoltori muniti di porto d'armi, significa che sono degli
agricoltori-cacciatori, perché non siamo nel "Far West", quindi non
conosco degli agricoltori che, se non sono cacciatori, hanno il
porto d'armi nella situazione valdostana!
Questo è tanto vero, su questo binomio "proliferazione dei
cinghiali" uguale a "pacchia per i cacciatori", che la stessa
vostra deliberazione - secondo me, opportunamente - prevede
sanzioni ulteriori nei confronti di chi venga pescato a ripopolare
i cinghiali, e normalmente non sono le persone aventi delle riserve
sulla caccia, ma sono proprio quelle che su questo fenomeno "ci
marciano", perché in quel modo possono estendere il periodo della
caccia praticamente tutto l'anno!
Credo che una riflessione su tale problematica vada fatta,
perché mi sembra si vada in una direzione opposta a quella che,
peraltro, è l'attenzione dell'opinione pubblica! Non ho alcun
pregiudizio ideologico sulla caccia, anche se non capisco la gente
che si diverte a sparare agli animali, non la capisco! Vi sono
tante altre cose peggiori nella nostra
società… io ho altre passioni: ad
esempio, sono tifoso del "Torino"… è
anche peggio che essere cacciatore in certi momenti, quindi non ne
faccio una questione ideologica! Le regole vanno però rispettate e
non bisogna che ve ne siano alcune che avvantaggiano i furbi a
scapito degli onesti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK