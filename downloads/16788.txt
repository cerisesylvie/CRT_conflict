Consiglio Regionale della Valle d'Aosta - Oggetto del Consiglio n. 84 del 23 settembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Flora e fauna
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 84 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 84/XI Problematiche inerenti i casi di
cheratocongiuntivite che ha colpito i camosci nell'Oasi "La Granda"
e zone adiacenti. (Interpellanza)
Interpellanza Visto il decreto dell'Assessore all'Assessore
all'agricoltura e risorse naturali n. 9 del 27 luglio 1998 per
l'abbattimento e la distruzione da parte del personale del Corpo
Forestale Valdostano dei camosci che presentano sintomi di cecità
da cheratocongiuntivite all'interno dell'oasi "La Granda" e nelle
zone strettamente adiacenti.
Richiamata la legge regionale n. 64 del 1994;
Saputo che già dei primi mesi dell'anno sono pervenute
all'Amministrazione delle segnalazioni di probabili casi di
cheratocongiuntivite;
Visto il notevole danno economico e faunistico derivante da tale
situazione;
Rilevato che gli interventi sono effettuati solo dal personale
del Corpo forestale senza l'ausilio di cacciatori esperti;
I sottoscritti Consiglieri regionali
Interpellano
La Giunta regionale per conoscere:
Quali sono state le cause che hanno determinato tale grave
situazione e la scarsa tempestività nell'affrontarla sin dall'
inizio;
Quali sono state le motivazioni nell'utilizzare solo il
personale del Corpo Forestale Valdostano e quali i costi
complessivi diretti ed indiretti che l'Amministrazione ha e dovrà
sostenere;
Se tale malattia sia da considerarsi infettiva e contagiosa;
Come intende procedere per evitare l'ulteriore evolversi di tale
malattia nell'Oasi di Protezione della Fauna "La Granda" e per
ridurre al minimo il rischio di tale fenomeno nelle altre OASI
regionali.
F.to: Viérin M. - Comé
Président La parole au Vice-président Viérin Marco.
Viérin M. (Aut) Questa è una vicenda incresciosa che ci deve far
riflettere su come andare a gestire il nostro patrimonio. Su questo
preciso argomento abbiamo presentato anche una mozione quindi
avremo occasione nel corso del dibattito su quella mozione di
affrontare il tema più specifico o meglio quello che si dovrebbe o
non si dovrebbe fare.
Per quanto riguarda invece quello che è successo a "La Granda"
vogliamo sapere alcune cose visto che ci pare che ci sia stato del
grave ritardo per iniziare a far fronte a questa situazione.
Ci risulta che già all'inizio dell'anno ci siano state delle
segnalazioni da parte di persone di Valtournenche e di Valpelline
in merito ad alcuni casi di cheratocongiuntivite nella riserva
invece abbiamo notato, in base ai dati in nostro possesso, che i
servizi dell'Assessorato hanno iniziato ad occuparsi di questo solo
verso luglio.
Chiediamo anche quali costi si sono già sostenuti da parte
dell'Amministrazione sia in termini diretti che indiretti.
Si chiede soprattutto come si intende procedere per evitare il
verificarsi di casi analoghi in altre oasi che sono più di trenta
sul territorio valdostano. Aspetto queste delucidazioni per fare
ulteriori considerazioni.
Président La parole à l'Assesseur à l'agriculture et aux
ressources naturelles, Perrin.
Perrin (UV) L'interpellanza chiede quali siano le cause che
hanno provocato l'insorgere di quest'infezione. Diciamo che le
cause sono diverse e non documentabili, alcuni le fanno risalire ad
un inverno particolarmente scarso di precipitazioni e con
temperature particolarmente alte soprattutto nel mese di febbraio
che è l'inizio - se vogliamo - dell'infezione. Questa è comunque
una malattia endemica, una malattia ricorrente nei camosci, infatti
in patois la si chiama la "maladie du tsamos", la malattia con
l'emme maiuscola così come l'afta era la malattia per i bovini.
L'acuirsi dell'infezione è dovuta senz'altro al proseguimento
dell'estate asciutta e secca con particolare luminosità.
Per quanto riguarda il discorso della concentrazione degli
animali, questa non sembra essere una causa dell'insorgere della
malattia, ma piuttosto una causa della diffusione della malattia
una volta che questa si è verificata. Chiaramente un aumento della
presenza degli animali nelle oasi, dovuta in parte all'abbandono di
alcuni alpeggi, ha fatto concentrare soprattutto nella zona di
Montagnayes la popolazione dei camosci. È comunque verificato,
anche con i controlli del Corpo Forestale, che i camosci si muovono
molto velocemente, non sono statici in una determinata zona; quindi
le cause sono solo supposte, non certe.
Per quanto riguarda il preteso ritardo, sono stati segnalati
alcuni casi ad aprile - segnalazioni che sono state anche
verbalizzate da guardie forestali insieme ai cacciatori - ma sono
rimasti casi isolati, mentre l'esplosione della malattia è avvenuta
nel mese di luglio. E qui vi assicuro che per quanto mi riguarda ho
dovuto fare un corso accelerato di fauna selvatica. Tutto il
preallarme è terminato con il decreto di prelievo che è stato
firmato da me il 27 luglio.
Questi sono stati prelievi di natura strettamente sanitaria, non
venatoria, effettuati sotto stretto controllo sanitario dell'USL e
dell'Istituto zooprofilattico. Si è proceduto all'abbattimento di
animali al quarto e al quinto stadio della malattia, cioè
irrecuperabili; animali che, a causa della cecità, erano in
pericolo, infatti il principio del prelievo è soprattutto quello di
evitare sofferenze agli animali. Questo fa parte della filosofia,
sia del cacciatore che del contadino, secondo cui l'animale che non
si può più curare deve essere abbattuto per evitargli delle inutili
sofferenze.
Questi prelievi avevano inoltre lo scopo di diminuire i rischi
di contagio e quindi di ulteriore diffusione della malattia.
Perché sono intervenuti solo i forestali e non i cacciatori?
Innanzitutto perché si tratta di prelievi sanitari e non venatori;
si è trattato fra l'altro di operazioni molto delicate che
necessitavano di un coordinamento molto ben controllato; al massimo
i cacciatori potrebbero intervenire in seguito, per il controllo,
dopo la prima fase, definita sanitaria.
In quanto alla natura dei costi, sono tutti costi indiretti,
cioè si ricorre a personale regionale o dell'USL e all'utilizzo
dell'elicottero convenzionato, quindi non ci sono spese al di fuori
dei costi indiretti.
La cheratocongiuntivite necessita ancora di studi e di
approfondimenti per essere meglio conosciuta e combattuta perché
non c'è ancora una grossa conoscenza delle cause che provocano tale
malattia. Vi leggo la definizione che mi è stata data da parte
degli esperti sanitari: "La cheratocongiuntivite del camoscio è una
malattia infettiva contagiosa che compare in animali di qualsiasi
età e che si manifesta con una congiuntivite spesso bilaterale che
può portare a cecità più o meno completa. L'agente patogeno, pur
manifestandosi con una sintomatologia simile, non è quello
responsabile della cheratocongiuntivite dei bovini - pertanto,
visto l'allarme che era scattato a un certo punto per la
possibilità di infezioni, diciamo che questa patologia non può
essere trasmessa ai bovini, mentre ha delle analogie con quella che
a volte affligge gli ovini e i caprini -. Alla luce delle nostre
conoscenze non è possibile individuare l'origine della malattia". A
tale scopo però l'Ufficio per la fauna selvatica sta avviando uno
studio sulla cheratocongiuntivite con la collaborazione
dell'Istituto zooprofilattico sperimentale della Valle d'Aosta e
dell'Università di Berna, all'avanguardia come mezzi ed
esperienza.
Questa è stata un'occasione per fare prelievi nelle diverse fasi
della malattia, da cui si potranno trarre elementi per a uno studio
approfondito delle possibilità di curare la malattia.
In questo momento la situazione è assolutamente sotto controllo.
Si sono chiaramente monitorate tutte le altre zone dove si sono
verificati alcuni casi sporadici che però rientrano assolutamente
nella norma e abbiamo chiesto anche al Parco Nazionale del Gran
Paradiso - e qui forse manca un po' di collaborazione, manca anche
comunicazione di dati - se ci fossero stati dei casi simili sul
loro territorio.
Dalle notizie ufficiose non sembra si sia verificato niente di
grave; notizie ufficiali purtroppo non ne abbiamo perché non ci
sono stati comunicati i dati.
Siamo ormai in procinto di andare a discutere il piano
faunistico venatorio, l'argomento potrà essere ripreso anche in
sede di esame della mozione che dovrebbe cambiare la filosofia
della caccia e quindi anche l'approccio a questo problema. C'è una
bozza di proposta di questo piano che sarà discussa con il Comitato
venatorio, appena rinnovato, e con la Consulta faunistica, nei
quali sono rappresentate tutte le categorie, dai cacciatori agli
agricoltori, alle associazioni protezionistiche in modo da avere un
quadro completo delle diverse posizioni nei riguardi della
caccia.
Il piano faunistico dovrà dare delle linee più precise, dovrà
legare il cacciatore al territorio, dovrà anche ovviare alla
filosofia delle oasi, dove si riscontra la maggiore concentrazione
di animali; le oasi avevano da una parte un senso di protezione e
dall'altra lo scopo di fornire animali nelle zone libere dal punto
di vista venatorio, quindi il prelievo in quelle che sono oggi le
oasi sarà regolamentato con il piano faunistico venatorio.
La filosofia prescelta è di avere una distribuzione più equa
degli animali sul territorio, prima di tutto per la loro salute e
poi per arrivare ad una caccia di selezione che è diversa dalla
caccia in battuta libera come è stata praticata fino ad oggi.
Diciamo che, per quanto riguarda la cheratocongiuntivite, la
situazione è assolutamente sotto controllo, mentre su tutta la
materia caccia si discuterà in occasione del' esame del piano
faunistico venatorio e della sua approvazione in seno a questo
Consiglio.
Président La parole au Vice-président Viérin Marco.
Viérin M. (Aut) Sostanzialmente l'Assessore ha risposto alle
quattro domande che abbiamo posto, ha anche confermato che
segnalazioni erano arrivate già ad inizio primavera, ma che il
tutto è stato attuato nel mese di luglio quindi una conferma, se
vogliamo, del ritardo c'è stata.
Per quello che riguarda le cause, qui l'Assessore ha risposto
che c'è ancora una grossa confusione su quelle che possono essere
le cause che sono all'origine della congiuntivite e che la fanno
proliferare, che la rendono così devastatrice quando si presenta in
alcune zone della nostra Regione.
Ho fatto anch'io, come l'Assessore, delle ricerche su queste
cause e se l'Assessore ha ribadito che queste possono derivare da
un inverno e da un'estate secca, da un clima con alte temperature e
quindi dalla polverosità e dalla troppa luce ne ha certamente
dimenticate altre. Già nelle premesse della mozione che discuteremo
alla fine dei lavori ho riportato le cause che l'Assessore
ricordava poc'anzi, ovvero la stagione siccitosa, la polverosità e
la luce, ma ho aggiunto altre cause che gli esperti condividono, ma
che l'Assessore non ha citato. So che non le ha citate per un
discorso di diversità di ruoli, ma è qui che si concentrerà il
dibattito sulla mozione che abbiamo presentato.
Questa malattia non è né un battere, ma non è neanche un virus,
la si chiama microplasma ed è una cosa che sta "entre les deux". In
qualità di microplasma è legata fortemente a fattori predisponenti;
alcuni li abbiamo sentiti elencare dall'Assessore, altri non li
abbiamo sentiti o meglio l'Assessore se ne è tenuto alla larga per
evitare di cadere in contrasto sulla gestione faunistica in Valle
d'Aosta. È la troppa centrazione che crea l'indebolimento e la
debilitazione delle razze, cioè il cibo disponibile non è consono
alla presenza degli animali, e c'è il rischio della
consanguineità.
L'Assessore ha glissato su questi temi, ma non poteva glissare
completamente, infatti ha detto nelle premesse che nella "La
Granda" abbiamo alcuni problemi di grosse concentrazioni nelle zone
degli alpeggi abbandonati però, gli animali non creano problemi
perché si muovono. Quando si va nelle oasi, ognuno di noi può
constatare che si può andare a dieci metri o a cinque metri dai
camosci, senza che essi scappino; il problema della consanguineità
è proprio perché nessuno smuove più questi animali i quali, anziché
vivere nell'habitat naturale, vivono in un habitat che è tutto il
contrario del naturale perché in passato non vivevano così. Quindi
il discorso del sovrannumero presente in queste zone crea questo
grosso rischio.
L'Assessore ha detto che si sta avviando uno studio con
l'Università di Berna, ma in Valle d'Aosta si sono già verificate
situazioni di questo tipo, si possono ricordare altre riserve che
hanno vissuto questa situazione, e anche nel Parco nazionale del
Gran Paradiso ci sono stati circa 1000 capi morti. Quindi sono cose
che succedono o nelle oasi o nei parchi.
Un altro dato che prova quanto sto affermando emerge dai dati
che l'Assessorato ha a disposizione, mi riferisco al peso dei
giovani camosci, dai 15 ai 20 mesi; i camosci di quest'età che sono
nelle oasi pesano circa il 40 percento in meno dei camosci che sono
nelle zone libere, parliamo di 10-13 kg per i camosci delle riserve
e delle oasi e di 16-18 kg dei camosci presenti nel territorio
libero.
Questo è un dato che comprova il fatto che non ci siamo più,
cioè la gestione fatta in questa maniera con oltre 30 oasi sul
territorio valdostano pari a circa il 40 percento di territorio
valdostano occupato da zone vincolate quando la legge nazionale e
europea parla di un massimo del 20 percento, è anacronistico. Anche
perché ci insegnano altre nazioni che per anni hanno utilizzato
metodi diversi e non di vincolo completo come stiamo facendo noi
perché in questa maniera abbiamo solo costi, non abbiamo benefici
per le comunità locali sia a fini turistici che non, mentre
dobbiamo andare a raccogliere con l'elicottero 300 o 400 carcasse
quando queste cose succedono e portarle all'inceneritore o
bruciarle. E qui non concordo, Assessore, con il discorso di non
coinvolgere i cacciatori esperti; la Regione ha voluto spendere
soldi per fare i corsi e per avere i cacciatori esperti e in queste
situazioni che possono essere chiamati non vengono chiamati, ma
preferiamo reclutare tutto il personale della Forestale per andare
a sparare ai camosci che sono ammalati.
Lei ha detto, Assessore, che non si è potuto coinvolgere persone
che hanno usufruito di corsi organizzati a spese della Regione e
quindi che non si è potuto utilizzare il volontariato perché c'era
un discorso sanitario e bisognava utilizzare i forestali; va bene
che adesso i forestali sono guardie giurate, fanno di tutto o
meglio fanno di tutto ad eccezione di quello che dovrebbero fare.
Il Corpo forestale è stato istituito per alcune cose, sì, basta
andare a prendere la legge con cui si è istituito il Corpo
forestale e i Valdostani si stanno accorgendo di questo, ma il
Corpo forestale fa tutt'altro rispetto a quello per cui è stato
istituito. Sono due o tre anni che si dice che si deve rifare la
legge istitutiva del Corpo forestale e guarda caso non lo si fa
mai. È chiaro che qui non è colpa di chi è lavoratore dipendente
perché il lavoratore che dipende dalla Regione fa quello che gli si
dice di fare quindi, è una responsabilità
politico-amministrativa.
Non siamo d'accordo completamente, non dico totalmente, su
quelle che sono le motivazioni della presenza della
cheratocongiuntivite. E non siamo d'accordo sul metodo utilizzato
fino ad oggi proprio per i motivi che ho detto poc'anzi. Spero che
questa malattia sia rimasta nei confini dell'Oasi "La Granda" come
l'Assessore ha detto e lo ringrazio di quest'informazione, spero
che sia veritiera nei fatti.
Facendo un sunto, non sono del tutto soddisfatto perché mi
sembra che l'Assessore abbia dato delle risposte meramente
politiche e meno amministrative come invece ha fatto nella risposta
all'ultima interrogazione che ho presentato sul discorso della
siccità in agricoltura. Se in quella occasione mi sono dichiarato
abbastanza soddisfatto, qui devo dire che l'Assessore ha risposto
più in senso politico che amministrativo, forse avrebbe fatto
meglio ad ammettere che alcune cose non hanno funzionato a
dovere.
Avremo modo, come dicevo prima, di discutere di quest'argomento
in maniera molto più vivace alla fine dei lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK