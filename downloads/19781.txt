Consiglio Regionale della Valle d'Aosta - Oggetto del Consiglio n. 2962 del 22 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2962 del 22 gennaio 2003 - Resoconto
OGGETTO N. 2962/XI Mantenimento del servizio integrativo di bus
sulla linea Aosta-Chivasso. (Interrogazione)
Interrogazione Preso atto delle difficoltà di funzionamento del
servizio ferroviario nella tratta Aosta-Chivasso, riaperto il 21
dicembre u.s.;
Considerato che, anche dopo il primo periodo di eventuale
collaudo della linea, i treni hanno continuato a giungere in
ritardo con grave disagio per gli utenti;
Visto che per un certo periodo i treni sono stati integrati con
pulman sostitutivi, e che, essendo stato ormai ripristinato il
servizio ferroviario, parrebbe esserci la volontà di sospendere il
servizio integrativo, che invece è in grado di rispettare
maggiormente gli orari indicati;
Visto inoltre che in alcune stazioni, come a Verrès, gli utenti
devono servirsi del sottopasso, anche se i lavori non sono
conclusi, anche se mancano cartelli di informazione, anche se sono
sbagliati gli annunci del binario su cui è in arrivo il treno;
Ritenuto che tale situazione nelle stazioni ferroviarie possa
costituire un effettivo rischio per gli utenti in quanto non sono
garantite le misure minime della sicurezza;
la sottoscritta Consigliera regionale
Interroga
l'Assessore competente per sapere:
1) se, alla luce dei disservizi che continuano ad esserci,
considera utile il mantenimento del servizio integrativo di bus e
se si attiverà in tal senso con Trenitalia;
2) se è a conoscenza delle condizioni di non sicurezza presenti
in alcune stazioni della Valle e se ritiene opportuno verificare
con Trenitalia gli interventi da attivare.
F.to: Squarzino Secondina
Président
La parole à l'Assesseur au tourisme, aux
sports, au commerce et aux transports, Cerise.
Cerise (UV)
La situazione di disservizio che ha
caratterizzato il riavvio di collegamenti ferroviari sulla tratta
Chivasso-Aosta a partire dal 21 dicembre scorso, ha fatto oggetto
di vari richiami e di richieste, oltre che di accertamenti da parte
dell'Assessorato, richieste che sono state avanzate a "Trenitalia"
e a "Reti Ferroviarie Italiane", nonché di una specifica riunione
con i vertici regionali delle due società tenutasi il 17 gennaio
scorso. Da parte di entrambe le società è stata pienamente
riconosciuta la scadente qualità del servizio finora erogato, pur
facendo presente che una parte rilevante dei ritardi verificatisi
era da imputare ai rallentamenti sulla linea, imposti da "Reti
Ferroviarie Italiane" per inderogabili ragioni tecniche, connesse
alla necessità di assestamento dei binari.
La situazione è stata, d'altro canto, ulteriormente aggravata da
una serie di guasti a passaggi a livelli e alcuni apparati di
stazione: si tratta di guasti a cui la società sta cercando di
ovviare mediante un'intensificazione degli interventi manutentivi.
A far data dal 13 gennaio, gli accennati rallentamenti ad eccezione
di quelli previsti in corrispondenza dei ponti di nuova
costruzione, sono stati rimossi, per cui ci si sta avviando verso
una situazione di maggiore normalità. Il ritardo accumulato per
questi rallentamenti di per sé dovrebbe essere assorbito sul resto
della tratta.
Da parte delle ferrovie, a seguito della riunione del 17
gennaio, si è provveduto ad aggiungere un ulteriore materiale
rotabile agli otto che già operavano sulla linea, ottenendo di
ridurre i tempi di molte operazioni tecniche connesse alla
movimentazione dei treni, permettendo di recuperare più facilmente
eventuali ritardi. In questo frattempo "Trenitalia" ha assicurato
che continuerà a fare, sia pure in corrispondenza di oneri assai
elevati, bus di scorta per fronteggiare situazioni di criticità,
oltre a due servizi diretti Aosta-Chivasso ogni lunedì, per
garantire le coincidenze con i treni per Milano.
In occasione della riunione del 17 gennaio si è peraltro
convenuto di concentrare gli sforzi per migliorare in tempi certi
le condizioni della linea, intervenendo tanto sotto il profilo
dell'infrastruttura che dell'organizzazione, eventualmente anche
mediante una ritracciatura dei treni, cioè una ridefinizione e
un'ottimizzazione degli orari. Si tratta di una proposta che dovrà
essere fatta di intesa con la Regione, che consente di limitare gli
effetti "a cascata" conseguenti ai ritardi, anche minimi in alcuni
dei numerosissimi incroci di treni, resi necessari dalla linea a
binario unico. Questo detto, ribadisco che l'obiettivo è quello di
fare in modo che il treno funzioni, non i servizi sostitutivi,
altrimenti non ne veniamo fuori. È stato inoltre deciso di attivare
un tavolo di lavoro permanente fra Ferrovie e Amministrazione
regionale, con lo scopo di monitorare continuamente l'andamento
della circolazione e di affrontare tempestivamente le
problematiche, man mano che si presentano.
A questo riguardo voglio annunciare che ci sarà presto una
riunione fra tutte le parti interessate, quindi rappresentanze di
utenti, di sindacati, delle due società, per calendarizzare alcune
scelte e fare il punto della situazione, anche per quanto riguarda
il gradimento o meno del servizio, ma in un tavolo al quale sono
tutti presenti, altrimenti è facile il gioco della traslazione
delle responsabilità l'uno sull'altro. Su questo tavolo faremo
anche approfondimenti con le collaborazioni che abbiamo attivato
con delle società specializzate, con cui mettere a punto, in tempi
brevi, una serie di proposte di intervento strutturale ed
organizzativo, da esaminare con i rappresentanti delle
ferrovie.
Per quanto riguarda le condizioni di non sicurezza, credo che ci
siano state delle sensibilità eccessive. Abbiamo fatto anche degli
accertamenti come ufficio, peraltro li ho fatti direttamente io, e
per quanto riguarda le stazioni di Verrès, Châtillon e
Pont-Saint-Martin - ho anche una documentazione fotografica da
consegnare alla Consigliera - i relativi sottopassaggi sono stati
ultimati, per permettere il transito dei passeggeri, e rispettano,
sia pure con la necessità di fare alcuni interventi, le norme di
sicurezza e l'ultimazione di alcuni lavori di finitura, se ve ne
sono ancora in corso di esecuzione. D'altra parte non si può fare
diversamente.
Per quanto riguarda i cartelli informatori, ho avuto
assicurazione da parte di "Reti Ferroviarie Italiane" che entro il
mese di febbraio sarà attivata la posa in opera degli stessi nelle
stazioni aperte al servizio viaggiatori, in due fasi distinte: la
prima, relativa alle stazioni del tratto di linea
Aosta/Pont-Saint-Martin; la seconda, di quello successivo fino a
Montanaro.
Infine, per quanto riguarda il verificarsi di segnalazioni di
annunci dell'arrivo dei treni sui binari sbagliati, anche qui
abbiamo sollecitato "Reti Ferroviarie Italiane", il quale ci ha a
sua volta assicurato di avere agito per sensibilizzare gli
operatori del settore, e ci ha dato assicurazione che provvederà ad
intensificare l'attività di sorveglianza, affinché non abbiano a
ripetersi delle situazioni di anormalità.
Président
La parole à la Conseillère Squarzino
Secondina.
Squarzino (PVA-cU)
Prendo atto che c'è da parte
dell'Assessore un impegno fermo e continuativo nei confronti della
questione del trasporto ferroviario, e prendo atto anche del fatto
che è stato attivato questo tavolo di lavoro, dove - si spera in
tempi brevi - tutti i soggetti interessati possano essere presenti.
Credo però che stiamo pagando una serie di conseguenze di azioni
non fatte precedentemente.
È stata ripristinata tutta la linea senza dare adeguate
garanzie, è stato ripristinato l'orario pre-alluvione senza
verificare se andava bene o male. Adesso sento con interesse che
c'è la volontà di rivedere gli orari, perché non si può pensare, a
due anni di distanza, di riprendere tali e quali gli orari senza
fare una verifica, con tutti i guai che sicuramente le hanno
segnalato delle coincidenze perse, delle difficoltà di arrivare in
orario!
C'è il famoso treno che deve arrivare il mattino ad Aosta alle
7,45 e che non arriva mai puntuale, con grave disagio di lavoratori
e di studenti: questi fanno notare che non esiste un treno
precedente, non possono neanche alzarsi all'alba per prendere un
treno precedente, perché non c'è! Esiste quindi un problema e spero
che, al di là delle parole, ci siano dei risultati concreti!
Lei dice che dal 13 gennaio i ritardi si sono contenuti, però il
18 gennaio lei ha visto ancora la protesta dei pendolari, è una
lettera firmata da più di 40 persone che hanno puntualmente
indicato i ritardi dopo il 13…
(interruzione dell'Assessore Cerise, fuori microfono)
… ecco vediamo anche il problema dei
guasti.
È vero che il 13 il treno si è fermato ad Hône, perché doveva
aspettare che arrivasse l'altro treno per la coincidenza; ma ho
sempre detto che noi paghiamo le conseguenze di scelte non fatte e
ricordo che, almeno da un anno, ho sollevato la questione della
decisione di "Trenitalia" di togliere il doppio binario a Donnas:
prima c'erano i due binari, poi ci sono stati una serie di
interventi, giustificati con la volontà di accelerare il transito
dei treni, ma in realtà togliendo la possibilità di scambio; così
avendo fatto alla stazione di Donnas il secondo binario,
inevitabilmente si creano le code a Hône, quando bisogna consentire
ai treni in transito di incrociarsi. Ci saranno anche dei guasti
che sono avvenuti, ma avendo tolto le condizioni di sicurezza che
potevano consentire uno scambio più agevole dei treni, è chiaro che
ora ci si scontra con difficoltà reali, difficoltà che però
"Trenitalia" ha voluto e rispetto alle quali la Regione è stata
zitta.
Rispetto alla sicurezza delle stazioni, ci saranno sensibilità
diverse, Assessore, ma in questi giorni in cui è nevicato e in cui
gelano i gradini, immagini prima di tutto in che condizioni si
trova l'accesso; poi valuti quali disagi nascono dal fatto che
vengono date indicazioni, prima, per un binario, poi, per l'altro,
per cui le persone devono spostarsi velocemente da un binario
all'altro e, infine, dal fatto che mancano le informazioni. Su
questo lei mi dice che da metà febbraio ci saranno i cartelli, ma i
treni hanno iniziato a funzionare a fine dicembre, quindi per due
mesi gli utenti sono stati in stazione senza nessuna
informazione!
Si dà atto che, dalle ore 11,54, presiede il Vicepresidente
Lattanzi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK