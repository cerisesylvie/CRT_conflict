Consiglio Regionale della Valle d'Aosta - Oggetto del Consiglio n. 149 del 26 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 149 del 26 settembre 2013 - Resoconto
OGGETTO N. 149/XIV - Approvazione del bilancio al 31 dicembre
2012 della Gestione straordinaria in liquidazione per l'esercizio
della Casa da gioco di Saint-Vincent, a norma dell'articolo 8 della
legge regionale 21 dicembre 1993, n. 88 e successive
modificazioni.
Presidente -
Grazie. Per l'illustrazione, la parola
all'Assessore Baccega.
Baccega (SA)
- Sì, grazie Presidente.
Questo provvedimento è già stato presentato in commissione; si
tratta di approvare il bilancio al 31 dicembre 2012 della Gestione
straordinaria della "Casino de la Vallée" ai sensi dell'articolo 8
della legge 21/12/1993 e successive modificazioni. La Casino de la
Vallée in Gestione straordinaria è stata istituita nel 1993 con la
legge 88. Con la legge 36 del 2001, con la quale è stata istituita
la Casino de la Vallée S.p.A., è stata autorizzata la messa in
liquidazione della Gestione straordinaria, liquidazione che è
iniziata, appunto, il 1° gennaio 2003. La legge 88 del '93
attribuisce alla Gestione straordinaria la personalità giuridica di
diritto privato, così la Gestione straordinaria può essere
inquadrata come una società di diritto regionale. Ad oggi, di
fatto, la procedura di liquidazione si protrae unicamente e
obbligatoriamente per gestire i contenziosi, nell'ottica di difesa
delle pretese finanziarie di altri soggetti, di terzi. Proprio per
questo motivo, a fine 2012, con l'articolo 23 della legge regionale
11 dicembre 2012, si è previsto, a decorrere dal 1° gennaio 2013,
che il Collegio dei revisori dei conti - articolo 5 ter della legge
regionale 88 - è soppresso e, quindi, non si dà luogo agli
adempimenti di revisione contabile di cui all'articolo 5 quater
della medesima legge. Il bilancio della Gestione straordinaria è
così in parte semplificato e si risparmieranno i costi per la
revisione contabile per circa 40-50 mila euro all'anno.
Il bilancio della Gestione straordinaria al 31 dicembre non
rileva particolari evoluzioni del contenzioso degni di nota ed
evidenzi nel conto economico una perdita di 189.123 euro per l'anno
2012, cui si darà copertura con le riserve già accantonate in
passato. Il liquidatore rileva eventualmente la necessità di un
intervento di rifinanziamento della quale si dovrà tener conto,
eventualmente, nella predisposizione del bilancio regionale. La
relazione del Collegio sindacale approva il bilancio. Va anche
detto che qui ci sono sette cause in corso; una di queste, in
particolare, è il recupero di spese in giudizio con il gruppo
Lefèbvre per un milione e mezzo di euro, oltre agli interessi.
Riuscire a recuperare questa importante somma darebbe un po' di
respiro all'operazione di liquidazione. Credo di aver dato i
passaggi più significativi di questo provvedimento. Ringrazio per
l'attenzione.
Presidente
- Grazie. Possiamo aprire la discussione
generale? Ci sono richieste d'intervento? La parola al collega
Chatrian.
Chatrian (ALPE)
- Sì, grazie Presidente, e grazie
Assessore Baccega.
Due considerazioni: una per condividere, diciamo, la delibera di
Giunta del mese di dicembre 2012, dove comunque si va a risparmiare
una certa liquidità nei prossimi anni, dato che la procedura
comunque è in atto dal 1° gennaio 2003 e ulteriori paletti si sono
messi dal punto di vista economico a chi si occupa di questa
liquidazione; il secondo quesito che farei all'Assessore, se
gentilmente può darci risposta è: dato che nelle conclusioni del
liquidatore si cita un eventuale...probabilmente un intervento
finanziario una tantum dell'Amministrazione regionale, dato che
siamo a fine settembre 2013 e in questo momento stiamo discutendo
l'annualità 2012, se avete già contezza o se avete già avuto
indicazioni da parte dei liquidatori di quanto sarà l'intervento
finanziario per il 2013 o il 2014. Quindi se può gentilmente darci
una risposta in merito, dato che, come dicevo, mancano ancora tre
mesi e si chiuderà il bilancio 2013. Grazie.
Presidente
- La parola all'Assessore Baccega.
Baccega (SA)
- Sì, grazie Presidente.
Al momento non c'è un importo ben definito, in quanto il
processo di liquidazione va avanti e non c'è stata data indicazione
di un importo preciso. Valuteremo sulla base delle cause e dei
provvedimenti che, appunto, in giudizio ci verranno conferiti,
perché se vinciamo le cause ovviamente la Gestione straordinaria ha
le risorse per poter sopperire ai costi di gestione della
liquidazione...che poi si tratta solo del liquidatore in realtà,
non è grande cifra...
C'è grande attenzione - come dicevo poco fa - a quel milione e
mezzo di euro più interessi che potrebbero entrare, che sarebbe un
toccasana. Per ora aspetteremo i giudizi, poi eventualmente
valuteremo se inserire o meno eventuali risorse. L'attenzione del
liquidatore...giustamente, dice: qualora ci sia la necessità,
l'Amministrazione regionale si deve far carico di questa parte.
Grazie.
Presidente
- Grazie. La parola al collega Chatrian.
Chatrian (ALPE)
- Grazie.
Chiederei solo al Governo regionale, nel momento in cui ci siano
novità comunque importanti, di portarle all'attenzione o del
Consiglio o della Commissione competente, in modo da conoscere nel
dettaglio, e poi soprattutto il successivo passo, che è quello del
finanziamento dal punto di vista regionale. Grazie.
Presidente
- Grazie. Altri? Non ci sono altri? Possiamo
chiudere la discussione?
La parola al collega Donzel.
Donzel (PD-SIN.VDA)
- Grazie.
Brevemente...si tratta di un procedimento che arriva qui, in
Consiglio regionale, con una certa ritualità. Devo dire che c'è
qualche preoccupazione per le parole espresse dall'Assessore
Baccega, naturalmente corrette, non entro nella discussione del
merito, ma preoccupazione perché, se dovessimo intervenire per
finanziare ulteriormente questa Gestione straordinaria, in un
momento così difficile, la cosa non può che preoccuparci!
Naturalmente siamo in attesa di un esito positivo della
vicenda...diciamo giudiziaria, amministrativa, sperando che questa
vertenza si risolva al più presto, perché naturalmente
trascinandosi nel tempo porta con sé degli oneri che ridurranno,
ahimè, anche i benefici della vittoria del contenzioso.
Per cui noi abbiamo un atteggiamento, rispetto a questa vicenda,
che ci porta ad astenerci su questo provvedimento.
Presidente
- Grazie. Ci sono altri? Se non ci sono altre
richieste, possiamo chiudere la discussione? Ci sono altre
richieste? Chiudiamo la discussione generale. Possiamo mettere in
votazione. Mettiamo in votazione: la votazione è aperta. Colleghi,
votate. Tutti hanno votato? Votate, colleghi...perfetto, possiamo
chiudere la votazione.
Presenti: 35
Votanti: 35
Favorevoli: 25
Astenuti: 10 (i colleghi: Bertin, Certan, Chatrian, Cognetta,
Donzel, Ferrero, Fontana, Guichardaz, Morelli, Roscio)
Il Consiglio dunque approva.
Passiamo al punto 58 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK