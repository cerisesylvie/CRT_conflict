Consiglio Regionale della Valle d'Aosta - Oggetto del Consiglio n. 1172 del 22 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1172 del 22 aprile 2015 - Resoconto
OGGETTO N. 1172/XIV - Interpellanza: "Erogazione di
contributi pubblici per l'organizzazione della manifestazione
"Aosta Sound Festival".
Presidente
- Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente.
Anche questa iniziativa ripropone un argomento già trattato dal
nostro gruppo con una specifica interpellanza. Il tema è quello del
finanziamento pubblico a sostegno dell'evento musicale chiamato
Aosta Sound Festival
. Discutemmo l'interpellanza il 16
luglio del 2014, ormai a cose fatte, cioè quando l'appuntamento
musicale era già terminato e metabolizzato. Qualcuno si ricorderà
il dibattito che ci fu in aula, il nostro intervento e la risposta
dell'appena insediato Assessore Rini.
Con la nostra iniziativa volevamo rappresentare l'esigenza di un
più attento e oculato controllo della spesa per eventi come questo
per definizione "estemporanei", tant'è che ogni anno con delibera
di Giunta vengono individuate le manifestazioni che si ritiene di
sostenere ai sensi della legge regionale specifica sulle
manifestazioni. Il finanziamento di questo, come di altri eventi, è
rimesso alla libera valutazione delle istituzioni, dei tecnici, in
questo caso del Comune di Aosta, della Presidenza del Consiglio
regionale e dell'Assessorato istruzione e cultura. I tre soggetti
in questione l'anno scorso erogarono per questo specifico evento
qualcosa come 160 mila euro a titolo di sostegno costi, quindi 13
mila l'Assessorato dell'istruzione, 46 mila la Presidenza del
Consiglio e 100 mila euro il Comune di Aosta; dicevo 160 mila euro
a titolo di sostegno costi, senza considerare tutto il supporto
logistico che fu offerto agli organizzatori gratuitamente: lo
stadio Puchoz, il gazebo, il palco, 500 sedie (mi pare di
ricordare), transenne, servizio d'ordine e stradale, e via dicendo.
Dicevo che noi rappresentammo l'esigenza (oltre che di una maggiore
trasparenza nell'uso delle risorse pubbliche) anche di una migliore
pianificazione di questi finanziamenti. In quell'occasione
scoprimmo tra l'altro che non esiste un piano annuale per quanto
riguarda la Presidenza del Consiglio per l'utilizzo e la
destinazione di questi contributi, tant'è che i colleghi Rosset e
Roscio votarono contro alla proposta dell'allora Presidente Rini di
corrispondere un aiuto di 46 mila euro, proposta che fu fatta una
ventina di giorni prima dell'evento. Ci chiedevamo tra l'altro per
quale motivo, a fronte di un sostegno pubblico che copre la quasi
totalità dei costi dichiarati, non ci fosse stata da parte di chi
materialmente eroga le risorse la necessità di verificare come
questi soldi venivano spesi, quanti ne entravano nelle tasche della
3Bite, la società organizzatrice dell'evento, quale ritorno
artistico, culturale, turistico avesse avuto l'evento e quindi
quali ricadute positive sulla città di Aosta e sulla regione.
Facemmo cioè rilevare che nulla era dovuto da parte della 3Bite in
termini di rendicontazione a consuntivo, Assessore, perché voi vi
facevate dare un preventivo con un elenco di spese...io parlo di
consuntivo, cioè se questi erano bravi a risparmiare rispetto a
quanto erogato come contributo, nessuno avrebbe chiesto loro
indietro l'avanzo, la rimanenza. Certo, facemmo anche notare che
l'
Aosta Sound Festival
non è proprio un evento di richiamo
mondiale così come viene invece declamato dai titolari del marchio,
da questi signori della 3Bite; altrimenti, Assessore, che bisogno
avrebbe la 3Bite di un contributo che copre praticamente la
totalità dei costi, visto che il concerto chiave di questo evento
era pure a pagamento, cioè chiedevano un biglietto di 15 euro,
oltre agli introiti che questo evento aveva in termini di
gadget
, di cibo, di bevande, eccetera, che erano introitati
direttamente da questa organizzazione, cioè dagli
organizzatori?
La cosa che non ci andava giù, Assessore, oltre a questa
munificenza istituzionale (stiamo parlando di 160 mila euro) che,
guarda caso, favorisce di più alcuni soggetti rispetto ad altri,
era il fatto che gli uffici non pretendessero in alcun modo che il
patrocinio della Regione, della Presidenza del Consiglio e del
Comune fosse segnalato, se "patrocinio" si può definire peraltro la
partecipazione pressoché totale ai costi da parte dei sovventori
istituzionali. Quindi sul sito e sui manifesti che pubblicizzavano
l'evento nessuno richiedeva che fosse indicato (come da appalto, o
comunque da convenzione) il patrocinio, tant'è che alcuni manifesti
che si vedevano per Aosta e che si sono visti fino ad un paio di
mesi fa non riportavano neanche il logo, né del Comune di Aosta, né
del Consiglio, né della Regione. Chi vuole può scaricarsi il
resoconto del dibattito che fu piuttosto articolato, ma la sintesi
comunque fa: basta contributi a fondo perduto per eventi e
manifestazioni estemporanee, e soprattutto basta contributi a fondo
perduto senza chiedere in cambio uno straccio di rendicontazione,
di quietanze di pagamento, senza chiedere un bilancio finale
dell'evento, delle entrate e delle uscite. L'altra volta lei ci
aveva detto che non c'era, poi mi fa piacere che ci sia, e
aggiungemmo: basta finanziamenti a fondo perduto sempre agli stessi
e sempre per gli stessi eventi.
Se il pubblico vuole aiutare delle manifestazioni, colleghi e
Assessore, lo può fare per uno, due o al massimo tre anni
(l'edizione del 2014 era la sesta edizione dell'
Aosta Sound
Festival
!), dopodiché i soldi vengono direzionati altrove, lo
dicemmo allora e lo ribadiamo oggi che si deve ragionare in termini
di
start up
. Questa organizzazione riceve soldi prima dal
Comune, è poi integrata dalla Regione e questo è il sesto anno!
L'aiuto è per l'avvio, dopodiché questi signori devono essere in
grado di andare avanti con la loro energia e comunque non possono
pensare di potersi pagare le spese con i soldi pubblici, non
possono! Parliamo di 160 mila euro, Assessore...lei continua a
guardarmi con gli occhi spalancati, sono 160 mila euro più tutto il
supporto logistico per quattro giorni di manifestazione! Non è
educativo, non è neppure etico, e non credo che sia neppure ammessa
dalle regole sulla contabilità pubblica un'erogazione senza
particolare rendicontazione, anche senza definire...diciamo la
ratio
e l'obiettivo, perché lì ci si può inventare la
qualunque, cioè si può dire che serve per l'elevazione spirituale e
culturale dei valdostani, ma quanto meno va definita una scadenza,
cioè ti aiuto un anno, ti aiuto due anni e vedo quanti soldi ti
hanno dato magari anche gli Enti locali, dopodiché passiamo ad
aiutare altri!
Abbiamo voluto mettere le mani avanti prima che il contributo
venisse nuovamente erogato (non so se è già stato chiesto, è una
delle domande) anche dopo esserci interessati l'altra volta di
legge sulle compagnie teatrali; apparentemente appaiono due cose
diverse, ma, Assessore, vi sono delle similitudini che portano a
ragionare su piani paralleli. Intanto il finanziamento pubblico:
l'evento
Aosta Sound Festival
costa al pubblico quanto
costano, sempre al pubblico, i contributi per tutte le compagnie
teatrali professionali e amatoriali valdostane in un anno! Parliamo
praticamente della stessa cifra: 160 mila euro per l'
Aosta Sound
Festival
contro i 170 mila euro che voi erogate alle compagnie
teatrali...a fronte di che cosa? A fronte di decine e decine di
rappresentazioni, di obbligo di replica e del coinvolgimento di
centinaia di lavoratori per un intero anno. Poi, nel ragionare in
parallelo, viene alla mente il fatto che le compagnie teatrali sono
tenute per legge a scrivere sui manifesti e sulle locandine (e non
mi dica di no, perché è scritto sulla legge) che vi è il patrocinio
della Regione. E parliamo di cifre, per ogni compagnia, Assessore,
che sono mediamente dieci volte inferiori rispetto alla cifra che
voi avete stanziato per l'
Aosta Sound Festival
, a fronte di
una quantità di repliche e di nuovi allestimenti considerevoli. Non
voglio poi entrare nei tecnicismi della legge, ma nel caso dei
contributi alle compagnie teatrali e anche ai cori, alle bande e
alle associazioni culturali, è prevista una rigorosa
rendicontazione dei costi, una dimostrata ricaduta sull'occupazione
locale, è previsto un giudizio da parte di una commissione composta
da esperti su cui abbiamo discusso abbondantemente l'altra volta.
Nel caso di questa erogazione, invece, non vi è nulla di tutto
questo, è la Giunta che decide, è l'Ufficio di Presidenza e la
Giunta insieme eventualmente ai tecnici e, tra l'altro, l'Ufficio
di Presidenza a maggioranza, tant'è che l'altra volta i due
colleghi avevano votato contro e ve lo eravate votato voi tre, e il
Comune di Aosta.
Per concludere, quindi, con la nostra interpellanza riproponiamo
il dibattito sull'
Aosta Sound Festival
suggerendo allo
stesso tempo che i soldi eventualmente pensati per finanziare
questo evento (già finanziato nell'anno passato) vengano destinati
quest'anno al lancio di altri eventi, di altre iniziative, così da
creare ulteriori opportunità di lavoro per chi vuole fare delle
cose, per chi vuole lanciarsi nel campo dell'offerta culturale.
Naturalmente tutto ciò, e concludo, nella piena trasparenza, perché
non si può pensare di dare dei soldi senza avere in cambio un
bilancio anche delle ricadute in termini culturali sul tessuto
cittadino e regionale. Grazie.
Presidente -
Per la risposta da parte del Governo, la
parola all'Assessore Rini.
Rini (UV)
- Grazie Presidente, e grazie anche al collega
Guichardaz, perché mi dà l'opportunità in questa sede di fare un
po' di chiarezza anche su questo tema e sugli altri che lei ha
marginalmente toccato.
Vengo innanzitutto nel dettaglio a risponderle ai vari quesiti.
Mi chiede se vi sia in previsione l'erogazione di contributi
pubblici relativi a questa singola manifestazione. Per l'anno in
corso i programmi sono ancora in via di elaborazione e, come
sempre, saranno sviluppati considerando tutte le varie proposte di
cooperazione con i principali soggetti che attuano politiche in
tale settore, quindi anche con la Presidenza del Consiglio, con gli
altri Assessorati regionali, con il Comune di Aosta e con i
partner
culturali. Quindi, ad oggi, non è ancora arrivata
alcuna richiesta, non c'è ancora una previsione; qualora arrivasse,
ovviamente verrà valutata come sempre.
Per quanto riguarda il punto 2, nell'ambito quindi di quello che
ho appena annunciato, certamente verranno valutate le proposte e
considerati i possibili interventi in funzione innanzitutto delle
disponibilità finanziarie effettivamente disponibili, ma anche
della pertinenza e della ricaduta che i singoli eventi (quello che
lei cita, come tutti gli altri eventi che ci vengono proposti)
hanno per il nostro territorio.
Poi chiede ancora se è stato nel frattempo elaborato un
regolamento per l'uso dei contributi pubblici. Le iniziative quali
ad esempio quella che lei cita, l'
Aosta Sound Festival
, non
sono sostenute da contributi pubblici, bensì vengono realizzate in
modalità di partenariato, cioè non ci sono in realtà dei soggetti
beneficiati che non sia il pubblico spettatore in cui
l'Amministrazione si assume alcuni costi diretti, e quindi
certificati, derivanti dall'organizzazione. Gli aspetti di
partecipazione possono essere estremamente variabili per numero e
per tipo di
partner
, per tipologia dell'intervento e ancora
per altre variabili e vengono dunque definiti nell'ambito di una
convenzione tra i vari soggetti coinvolti. Per tale motivo appare
particolarmente difficile realizzare una schematizzazione degli
interventi da cui possa derivare alcun regolamento che non rischi
di vincolare eccessivamente le opportunità di aderire e dare
sostegno alle iniziative da parte dell'Amministrazione. Stante
anche tale premessa, vengono comunque sempre rispettati (e questo
tengo a sottolinearlo) i criteri di trasparenza della
rendicontazione, di valutazione delle congruità delle spese che
vengono sostenute. Anche l'obbligo di indicazione del patrocinio e
della partecipazione degli organi istituzionali nell'ambito di
materiali di stampa è sempre richiesto, e sarà nostra premura
controllare che ciò avvenga in maniera puntuale per questa come per
altre iniziative.
Mi conceda qualche piccola osservazione, però. Mi fa
particolarmente specie che ci dobbiamo trovare in quest'aula a
discutere in maniera preventiva, ad hoc, di un singolo evento che,
come tanti altri eventi (tengo a sottolinearlo), da anni vengono
sostenuti dall'Amministrazione regionale. A titolo anche
esemplificativo le cito
Aosta Classica
, per esempio, che è
sempre proposta da un ente privato che collabora con
l'Amministrazione pubblica e che porta degli ottimi risultati sul
territorio, magari, nel caso in esempio di
Aosta Classica
,
non per numeri eccessivamente elevati, ma per la qualità di un
certo tipo, così come l'
Aosta Sound
che, ricordo, è un
evento particolarmente apprezzato dalla popolazione. I numeri
parlano da soli: abbiamo avuto un'affluenza l'anno scorso con
numeri assolutamente considerevoli, e quindi avevamo ritenuto
all'epoca...ripeto: quest'anno non c'è neanche una richiesta di
intervento, quindi è anche per questo il mio stupore nel veder fare
questo tipo di richieste.
Quello che noi cerchiamo sempre di valutare, quindi, è, da un
lato, di cercare di offrire alla nostra popolazione, ai valdostani,
alle valdostane, ma anche ai turisti, visto il periodo in cui si
svolgono per esempio queste due iniziative (una che ha ricordato
lei, una che le ho portato ad esempio io), degli eventi di qualità,
degli eventi che cerchino di ravvivare la città anche in un periodo
estivo...credo che l'anno scorso (non lo dico io, ma lo dicono i
risultati, lo dicono i dati) l'
Aosta Sound
su questo abbia
centrato appieno l'obiettivo; e, dall'altro, cercare anche il
ritorno artistico (ricordo che è stato comunque un evento che ha
ospitato dei grandi nomi nazionali, e non solo).
Ha poi anche citato, per correttezza e onestà del vero,
l'esempio delle compagnie teatrali, delle bande e dei cori. Lei sa
quanto noi teniamo a questo settore, perché è parte fondamentale
del patrimonio culturale della nostra regione e quanto davvero
stiamo cercando con serietà di fare per garantire, a chi opera con
professionalità e con serietà sul nostro territorio in questi
ambiti, di continuare la propria attività. Lei ha citato una cifra,
corretta, che corrisponde però al contributo annuale, quello
basilare che viene erogato. Poi, al di là di questo, vi sono i
contributi per le singole iniziative, esattamente come quella che
lei oggi porta ad esempio qua, che ogni singola compagnia teatrale
ci propone; peraltro cerchiamo, anche con un criterio di rotazione,
di coinvolgere tutte le principali compagnie teatrali. Di volta in
volta viene deliberato ogni singolo evento, con cifre anche
considerevoli per ogni singolo appuntamento: penso agli interventi
per le compagnie teatrali all'interno della programmazione della
Saison Culturelle
, penso anche allo spazio per le bande e
per i cori, penso a tutte le attività che cerchiamo di inserire per
esempio all'interno dell'EMO (a compagnie teatrali, bande e cori)
che quindi vengono deliberate di volta in volta. Paragonare quella
cifra ad un evento singolo, che è un'altra cosa, non credo sia
corretto e penso che non dia la giusta percezione di quello che
accade nella realtà.
Quello che le posso garantire, quindi, piuttosto che ragionare
per reparti stagni rischiando anche di cadere in una
personalizzazione della questione che sinceramente io cercherei di
rifiutare, è che forse dobbiamo ragionare in un'ottica più generale
(questo lo condivido con lei): cosa vogliamo per la nostra città,
per la città di Aosta, ma non solo, per il nostro territorio, per
la nostra regione, cercando di sostenere quegli eventi che abbiano
queste caratteristiche.
Concludo. Lei parlava di
start up
, di sostenere le
iniziative. Io non so personalmente se questo è un criterio
condivisibile, perché, come le ho fatto l'esempio di
Aosta
Classica
, che ormai sono anni che viene giustamente sostenuta
dall'Amministrazione regionale, ci sono tantissime altre iniziative
che da anni vengono sostenute dall'Amministrazione, quindi credo
che forse sia anche limitativo in un momento come questo. È forse
più corretto un discorso più ampio, senza cadere nella
personalizzazione delle questioni, e pensare se ci possa essere da
parte nostra anche uno stimolo...penso nei confronti dei privati,
nei confronti degli altri Enti e delle organizzazioni...per trovare
una forma di collaborazione nuova che possa garantire comunque una
programmazione forte ed organica al fine di rendere il tutto vivo e
accattivante, nonché offrire possibilità ai momenti di svago, ma
anche di cultura. Credo che quando si creano eventi del
genere...l'
Aosta Sound Festival
, ci tengo a sottolinearlo, è
stato un momento di cultura musicale importante, quindi credo che
questa sia una strada, un ragionamento, che possa e debba essere
percorribile. Grazie.
Si dà atto che dalle ore 16,48 assume la presidenza il
Vicepresidente Rosset.
Rosset (Presidente) -
Per la replica chiede la parola il
Consigliere Guichardaz; ne ha facoltà.
Guichardaz (PD-SIN.VDA)
- Grazie Assessore. Mi fa piacere
che lei su questo argomento si sia particolarmente scaldata, mi
spiace di averle fatto specie...diciamo nel concentrarmi. La
prossima volta le prometto che le farò un'interpellanza sulla
Saison
e poi entreremo all'interno della
Saison
,
nella parte teatrale, a vedere quanti contributi vengono assegnati
alle compagnie teatrali, quanti alla 3Bite, e via dicendo, così non
personalizzeremo. Diciamo che faremo un quadro molto generale,
dopodiché vedrà che però un po' di personalizzazione rischia di
venire fuori anche lì, perché poi alla fine della fiera è strano
che in questa Regione ci siano delle società, diciamo dei gestori,
degli organizzatori che siano più capaci di altri di proporsi,
evidentemente che hanno una maggior capacità di proporre delle
offerte che vengono sistematicamente accettate e che rientrano poi
nei circuiti cosiddetti "dell'offerta culturale".
Lei cita
Aosta Classica
...all'
Aosta Classica
, lei
lo sa benissimo, avete dato 40 mila euro, 40 mila le sono stati
dati dalla Fondazione CRT, cioè per un evento importante come
l'
Aosta Classica
, si sono trovati...hanno fatto il bando
della CRT...voglio dire, le cifre sono un filo più contenute
rispetto ai 160 mila euro di quest'evento di cui, ripeto, a me
piacerebbe vedere il bilancio consuntivo. Mi piacerebbe vedere le
entrate che hanno determinato, sia per quanto riguarda le attività
accessorie che l'indotto...e poi una valutazione, perché non è che
si fa solo una valutazione sulla congruità di un evento dicendo che
culturalmente eleva, eccetera! I 15 mila...i numeri che lei cita
sono i numeri che ha scritto l'
Aosta Sound Festival
sul suo
sito istituzionale, non vi siete messi lì a contare quanta gente
c'era, non avete fatto una valutazione sui biglietti staccati! Come
potevate farli? Avete preso atto di un'informazione che ho letto
anch'io: 15 mila persone per questo evento, per questo
Aosta
Sound Festival
! Benissimo, allora siccome c'è questo grosso
indotto, questo grosso richiamo dell'
Aosta Sound Festival
,
secondo me abbiamo favorito sicuramente un evento importante da un
punto di vista culturale; dopodiché l'azione del pubblico non è
quella di continuare a "stampellare" questi eventi, sennò ne
portiamo anche 150 mila, basta dare un milione e mezzo di euro e
non più 160 mila, la prossima volta ci allarghiamo e andiamo in
tutti i comuni della Valle d'Aosta!
Il pubblico ha l'obbligo di selezionare. Tra l'altro voi fate
riferimento a una legge che nella sua essenza parla di favorire
certi tipi di manifestazioni culturali, è una legge che cita più di
una volta il bilinguismo, visto che voi avete tanto caro questo
tema. Qua parliamo di
Electro dance
, parliamo di un certo
tipo di musica che, in linea di principio, può rientrare...a me non
piace, però, voglio dire, ad altri potrebbe non dispiacere questo
tipo di musica, io preferisco la musica classica, tanto per dire,
ma non per questo ci faccio un'accusa per il tipo di finanziamento.
Parliamo di 160 mila euro complessivamente erogati da tre Enti! Poi
voi dite: 100 mila arrivano dal Comune...già, ma al Comune chi
trasferisce parte del denaro? Quando poi parliamo di finanziamento
degli Enti locali noi siamo lì a fare...diciamo dei trasferimenti
di risorse agli Enti locali sotto forma di erogazione a bilancio,
quindi di fatto creiamo una rete. Questo è un problema! E secondo
me il problema è che bisogna fare delle valutazioni quando si
erogano dei contributi, cioè dei soldi di tutti, che siano delle
valutazioni di pertinenza, oltre che di ricaduta, oltre che di
allargamento e di possibilità che si possano fare.
Poi lei dice che...vabbè sulle compagnie teatrali io ho fatto
quel raffronto perché mi interessava anche dire che voi, nella
legge, perché lì c'è una legge regionale che avete fatto negli anni
'90, avete stabilito come principio che il patrocinio della Regione
per esempio debba essere segnalato! Voi non l'avete chiesto! L'anno
scorso ho fatto un'interpellanza dove ho segnalato che questi
signori, a fronte di un contributo di 160 mila euro e tutta la
logistica gratuita, non si erano neanche presi la briga di mettere
sui manifesti il patrocinio del Comune, del Consiglio e della
Regione! Questo perché? Perché probabilmente hanno ritenuto che
fosse loro dovuto, però hanno evidenziato il grande contributo
della Henninger, che probabilmente ha fornito loro la birra
(importante anche quel contributo), il contributo della "Leone
Rosso", che credo abbia curato tutta la parte relativa alla
ristorazione e alla distribuzione, e noi, che abbiamo dato 160 mila
euro come tre Enti, come tre istituzioni...quella roba lì non è
stata segnalata! Motivo per cui evidentemente anche i colleghi
hanno ritenuto che non fosse opportuno finanziare in quella
maniera.
Assessore, le garantisco comunque che faremo poi una serie di
interpellanze dove le farò vedere che io non personalizzo, che
qualcun altro evidentemente e probabilmente ha la tendenza a
personalizzare, a preferire qualcuno a discapito di altri!
Grazie.
Presidente
- Grazie. Punto 22 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK