Consiglio Regionale della Valle d'Aosta - Oggetto del Consiglio n. 169 del 30 novembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 169 del 30 novembre 1988 - Resoconto
OGGETTO N. 169/IX - DISEGNO DI LEGGE: "MODIFICAZIONI ALLA
LEGGE REGIONALE 28 GIUGNO 1982, N. 16, RECANTE LA COSTITUZIONE
DELLA SOCIETÀ' FINANZIARIA REGIONALE PER LO SVILUPPO ECONOMICO
DELLA REGIONE VALLE D'AOSTA".
PRESIDENTE:
Ha chiesto di parlare l'Assessore alle Finanze
Voyat, ne ha facoltà.
VOYAT (U.V.):
La legge n. 16 del 28 giugno 1982 all'art. 2
prevede che la FINAOSTA può finanziare società che abbiano sede
legale e prevalente attività nel territorio regionale della Valle
d'Aosta. Questo articolo aveva già creato dei problemi in passato,
in quanto società che avevano la sede legale non in Valle d'Aosta
avevano rinunciato a creare degli stabilimenti in Valle d'Aosta.
Comunque ora c'è una tendenza da parte delle piccole e medie
industrie a consorziarsi con altre imprese più grandi in previsione
dell’applicazione dell'atto unico per la libera
circolazione delle merci in Europa, che dovrebbe entrare in
funzione al 11 gennaio ?93.
La prima società che si trova in questa situazione, avendo già
fatto una fusione con la Dreher il 15 giugno di quest'anno, è la
società SIB di Pollein. Questa società aveva già avuto degli
interventi tramite la FINAOSTA. Un primo intervento nell'83 di
circa 5 miliardi, un secondo intervento nell'85 per 700 milioni, un
terzo intervento che prevedeva dei finanziamenti nell'87 per 1.500
milioni che sono già stati erogati, un secondo intervento di 3
miliardi per 1’88, un terzo intervento di un
miliardo e mezzo nell'89. Come dicevo, al momento l'unico
contributo erogato è quello del 1987 per un miliardo e mezzo, ma
evidentemente per effetto della legge n. 16 art. 2 la FINAOSTA ha
chiesto il rientro di questa parte già erogata e la sospensione
dell’applicazione degli altri mutui.
E' per questo che abbiamo presentato questo emendamento che
dovrebbe soprattutto tenere in considerazione, almeno per il
momento, la situazione della SIB, la quale, pur applicando questa
nuova legge che stiamo presentando in Consiglio regionale, darebbe
sempre dei vantaggi all'Amministrazione regionale, in quanto
l'imposta di fabbricazione, anche avendo un domani la società la
sede legale fuori dalla Valle d'Aosta, sarebbe sempre versata nel
posto di produzione, quindi in Valle d'Aosta. E con questo, per
effetto della legge 690, l'Amministrazione regionale avrebbe un
introito dal 1988 di circa 20 miliardi.
Inoltre, se prendiamo i dati dell’87, la SIB ha
versato come IRPEF 900 milioni circa e circa 50 milioni di IRPEG.
Per effetto dell'applicazione di questa legge che andiamo a
proporre, questi introiti l'amministrazione regionale non li
avrebbe più, e quindi questi 950 milioni tra IRPEF e IRPEG non
sarebbero introitati dall’Amministrazione regionale.
Dobbiamo comunque tenere in considerazione che la SIB ha avuto nel
1987 un rimborso di IVA di 350 milioni, quindi per effetto della
nuova legge il mancato introito dell'Amministrazione regionale
sarebbe di circa 600 milioni. Dicevo "sarebbe" in quanto la legge
690 prevede comunque all'art. 6 la possibilità per
l'amministrazione regionale di introitare tutte quelle imposte
versate dalle società che operano in Valle d'Aosta e versano i loro
tributi al di fuori del territorio valdostano.
A questo proposito devo anche dire che ultimamente abbiamo avuto
un incontro con i responsabili della Commissione per l'applicazione
dell'art. 6 e precisamente col dottor De Leo e il dottor Chimenti
del Ministero del Tesoro, i quali ci hanno garantito che a inizio
gennaio la Commissione si sposterebbe in Valle d'Aosta per alcuni
giorni per trattare l'applicazione dell'art. 6 e dell'art. 8 della
690.
Come dicevo, la Giunta ha accettato di presentare questa legge e
non una legge precisa che riguardi solo la SIB, ma tutte le società
che si trovassero nella stessa situazione della SIB che abbiano più
di 50 dipendenti, in quanto ci sarebbe sempre interesse per
l'Amministrazione regionale. Dobbiamo ricordare che la SIB in
particolare, in quanto la legge dovrebbe interessare immediatamente
questa azienda, secondo il suo programma, investirebbe circa 22
miliardi e darebbe all'Amministrazione regionale un introito
sull'imposta di fabbricazione della birra nel 1989 di oltre 20
miliardi, nel '90 di 22 miliardi e 200 milioni, nel ?91 di 22
miliardi e 800 milioni, nel ?92 di 23 miliardi e 600 milioni.
Bisogna anche dire che la SIB sta acquistando altri terreni, a
detta del responsabile della Dreher di Milano, perché vogliono
ampliare ancora lo stabilimento e evidentemente sono disposti a
presentare poi dei programmi per arrivare alla produzione di
900.000 ettolitri/anno, il che porterebbe l'imposta di
fabbricazione a oltre 40 miliardi all’anno. Oltre
questo, evidentemente, l’interesse
dell'Amministrazione regionale sarebbe quello di poter mantenere lo
stabilimento in Valle d'Aosta anche per il fatto dell'occupazione,
perché se andiamo a vedere nel 1983 la SIB aveva 160 dipendenti
fissi e 42 stagionali per un totale di 202 dipendenti; nel 1988,
per effetto anche dei finanziamenti erogati dalla FINAOSTA, i
dipendenti fissi sono stati 172 e 65 stagionali per un totale di
237 dipendenti.
Preciso che la Commissione ha proposto un emendamento accettato
dalla Giunta, dove si dice che dopo
"breve autorizzazione
della Giunta regionale"
siano aggiunte le seguenti parole:
"sentito il parere della Commissione consiliare
competente".
PRESIDENTE:
E' aperta la discussione generale. Ha chiesto
di parlare il Consigliere Riccarand, ne ha facoltà.
RICCARAND (N.S.):
Il nostro giudizio su questo disegno di
legge è di forte perplessità, nel senso che ci sembra andare
completamente contro corrente rispetto all'impostazione che in
tutti questi anni è stata data al problema della sede legale. Per
anni c'è stata una insistenza notevole da parte
dell'Amministrazione regionale, con anche una serie di
provvedimenti normativi, per fare in modo che ci fosse il
trasferimento della sede legale di società che avevano sede fuori
Valle d'Aosta in Valle d'Aosta, sia per i risvolti che questo
poteva avere a livello di riparto fiscale di introiti della
Regione, sia evidentemente per una maggiore possibilità di
controllo sugli investimenti e una maggiore facilità nelle
relazioni industriali.
In questo senso io ricordo che la battaglia principale è stata
quella di trasferire la sede della Deltacogne in Valle d'Aosta,
battaglia che si è conclusa poi lo scorso anno e che praticamente
avrà la sua realizzazione nel 1988 e che darà i suoi frutti sul
piano finanziario, io penso, già negli introiti del 1989.
Questo disegno di legge va a contraddire e a rovesciare tutta
questa impostazione, che è un'impostazione di fondo. Partendo dal
caso specifico della SIB, che è un caso evidentemente delicato,
importante, noi andiamo a rovesciare tutta una impostazione per cui
anche gli stabilimenti della Olivetti che sono venuti in Valle
d'Aosta hanno dovuto prendere sede legale in Valle d'Aosta,
collegarsi a una società affiancata all'Olivetti, cioè assumere
tutta una serie di accorgimenti giuridici perché comunque ci fosse
sede legale in Valle d'Aosta. Io non riesco a capire perché anche
in questo caso nei confronti del Gruppo Dreher non si vada a
ricercare una soluzione di questo genere, cioè la realizzazione in
Valle d'Aosta di una consociata, di una società collegata
Dreher-Valle d'Aosta, chiamiamola come vogliamo, che evidentemente
ha sede legale in Valle d'Aosta e che quindi ha tutte quelle
caratteristiche che sono previste dall'attuale legislazione.
E' evidente che ci sono dei risvolti molto pericolosi in questo
disegno di legge: lo ha già detto l'Assessore alle Finanze,
nell'immediato perdiamo l'imposta sui redditi perché non viene
versata dalle società che non hanno sede legale in Valle d'Aosta.
Questo è un dato di fatto: i 9/10 non verrebbero incassati dalla
Regione. E' possibile un recupero, però questo è del tutto teorico,
nel senso che questa possibilità di recupero esiste dal 1981, ma
finora non è mai stata attuata. Del resto questa possibilità di
recupero legata all'art. 6 è poi compensata anche dall'applicazione
dell'art. 8 che quindi ci farà perdere altri introiti. Si tratta
perciò di un meccanismo complesso, non in funzione attualmente e
piuttosto delicato rispetto ai nostri risvolti finanziari. Quindi
sicuramente sotto quell'aspetto c'è una perdita che nel caso di
questa azienda può evidentemente avere un carattere ancora
limitato, ma che se poi si estende a macchia d'olio e riguarda
altre aziende ancora più grosse evidentemente comporterà un danno
finanziario notevole.
D'altra parte c'è anche un discorso di controllo sugli
investimenti, per cui la sede legale in Valle d'Aosta ha un
significato anche perché permette un maggiore controllo
sull'utilizzazione di determinati investimenti, determinati impegni
finanziari che vengono erogati dall'Amministrazione regionale.
Evidentemente è molto più facile controllare, avere rapporti con
una società che ha sede legale in Valle d'Aosta rispetto a una
multinazionale che evidentemente ha sede, come nel caso della
Dreher, a Popoli in Abruzzo, oppure da altre parti. Quindi sotto
questo aspetto ci pare negativo.
Siccome abbiamo la possibilità di erogare ingenti finanziamenti
e di contrattarne con le aziende l'erogazione, credo che questa
clausola, che era stata posta in passato della sede legale in Valle
d'Aosta, debba a mio avviso essere mantenuta. Credo ad esempio che
nel caso della Dreher la sua perplessità nel trasferire la sede
legale in Valle d'Aosta derivi dal fatto che la sua sede legale
attualmente in Abruzzo gli consenta di accedere ai finanziamenti
della Cassa del Mezzogiorno; quindi mi sembra che ci sia anche un
meccanismo piuttosto strano per cui la stessa azienda da una parte
vuole utilizzare i fondi della Cassa del Mezzogiorno, o comunque
dei finanziamenti che ci sono per lo sviluppo del sud, e nello
stesso tempo vuole poi utilizzare i fondi della Regione Autonoma
Valle d'Aosta, magari con lo stesso numero di dipendenti.
Mi sembra che siano artifici a cui noi non possiamo prestarci.
L'emendamento che è stato presentato a mio avviso non risolve
nulla, nel senso che il fatto che venga sentito il parere della
Commissione va anche bene, però non modifica il senso della legge
che contraddice tutta l'impostazione che abbiamo dato finora; anzi,
era stato proprio un elemento caratterizzante nella sua battaglia
politica fatta per anni che adesso viene con troppa superficialità
liquidata.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
In effetti l’Assessore ha
insistito sulle caratteristi che finanziarie, produttive,
occupazionali della Dreher, come se oggi dovessimo affrontare
soltanto quel problema. E' vero che lo spunto per questa variazione
della legge nasce dal caso Dreher-SIB, però la norma ha un
carattere di deroga che viene esteso teoricamente a tutte le altre
possibili iniziative. In effetti, per anni in questo Consiglio si è
sostenuto che era impossibile per esempio intervenire a favore
della Deltacogne, perché era molto difficile controllare i bilanci
e verificare dove effettivamente andavano a finire i finanziamenti
regionali di un'azienda che aveva il cervello fuori dalla Valle
d'Aosta. Qui, ad anni di distanza, giungiamo alla conclusione che è
possibile in sostanza finanziare qualunque azienda dovunque abbia
la sede legale, purché in Italia, anche quando si tratti di
multinazionali che hanno una sede in Italia, ma hanno il cervello
addirittura in Europa o negli Stati Uniti.
Io voglio soltanto dire questo per sottolineare l'importanza del
provvedimento che non è limitato ad un unico caso, ma individua una
politica diversa rispetto al passato. In questo senso vorrei sapere
dall'Assessore come viene attualmente interpretato l'ultimo comma
dell’art. 2 della legge 16 che parla di parametri di
piccole e medie imprese. Se la General Electric chiede di assorbire
una piccola fabbrica di componenti elettronici presente in Valle
d'Aosta e chiede questi finanziamenti, consideriamo per la
dimensione dell'impresa quella della consociata valdostana o quella
complessiva dell'azienda? Qual è il limite oggi esistente per
definire queste imprese di cui si parla all'art. 2 della legge?
Possiamo dare finanziamenti a qualunque impresa, qualunque sia il
suo numero di addetti? Nel numero di addetti consideriamo soltanto
quelli in Valle d'Aosta, o quello complessivo? Io pongo queste
domande.
Che garanzie abbiamo di poter verificare che i finanziamento
erogati per l'attività produttiva insediata in Valle d'Aosta
effettivamente poi finiscano in queste attività e non vadano invece
dispersi in un calderone generale? Abbiamo anche la preoccupazione
che in effetti l'IRPEF sui dipendenti sia di difficile acquisizione
quando la sede legale della società fosse fuori della Valle
d'Aosta, tant’è che sino ad oggi mi pare che non
siamo riusciti ad acquisire questa IRPEF per nessuna azienda,
comprese le aziende dello Stato operanti in Valle d'Aosta, che
fanno un versamento complessivo per tutti i loro dipendenti e non
suddiviso zona per zona.
Noi approveremo l'emendamento per portare in Commissione l'esame
di queste pratiche, perché ci sembra che per lo meno quell'esame
possa essere utile, però questo disegno di legge ha un carattere
innovativo, la cui consistenza e i cui effetti sono difficili da
valutare e potrebbero essere non tutti positivi. Servono oggi per
risolvere un problema, ma potrebbero in futuro aprirne di nuovi e
più complessi.
PRESIDENTE:
Ci sono altri interventi. Dichiaro chiusa la
discussione generale e do la parola all'Assessore alle Finanze
Voyat, ne ha facoltà.
VOYAT (U.V.):
Riccarand parla di contro corrente. E' vero
che effettivamente a partire da questo 1988 abbiamo dovuto prendere
in considerazione un fatto nuovo, cioè la previsione
dell’applicazione dell'atto unico per la libera
circolazione delle merci al 1° gennaio 1993. Quindi questo è
senz'altro uno dei fattori nuovi che dobbiamo tenere in
considerazione e che ha spinto, e purtroppo spingerà altre aziende,
a chiedere fusioni con altre aziende più grandi per avere la
possibilità di sfruttamento di mercati più ampi di quelli che non
possono avere piccole aziende della Valle d'Aosta.
Altre soluzioni le abbiamo chieste anche noi. Ci sono stati
incontri tra Assessorato alle Finanze e responsabili della società
Dreher, insieme ai nostri consulenti commerciali, per vedere che
possibilità ci potevano essere. Ma evidentemente, cosi come ci è
stato spiegato, all'interno di una fusione non c'è altra soluzione
che quella di una unica sede legale: non si possono avere due sedi
legali diverse facendo la fusione. Evidentemente ci sarebbero altre
possibilità, ma noi non avevamo la facoltà, a quel momento, cosi
come non l'avremmo nemmeno ora, di dire alla società ex SIB di
Pollein: "Non fate la fusione con la Dreher". Se loro vogliono fare
la fusione evidentemente non c'è la possibilità di spostare o di
mantenere la sede legale di questa azienda in Valle d'Aosta. Il
rischio che abbiamo calcolato era anche, se non si manteneva questo
finanziamento già proposto e in parte finanziato dalla FINAOSTA, di
veder diminuire l'attività della ex SIB, attuale Dreher, a Pollein,
e quindi avere oltre che i non benefici di quello che può essere il
gettito IRPEF e IRPEG, di avere anche una diminuzione sull'imposta
di fabbricazione.
E' pertanto per questo, giustamente come faceva rilevare il
Consigliere Mafrica, che io ho parlato soprattutto della Dreher,
proprio perché questo è il primo caso ed è quello che ci ha fatto
muovere. Se si fosse trattato di una azienda che non aveva questa
alta imposta di fabbricazione versata in Valle d'Aosta, forse la
Giunta non avrebbe preso in considerazione il fatto di presentare
questa legge. Cosi come anche in passato, giustamente come diceva
Riccarand, noi abbiamo sempre chiesto la sede legale in Valle
d'Aosta e altre aziende hanno rinunciato a costruire stabilimenti
in Valle d'Aosta proprio per il fatto della sede legale. Quindi è
stato valutato anche l'interesse finanziario da parte
dell'Amministrazione regionale di presentare, e un domani di
accettare, la deroga per la Dreher.
Devo anche dire che la sede legale, cosi come prevede la legge
in discussione, deve essere in Italia, perché ci possono essere gli
effetti dell'art. 6. Giustamente mi si dice che da sette anni non è
stato applicato l'art. 6, ma - qui mi può confortare anche Martin -
il promotore e colui che faceva lavorare questa Commissione, il
dottor De Leo, era stato trasferito dal Ministero del Tesoro al
Ministero della Funzione pubblica, però attualmente è ritornato ed
è lui uno fra i primi che ci ha detto che era sua intenzione
applicare l'art. 6 e anche l'art. 8 entro l'anno 1989.
Il limite degli occupati: noi abbiamo previsto questa legge per
le aziende che hanno più di 50 dipendenti, ma evidentemente più di
50 dipendenti in Valle d'Aosta. Non sta a noi giudicare quanti
dipendenti abbiano o se è giusto o meno che abbiano quei
dipendenti. Per noi quando parliamo di più di 50 occupati questo si
riferisce agli occupati in Valle d'Aosta. Come dicevo, può anche
darsi che altre società ci chiederanno l'applicazione della legge,
ed è per questo che non può essere aperta a tutti: prima di
applicarla ci vuole evidentemente una autorizzazione della Giunta
regionale, sentita la Commissione.
Sul fatto delle piccole e medie aziende, cioè quanti dipendenti
devono avere per essere considerate piccole, o per essere
considerate medie, la questione è in discussione e io non so dire
quale sia il limite e spero altri me lo sappiano precisare.
Tuttavia, per non ricadere in continue discussioni, abbiamo
preferito indicare nella legge il numero minimo di dipendenti che
deve essere di 50. Comunque la prima azienda che dovrà essere presa
in considerazione dalla Giunta regionale e dalla Commissione è la
Dreher, e senz'altro i vantaggi finanziari per l'amministrazione
regionale ci sono ancora, in quanto questa operazione va ad
aumentare la produzione della birra e pertanto anche l'imposta di
fabbricazione.
PRESIDENTE:
Ci sono dichiarazioni di voto? Ha chiesto di
parlare il Consigliere Mafrica, ne ha facoltà.
MAFRICA (P.C.I.):
Il nostro Gruppo voterà a favore
dell'emendamento ma si asterrà sul disegno di legge per il fatto
che ci pare presentato in modo estemporaneo, senza un
approfondimento sufficiente delle conseguenze dello stesso.
Il problema di cosa avverrà nei processi di formazione,
trasferimento e concorrenza delle società a partire dal 1993, è un
problema molto importante e va studiato con dati tecnici e una
conoscenza approfondita anche dei meccanismi economici di queste
società. Noi con questo provvedimento invece siamo partiti da un
caso singolo, ammettiamo la possibilità di deroga con una
formulazione che è un po' equivoca, perché non si capisce neanche
se i 50 dipendenti siano tutti in Valle d'Aosta o siano 50
dipendenti complessivamente della società. Si parla di aziende di
medie e grandi dimensioni, comunque con un numero di dipendenti non
inferiore a 5O, ma non è chiaro se in Valle d'Aosta. Quindi noi ci
asteniamo su questo provvedimento perché non abbiamo avuto elementi
sufficienti per valutare le implicazioni sui bilanci, sugli
spostamenti finanziari, sull'occupazione.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.): Io confermo le perplessità che avevo esposto
all'inizio. Non mi sembra che il discorso del mercato unico europeo
debba essere un motivo per dire va bene, allora finanziamo anche le
società con sede legale fuori Valle, purché in Italia. Fra l'altro
mi sembra contraddittorio rispetto a un discorso di unificazione
europea; semmai è vero il contrario. Il discorso dell'unificazione
del mercato europeo dovrebbe essere un motivo in più per indurci a
spingere di più nella direzione di avere sedi legali in Valle
d'Aosta, perché chiaramente i rischi di una frantumazione ci sono.
I motivi che c'erano in passato diventano ancora più validi oggi in
questo senso. Quindi anche sotto questo aspetto non condivido
questo provvedimento, ribadisco le critiche già espresse all'inizio
e confermo il voto negativo sul provvedimento di legge.
PRESIDENTE:
Ha chiesto di parlare il Consigliere Gremmo,
ne ha facoltà.
GREMMO (U.A.P.):
Per dichiararmi favorevole a tutto quello
che ha detto l'Assessore il quale ha dato una risposta
esauriente.
Per la verità mi pare che la preoccupazione linguistica sulla
questione dei 50 dipendenti possa essere chiarita agevolmente
precisando che si intende in Valle d'Aosta. E' vero che qui non è
molto chiaro, basta precisarlo; credo non sia un grosso
problema.
Volevo però fare un'osservazione al collega Riccarand,
pacatamente. A me sembra che questa voglia di avere sedi legali in
Valle d'Aosta è un grosso rischio che si finisce per correre,
perché con la ricerca di paradisi fiscali a poco prezzo non vorrei
che corressimo poi il rischio opposto, cioè quello di avere delle
aziende che vengono a caccia di sedi legali per avere da noi dei
contributi, e poi magari vanno a espletare attività da altre parti,
proprio in quel Mezzogiorno che ricordava qualcuno prima. Non
vorrei cioè che diventassimo un terreno di caccia per qualcuno,
quindi sarei cauto a muovermi in quella direzione. Mi sembra invece
pertinente muoverci nella direzione di andare a incentivare, ma in
modo intelligente, come mi sembra che il disegno di legge
faccia.
PRESIDENTE:
Passiamo alla votazione dell'articolato della
legge.
Do lettura dell'art. l:
Art. 1
1. In deroga a quanto previsto dal secondo comma dell'articolo 2
della legge regionale 28 giugno 1982, n. 16, la Società potrà
intervenire, previa autorizzazione della Giunta regionale, anche a
favore di imprese di grandi e medie dimensioni e comunque con un
numero di dipendenti non Inferiore a cinquanta, aventi attività
produttiva nel territorio della Valle d'Aosta, facenti parte di
gruppi di aziende organizzate a livello nazionale o internazionale,
purché la sede legale della società controllata sia situata in
Italia.
PRESIDENTE:
Do lettura dell'emendamento proposto dalla
Commissione e fatto proprio dall'Assessore e dalla Giunta:
All'art. 1 dopo le parole: "previa autorizzazione della
Giunta regionale", sono aggiunte le seguenti parole: "sentito il
parere della Commissione consiliare competente".
Pongo in votazione l’emendamento suddetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 1 della legge cosi
emendato, e lo pongo in votazione:
Art. 1
1. In deroga a quanto previsto dal secondo comma
dell’articolo 2 della legge regionale 28 giugno
1982, n. 16, la Società potrà intervenire previa autorizzazione
della Giunta regionale, sentito il parere della Commissione
consiliare competente, anche a favore di imprese di grandi e medie
dimensioni e comunque con un numero di dipendenti non inferiore a
cinquanta, aventi attività produttiva nel territorio della Valle
d'Aosta, facenti parte di gruppi di aziende organizzate a livello
nazionale o internazionale, purché la sede legale della società
controllata sia situata in Italia.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica, Tonino)
Il Consiglio approva
PRESIDENTE:
Do lettura dell'art. 2:
Art. 2
1. La presente legge è dichiarata urgente ai sensi del terzo
comma dell’articolo 31 dello Statuto Speciale ed
entrerà
in vigore il giorno successivo a quello
della sua
pubblicazione nel Bollettino
Ufficiale della
Regione.
PRESIDENTE:
Pongo in votazione l'art.2:
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica. Tonino)
Il Consiglio approva
PRESIDENTE:
Pongo in votazione la legge nel suo
complesso
:
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica, Tonino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK