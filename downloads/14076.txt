Consiglio Regionale della Valle d'Aosta - Oggetto del Consiglio n. 599 del 6 aprile 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula
Oggetto del Consiglio n. 599 del 6 aprile 1994 - Resoconto
OGGETTO N. 599/X - Disegno di legge: "Integrazione e modalità
di attuazione della legge regionale 26 gennaio 1993, n. 4
(Interventi per la riqualificazione e lo sviluppo dell'area
industriale "Cogne" di Aosta)".
Articolo 1 - (Attuazione delle linee di intervento)
1. La Giunta regionale è autorizzata a realizzare le linee di
in­tervento previste dall'articolo 2 della legge regionale 26
gennaio 1993, n. 4 interventi per la riqualificazione e lo sviluppo
dell'area industriale di Aosta), mediante apposite società di
capitale in gestione speciale, ai sensi dell'articolo 5 della legge
regionale 28 giugno 1982, n. 16 (Costituzione della società
fi­nanziaria regionale per lo sviluppo economico della Regione
Valle d'Aosta) e successive modificazioni.
Articolo 2 - (Area industriale)
1. É autorizzata, altresì, con le modalità di cui all'articolo
1, l'acquisizione della totalità delle quote di partecipazione
nella società proprietaria degli impianti idroelettrici e di tutti
gli immobili costituenti l'area industriale di Aosta, compresa
l'area indicata come esclusa dall'acquisto nella planimetria
al­legata alla legge regionale 4/1993.
Articolo 3 - (Disposizione finanziaria)
1. Per i fini di cui all'articolo 1 è autorizzato il
trasferimento alla gestione speciale Finaosta, ad integrazione del
fondo di lire 40 miliardi di cui all'articolo 4, comma 2, lett. b,
della legge re­gionale 4/1993, della somma di lire 72.500 milioni.
Al riguardo si provvede mediante utilizzo dello stanziamento di
lire 12.500 milioni iscritto al capitolo 46100 del bilancio di
previsione della Regione per l'anno 1994 e del residuo passivo di
lire 60.000 mi­lioni mantenute con iscrizione al capitolo 46965 del
medesimo bilancio ai sensi dell'articolo 64, comma 2, della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), come
modificata dalla legge regionale 7 aprile 1992, n. 16.
2. La Giunta regionale è autorizzata ad apportare con propria
deliberazione le necessarie variazioni al bilancio regionale.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Con questo disegno di legge
si intende accelerare la procedura con cui la regione potrà entrare
in possesso delle aree delle centrali Cogne. Come vedete, il
disegno di legge è stato presen­tato in data 16 febbraio, siamo al
6 aprile, ed arriva in Consi­glio regionale con l'iscrizione
d'urgenza. Proprio per accelerare le modalità con cui acquisire le
aree Cogne e le centrali, il dise­gno di legge prevede che anziché
operare come regione, come previsto dalla legge 4/93, si possa
operare attraverso società di capitale in gestione speciale,
utilizzando la finanziaria regiona­le. Quindi la decisione di
provvedere all'acquisto delle aree, alla bonifica delle stesse,
all'urbanizzazione, ai lavori necessari per l'infrastrutturazione e
per il reinsediamento di nuove attività attraverso una società
apposita, è motivata proprio dal fatto di riuscire a concludere
tutti i contratti entro la fine dell'anno, come previsto dai
protocolli siglati con Ilva.
Al secondo articolo della legge si precisa che si acquistano
tutte le aree e che è possibile acquisire la totalità delle azioni
della società idroelettrica dell'Ilva, perché la legge parlava di
quote e quindi poteva dare origine ad interpretazioni non conformi
sulla possibilità di acquisire il tutto.
Con l'articolo 3 si trasferisce al fondo speciale della Finaosta
la parte di somma che è già stata ricavata dai fondi globali
dell'anno scorso e la parte di somma che è iscritta nel bilancio di
quest'anno, vale a dire vengono trasferiti alla Finaosta tutti i
fondi finora stanziati per la Cogne, per cui non si tratta di nuovi
fondi. Lo scorso anno era stata approvata una legge che trasferiva
60 miliardi in un capitolo apposito e lasciava 40 mi­liardi nel
fondo già a disposizione della Finaosta; adesso si uti­lizzano i 60
miliardi già predisposti lo scorso anno, più i 12,5 previsti per il
bilancio di quest'anno. Si prevede di avere stan­ziamenti ancora di
12,5 miliardi per i prossimi tre anni, in modo da raggiungere la
cifra di 150 miliardi. Ricordo che il protocollo con l'Ilva prevede
una spesa complessiva a blocco di 150 miliardi di lire per
l'acquisto di tutte le aree e di tutte le centrali.
Questo disegno di legge non dà alcun vantaggio diretto al nuo­vo
gestore delle attività produttive, il disegno di legge è
finaliz­zato all'acquisto delle aree e all'acquisto delle centrali.
Da questo punto di vista è necessario accelerare il procedimento di
acquisizione, perché finquando la regione non entrerà in pos­sesso
delle aree delle centrali, ci sarà una fase transitoria di
contratti particolari e molteplici fra il nuovo gestore e i vecchi
proprietari, che sono Ilva gestioni patrimoniali, Ilva in
liqui­dazione, Cogne in liquidazione e Ilva centrali
elettriche.
É quindi necessario approvare questo disegno di legge, per
po­ter costituire due società che più rapidamente provvedano agli
interventi, alla stesura dei piani dei contratti, perché si possa
raggiungere l'obiettivo di entrare in possesso di 1 milione di mq.,
di entrare in possesso di un'energia di 200 milioni di kwh, e di
consentire al privato di effettuare gli spostamenti di im­pianti e
tutti gli interventi necessari al rilancio dell'attività produttiva
della Cogne stessa. Mi permetto di segnalare questo dato: nei primi
tre mesi di gestione privata le produzioni sono state superiori a
quelle della vecchia Cogne ed anche le vendite di prodotti Cogne
sono state uguali o superiori soprattutto in settori dove c'era
stato da parte della Cogne un abbandono, vale a dire in settori a
più alto valore aggiunto. Le prime indi­cazioni quindi dicono che
la gestione privata sta mantenendo tutta la clientela della vecchia
Cogne e sta recuperando nuova clientela, e si sta, in modo
particolare, dedicando alla vendita sul mercato dei prodotti a più
alto valore aggiunto.
Ovviamente questi primi dati - che possono anche essere, se
necessario, con l'intervento dei nuovi gestori in commissione
illustrati più diffusamente - ci confortano nell'obiettivo di avere
contemporaneamente un intervento regionale che consenta di poter
programmare sull'area, di poter acquisire uno strumento importante
di manovra economica quale le centrali, e di man­tenere un'attività
produttiva che garantisce per gli impegni presi almeno 800 addetti
rispetto ai 1550 attuali.
Presidente -
Dichiaro aperta la discussione
generale. Ha chiesto la parola il Consigliere Lanièce.
Lanièce (GA) -
Vorrei chiedere all'assessore una
spiegazione, che però gli ave­vo già chiesto in sede di commissione
consiliare, ed è questa. In base all'articolo 1 si denota che si
debba per forza procedere alla costituzione di una società, la
quale dovrebbe poi rilevare le quote dell'ICE (Ilva Centrali
Elettriche).
Ho posto all'atten­zione dell'assessore la possibilità eventuale
che fosse la stessa Finaosta ad acquisire le quote, anche per
evitare che si costi­tuiscano due società con conseguenti maggiori
costi gestionali. A meno che il problema non consista nel fatto che
questa nuova società, che verrà costituita, acquisti la
partecipazione dell'ICE e poi si proceda successivamente ad una
fusione per incorpora­zione, cosa che porterebbe di conseguenza ad
una ripartizione del costo di 70 miliardi sui cespiti patrimoniali
con conseguente passaggio degli ammortamenti ordinari finanziari da
1 miliar­do circa attuale a circa 6-7 miliardi. Questo porterebbe
come conseguenza ultima un passaggio del costo del kwh da 30 lire a
60 lire circa. Ovviamente questa è una scelta politica, perché un
aumento del costo del kwh da 30 a 60 lire potrebbe avere
ri­percussioni sulle società che verrebbero in Valle d'Aosta, a cui
si dovrebbe vendere l'energia.
Avevo chiesto all'assessore di verificare la possibilità di far
fare questa acquisizione direttamente dalla Finaosta, senza creare
una nuova società, e questo comporterebbe una modifica del di­segno
di legge soprattutto nell'articolo 1, che così varrebbe solo per
l'acquisizione delle aree, mentre per quanto riguarda
l'ac­quisizione delle centrali si farebbe riferimento direttamente
alla Finaosta. Volevo solo sapere se è stata approfondita questa
mia richiesta e se c'erano notizie in merito.
Si dà atto che, dalle ore 16,58, presiede il Vicepresidente
Aloisi.
Presidente -
Ha chiesto la parola il Consigliere
Bich.
Bich (APA) -
La "Stampa" di stamani, alla pagina
della regione, riportava "si terrà oggi il Consiglio regionale" ed
ha messo un trafiletto di tre righe, perché si pensava che la
seduta di oggi fosse una se­duta assolutamente ordinaria anche per
i temi portati in di­scussione. In verità la seduta di oggi ha un
rilievo notevole, sia per quanto si è discusso stamane, sia per
quanto si discute og­gi, in modo particolare per questo disegno di
legge che viene portato dall'assessore.
Perché ha un valore particolare questo disegno di legge? Non nel
contenuto in sé, ma perché è la prima tappa di un lungo iter, molto
travagliato, di cui si sono già identificati alcuni punti fermi,
che dovrebbe portare al risanamento della società Cogne e ad una
garanzia dei livelli occupazionali.
L'obiettivo politico è quindi questo: i livelli occupazionali,
de­finiti da una serie di protocolli e da una serie di impegni
as­sunti dall'Ilva, dalla Marzorati e da quanti altri contraenti di
questa materia, da un lato, e dall'altro lato lo sviluppo e il
mantenimento di certe condizioni economiche.
Questo è il primo passo, quindi il Consiglio regionale,
licen­ziando questa legge, è come una nave che parte da questo
por­to, la nave va via ed è affidata ad un capitano, sulla tolda
non ci sono più i 35 Consiglieri con le loro diversificate
posizioni ri­guardo alla politica industriale guidata da un
governo, ma ormai abbiamo affidato in altre mani la rotta di questo
navi­glio. Questo per esemplificare quanto sta succedendo. Ed è un
momento difficile, un momento complesso, perché bisogna sapere
anche dove va a finire il naviglio, con la speranza che non vada ad
infrangersi sulle secche o non si creino delle falle nello
scafo.
Ebbi modo in tempi non lontanissimi di sollevare alcune
obie­zioni su questi protocolli di intesa fra regione ed enti
svariati, e subito fui messo nelle mani di un "boxeur"
sindacalista, che mi trattò come un punching-ball. Poi, man mano
che si precisava­no i profili della trattativa, il pugile si sentì
un po' suonato an­che lui e cominciò a pensare che una vigilanza
attenta e un ap­profondimento dei problemi fosse un atto
indispensabile. Tant'è che abbiamo assistito ancora ultimamente a
prese di posizione anche del sindacato, in cui si denotava una non
totale assonan­za con quanto si era stipulato.
Si parte quindi con questo primo atto e si affida alla Finaosta
la trattativa. Attenzione però, perché ci sono una serie di
adempimenti che devono essere comunque verificati e conclusi, mi
riferisco in particolare al protocollo di accordo fra regione e
Ilva in liquidazione. L'Ilva la vedremo comparire ancora per un po'
di tempo, ma fra un po' di Ilva non se ne parlerà più. É una
società in liquidazione, sappiamo già che ha super-responsabi­lità
limitata. Mi riferisco al punto 8 di questo accordo, in cui si
dice: "Gli impegni della regione, illustrati nel protocollo, sono
sospensivamente condizionati alle seguenti circostanze", quindi gli
impegni della regione che stiamo assumendo oggi, ancorché in modo
mediato, perché conferiamo alla Finaosta, e poi dice ancora al
punto 8, sub b): "Impegno da parte dell'Ilva a mettere a
disposizione di tale soggetto acquirente", cioè Cogne Acciai
Speciali, "un fondo di ristrutturazione con questo concordato":
questo fondo è già stato costituito? É un elemento sospensivo o è
nell'accordo?
La stipulazione del contratto di cessione è già stata siglata?
Ne possiamo avere documentazione? Perché l'attività della IV
commissione è un'attività da fiume Carso: un momento sotto terra,
poi risale, poi di nuovo sotto. Non so in che fase siamo, però non
so più la documentazione da dove arriva e se arriva. La stipula di
questo atto è indispensabile per la definizione degli accordi
successivi.
Per quanto riguarda gli impegni politici che si sono assunti, a
parte la criticità dell'assetto di questa società contraente,
socie­tà Ferriere di Stabio, con 4 miliardi di capitale di rischio,
fac­ciamo fare un'operazione del genere - in cui le obbligazioni di
questi contraenti sono diverse centinaia di miliardi - da un
ope­ratore che ha come capitale di rischio 4 miliardi. Questo la
dice già lunga sul tipo di criticità che può avere l'operazione.
Però soprattutto gli 800 dipendenti che vengono garantiti dal
proto­collo di accordo fra regione e Ferriere di Stabio, mi
riferisco in particolare al punto 3, sub 2, non vengono supportati,
com'è detto nello stesso protocollo, da dei piani industriali
operativi, precisi. I piani industriali operativi non ci sono, non
li cono­sciamo; sappiamo degli intenti, sappiamo delle direttive,
sap­piamo degli indirizzi, però il piano operativo oggettivo non
esi­ste ed è un elemento imprescindibile per dare delle
valutazioni. Il Consiglio non può che confrontarsi su questo
elemento.
Ci è stato dato viceversa un elemento del piano di
ristruttura­zione e rilancio della Cogne Acciai Speciali sempre da
parte delle Acciaierie di Stabio, che però per una fraseologia
anglofo­na un po' strana che non tutti conosciamo ed una serie di
espressioni molto ermetiche, rappresenta il "Bignami del Bi­gnami"
di un piano industriale operativo, perché vengono semplicemente
enunciati alcuni principi, però non si dimostra come questi
principi vengono espletati. Mi riferisco alla pagina 2 "Personale",
dove si tirano fuori una serie di politiche del per­sonale, che
qualsiasi operatore in campo industriale avrebbe scritto; però
vorrei vedere questi principi come, quando, con che tipo di
interventi e di strumenti possono calzare nell'ambito della nuova
Cogne Acciai Speciali.
Quindi sono una serie di atti che sono indispensabili e che
van­no confrontati in commissione. Non sto qui a far perdere tempo
su tutta una tematica che è molto complessa e che dovrebbe es­sere
vista con attenzione, a cominciare dall'ICE, dal come la Marzorati
entra nell'acquisizione del capitale sociale di questa società, dal
15 al 49 percento dice l'accordo, con i 4 miliardi di lire. Ma cosa
fa con i 4 miliardi? Cambia il lay out della fabbri­ca, esegue
operazioni di remake dell'area industriale, diciamo di rimessa a
norma dell'area industriale, cambia il tipo di pro­duzione, però
l'approvvigionamento è quello del capitale di ri­schio di 4
miliardi. Dove vengono reperite le risorse per esegui­re la
ristrutturazione dello stabilimento.
A parità di condizione chiedo di essere informato in modo più
vasto e più ponderabile sulla stima che è stata fatta già da tempo
del patrimonio immobiliare, perché da informazioni as­sunte presso
associazioni di categoria emerge che in altri luoghi della
penisola, in altri siti, l'acquisizione di spazi industriali,
quindi di aree finalizzate all'industria ancorché della stessa
ti­pologia di questa, gravate dal vincolo dell'utilizzo in sede
in­dustriale, non si va al di là di una remunerazione di
30-40-50mila lire/mq.
Qui si va ben oltre; abbiamo superato delle condizioni che mi
sembrano gravate da un moltiplicatore doppio o triplo di quello che
avviene in altre aree urbane e industriali. Quindi sarebbe il caso
anche qui, anche se non avviene nell'assise massima, quanto meno in
commissione di poter capire qualcosa di più.
Esistono anche alcuni aspetti di cui la Regione ha obbligazione;
ad esempio si dice qui una discarica del tipo 2b, ma questo non
dice niente. Fra gli adempimenti, se parte l'acquisizione
dell'area, devono partire anche la localizzazione della discarica,
la definizione della tipologia, il costo della discarica stessa e
via discorrendo, ma discarica tipo 2b cosa dice? Sono tre parole
messe in croce, dietro non c'è nessun progetto; si vorrebbe capi­re
se esistono già dei progetti di massima, la quantificazione di
questi progetti, non basta dire 50-60 miliardi, vogliamo sapere la
definizione di una entità precisa finanziaria alla quale que­sto
tipo di obbligazione viene vincolato.
Un altro punto è quello della bonifica del terreno, su cui opera
la nuova Cogne Acciai Speciali, bonifica a carico nostro; si dice
32,6 miliardi, ma anche qui per quanto riguarda il risanamento
ambientale dell'area industriale già preso in esame dalla Zima­tec
vorremmo conoscere il progetto di risanamento. Cosa vuol dire
risanamento? C'è un pretrattamento del materiale? Che tipo di
materiale è? C'è un riutilizzo del materiale? Viene invia­to da
qualche parte? Viene utilizzato in loco? Va stivato subito in
discarica? Non va stivato? Insomma ci sono una serie di cose che
sono assolutamente indefinite, e questo comporta da parte della
regione degli impegni finanziari molto diversificati.
Allora noi lasciamo andare il vascello, però l'unica cosa di cui
siamo certi è quanto dà "sull'unghia" la Regione; questo lo
sappiamo perché lo si delibera oggi. Stamani si diceva "manina dare
- manina avere", ecco dalla parte della "manina avere" non abbiamo
niente di sicuro e siccome gli uomini di Gambar­della erano già
venuti nello stabile a parlare di ampie garanzie per la Regione per
sviluppi eccetera, stessi discorsi che si fanno qui, negli anni
scorsi sarebbe stata garantita, poi viceversa abbiamo visto che
fine ha fatto la garanzia dello staff Gambar­della sullo sviluppo
della Cogne; oggi mi permetto di suggerire che la Regione sia
padrona di questa operazione. E già il primo atto, quello di
trasferire operatività dalla Regione alla Finan­ziaria mi lascia
abbastanza perplesso. Vorrei sapere come in­tende l'assessore
continuare a
maîtriser
questa operazione, continuare a
coinvolgere l'intero Consiglio, perché abbiamo detto che sulle cose
importanti l'intero Consiglio deve cercare di esprimersi al meglio
con la più ampia maggioranza possibile, indipendentemente da quelli
che possono essere gli schiera­menti tradizionali maggioranza e
minoranza, e poi soprattutto dare le garanzie al personale, perché
anche sul personale non tutto il protocollo è stato espletato.
In modo particolare il punto 8, sub c, dove si parla di "impegno
da parte dell'Ilva ad assicurare per i lavoratori in esubero le
coperture sociali che saranno previste per i dipendenti della
società del gruppo Ilva, nonché a gestire il processo di
liquida­zione della Cogne in maniera tale da non pregiudicare la
conti­nuità dell'attività produttiva Cogne Acciai Speciali", ma
soprat­tutto nel punto 9 successivo, dove si dice: "Si impegna a
rappre­sentare al governo centrale l'esigenza di adottare
ammortizza­tori sociali in grado di fronteggiare dette
problematiche specifi­che della società Cogne Acciai Speciali";
quindi una chiave in più di assorbimento del disagio che si sta
creando all'interno delle maestranze della società Cogne.
Non chiedo all'assessore che sia un operatore in eterno
movi­mento, ma un minimo indispensabile di documentazione e di
prospettive precise di quanto incassiamo ce le deve dare.
Presidente -
Dichiaro chiusa la discussione
generale. Ha chiesto la parola l'Assessore all'industria, commercio
e artigianato, Mafrica.
Mafrica (GV-PDS-SV) -
Il Consigliere Lanièce aveva
già posto in commissione la do­manda, pertanto gli rispondo nello
stesso modo. Finaosta ha l'incarico di costituire una società che
può o comprare le azioni o comprare gli impianti, a seconda del
miglior esito fiscale per la Regione. Questo sarà deciso nella fase
successiva di appro­fondimento del contratto fra Finaosta e Ilva
Centrali Elettriche in base all'elemento di avere per la Regione il
minor impatto fi­scale, perché esistono queste due possibilità che
vanno valutate ed è previsto di scegliere la strada che porterà
alla minore im­posizione fiscale.
D'altronde qui con la legge si dà la possibilità alla Regione di
operare attraverso società di capitale e quindi anche attraverso la
Finaosta o altre società.
Rispetto al discorso più complesso fatto dal Consigliere Bich,
non c'è nessuna difficoltà; iscrivendo l'oggetto in IV
commissio­ne, credo di essere andato sui temi della Cogne almeno
3-4 volte, portando tutta la documentazione disponibile,
approfon­dendo i temi e portando a conoscenza diretta dei
consiglieri quanto espone il gruppo Marzorati. Su questo punto
vorrei fare una precisazione. L'8 aprile 1993 la Cogne ha deciso di
vendere la Cogne Acciai Speciali, ha aperto una gara, si sono
interessati una decina di gruppi e aziende di varia natura,
italiani ed esteri; soltanto quattro di queste hanno poi
formalizzato con una offerta la loro partecipazione alla gara per
acquisire la Co­gne Acciai Speciali. Di queste quattro, tre sono
state ritenute idonee da Ilva; una, il gruppo Roda, ha rinunciato,
le altre due sono state, su sollecitazione regionale, anche per un
certo pe­riodo pronte a procedere di concerto, successivamente una
delle due ha rinunciato ed è rimasto il gruppo Marzorati.
Il 1° ottobre la Cogne S.p.A. è entrata in liquidazione; se
entro il 31 dicembre questo gruppo non avesse deciso di proseguire
nell'acquisto della Cogne Acciai Speciali, di fatto sarebbe
entra­ta in liquidazione anche la Cogne Acciai Speciali. Quindi
l'in­tervento di questo gruppo ha consentito due cose: di mantenere
un'attività produttiva, per cui è stato preso l'impegno di almeno
800 addetti; di consentire un graduale processo degli altri
lavo­ratori con la copertura degli ammortizzatori sociali previsti
dall'attività complessiva a quella finale, prevista a regime.
Di­ciamo che l'intervento di Marzorati non è stata una scelta
reg­ionale, ma è il risultato di una gara ed io credo che si debba
di­re che è stato un intervento che, per le condizioni della
occupa­zione regionale, è positivo, che se non ci fosse stato
avrebbe fatto trovare la nostra Regione con il problema di 1550
persone senza occupazione.
Per ciò che riguarda domande più specifiche: se è stato
stipula­to il contratto di cessione e questo è stato stipulato. Se
è stato erogato un fondo di ristrutturazione: è stato erogato un
fondo di ristrutturazione, ritenuto adeguato dalla nuova società
per operare nelle difficoltà della riconversione produttiva, per
far fronte alle perdite previste per i primi due anni e per operare
con questo fondo di ristrutturazione gli interventi che si
pote­vano ritenere necessari. Credo che fare riferimento al
capitale sociale di una società sia un elemento utile, ma non
esaustivo.
Questa società, che in realtà fra Ferrerie di Stabio e Nuova
Metal ha 8 miliardi di lire di capitale, gestisce un'attività per
100 miliardi di capitale; la Cogne ha 300 miliardi di fatturato. Se
con 200 addetti il risultato è stato di fare un fatturato di 100
miliardi, credo che almeno da questo punto di vista una certa
capacità imprenditoriale sia stata dimostrata e credo che venga
anche dimostrata dai primi dati sul primo trimestre di gestione
della Cogne, da cui risultano produzioni e vendite superiori a
quelle dell'analogo trimestre dell'anno precedente. Questi dati
potranno essere illustrati in commissione, se richiesto, e danno
l'idea di un mantenimento della clientela Cogne con prezzi di
vendita da parte della Cogne anche superiori di quelli praticati
dall'Ilva, e della ricerca di nuovi clienti.
Per ciò che riguarda la copertura sociale, in effetti è stato
ema­nato un decreto che è stato successivamente riconvertito, che
interessa in modo particolare la siderurgia, che dei 750
lavora­tori che secondo i programmi non troveranno occupazione
nella Cogne Acciai Speciali, ne copre per il momento 430. Vale a
dire, il decreto per la siderurgia consente alle persone che hanno
al­meno 50 anni di età e almeno il minimo contributivo di avere il
prepensionamento immediato, con la possibilità di utilizzare fi­no
a 10 anni ulteriori di copertura.
C'era stata da parte di questo Consiglio una richiesta, che è
stata trasmessa in sede di incontro ministeriale, per aggiunge­re a
questa copertura di 430 su 750 anche una ulteriore, che preveda la
possibilità per i lavoratori che hanno almeno 30 anni di attività
di avere il prepensionamento, anche se non hanno ancora raggiunto i
50 anni. Finora su questo punto non si è riusciti ad andare avanti,
c'è stato l'impegno della regione e, per quel che ci risulta, anche
l'impegno dell'Ilva. Il discorso dovrà essere ripreso in sede di
conversione di quel decreto legge sui prepensionamenti per la
siderurgia, che è stato presentato una volta, riconfermato una
seconda, modificando soltanto parzialmente, ma senza ancora
accogliere questo punto che in­teressa la Valle d'Aosta e che dovrà
essere seguito dalla Regio­ne e dai parlamentari valdostani. Perché
se passasse quest'al­tro punto, altri 200 lavoratori potrebbero
trovare copertura e quindi il problema degli esuberi si ridurrebbe
ad un centinaio di persone.
Le iniziative che comunque si intendono promuovere su quell'area
dovrebbero essere in grado di far fronte (almeno questo è
l'intendimento della Giunta regionale) agli esuberi esistenti
nell'arco dei cinque anni di copertura della cassa inte­grazione,
che è prevista per gli anni '94-95-96, e della mobilità, che è
prevista per i due anni successivi. Cioè i lavoratori in esubero
hanno, in base alle leggi esistenti, la possibilità di ave­re 3
anni di cassa integrazione ed altri 2 di mobilità se hanno più di
40 anni. In questo periodo è ipotizzabile che una ricon­versione
produttiva avvenga e che nuovi posti di lavoro su quell'area
possano essere creati.
Per ciò che riguarda il piano operativo, il nuovo gruppo è
entra­to da tre mesi, ha cominciato a presentare primi elementi di
piano non più sulla base di sue intenzioni, ma sulla base di una
verifica effettiva della situazione dello stabilimento, delle
vendite e dei mercati; si è impegnato a precisare ulteriormente - e
credo che lo farà in tempi brevi - quali sono le indicazioni per
gli investimenti, per il
layout
e per gli interventi
necessari.
Sono state fatte ulteriori osservazioni, che potranno essere
chiarite in commissione.
Per la discarica di tipo 2b esiste una definizione precisa ai
sensi della legge; la legge prevede quali materiali possono essere
immessi in una discarica di tipo 2b, che è per rifiuti speciali
particolari, ed a questo si fa riferimento, quindi
l'identificazione è precisa. La sede individuata è il comune di
Pontey, dove esi­ste un'autorizzazione di massima da parte del
comune che an­drà approfondita.
Per il valore delle aree, la richiesta iniziale di Ilva per le
cen­trali e per le aree era di 450 miliardi; c'è stata una
trattativa che è durata per mesi sulla base di perizie fatte dalla
regione e dalla controparte. Non si riusciva a raggiungere un
accordo e si è dovuti ricorrere all'intervento ministeriale per
superare quella differenza di 40 miliardi che esisteva fra
l'offerta mas­sima della regione, che era di 150 miliardi per le
aree e per le centrali, e la richiesta di 190 miliardi, che era
l'ultima cifra considerata possibile dall'Ilva per raggiungere
l'accordo. Que­sta copertura è avvenuta attraverso un disegno di
legge, che è diventato legge e che ha già portato all'accordo del
22 febbraio per renderlo esecutivo. Si possono esaminare
tranquillamente queste cose; credo che un milione di mq nel comune
di Aosta, con i valori che hanno le aree nel comune, e centrali che
hanno un reddito potenziale (a 100 lire al kwh, che è quanto si può
pensare di vendere all'Enel) di 20 miliardi all'anno, siano un
intervento economico finanziario valido di per sé, al di là del
mantenimento dell'occupazione, che pure è sempre stato il pri­mo
obiettivo.
Per la bonifica esiste uno studio di massima e la cifra di 32,6
miliardi si riferisce alla messa in sicurezza in loco attraverso
una guaina protettiva che impedisca percolazioni; su queste co­se
si può approfondire il discorso e questo rimane uno dei pro­blemi
che è alla massima attenzione della Giunta.
Credo che con successive riunioni della commissione e con
l'esame da parte del Consiglio delle indicazioni che la Giunta
comunque dovrà dare alla Finaosta per procedere, si possa se­guire
questo intervento, che è uno dei principali della politica
regionale e che credo finora abbia consentito di affrontare
si­tuazioni molto complesse con qualche risultato.
Risultati in assoluto, garanzie in assoluto sulla continuità
pro­duttiva di una qualunque azienda non possono essere
onesta­mente date da nessuno; esistono però garanzie di serietà che
questo gruppo ha fornito nella trattativa complessa con la
Re­gione, che crediamo possano consentirci di dare a questo grup­po
fiducia perché gli obiettivi concordati vengano raggiunti.
Presidente -
Ha chiesto la parola il Consigliere
Tibaldi, per dichiarazione di voto.
Tibaldi (LN) -
Per dichiarazione di voto, ma anche
per alcune precisazioni. So che la discussione è stata chiusa, però
mi sembra talmente im­portante l'argomento da poter evitare di
essere eccessivamente formalistici.
Presidente -
Non è una questione di formalismo, è
una questione di applica­re il regolamento.
Tibaldi (LN) -
Vedrò di osservare i tempi. Alcune
delle considerazioni che ha fatto il Consigliere Bich in questa
sede, le ho fatte anche io in IV commissione alla presenza
dell'assessore Mafrica. Il mio intervento era più centrato sul
protocollo di intesa fra Ilva in liquidazione e regione autonoma
Valle d'Aosta, mentre giusta­mente Bich lo ha ampliato anche al
protocollo di intesa fra il privato e la regione.
Però mi sembra che alle formulazioni che allora feci in
com­missione l'assessore diede le risposte che grosso modo ha
ripe­tuto adesso. Mi sembra però importante, a fronte di un
impe­gno finanziario così grande da parte della Regione, che ci sia
un'ulteriore cautela da parte dell'amministrazione, in questo
senso. Sappiamo che il contratto di cessione fra privato e regio­ne
autonoma Valle d'Aosta è stato stipulato, ma non ne cono­sciamo il
contenuto.
L'assessore in un colloquio telefonico mi disse che, trattandosi
di un rapporto fra privati, non poteva la Regione interferire nella
sfera dell'autonomia privata, in qua­nto ente pubblico e quindi al
di fuori della trattativa. Già allora gli obiettai che sarebbe
interessante invece conoscere per tutti i consiglieri la sostanza
di questa cessione, anche per sapere quali sono gli impegni che si
è assunto il privato e quali sono gli impegni che si è assunto il
cedente, cioè l'Ilva.
Un'altra cosa che ritengo importante è il piano di dettaglio, di
cui faceva prima cenno il Consigliere Bich. Un piano di detta­glio
che stando al protocollo di intesa doveva essere consegnato entro
il 31 marzo di quest'anno, ma che non ci risulta sia stato fatto, o
perlomeno il sottoscritto non ne è assolutamente a co­noscenza, a
parte una serie di pagine che sono molto sintetiche.
Infine, tra gli oneri per Ilva, fra quelle condizioni sospensive
di cui si parlava prima, risulta questo fondo di ristrutturazione a
favore di Geval, che è stato concordato con il privato, che è stato
attribuito all'acquirente e che è ritenuto congruo; sarebbe anche
qui interessante conoscere l'entità di questo fondo, che ovviamente
costituisce un onere per Ilva e un beneficio per il privato.
Presidente -
Consigliere Tibaldi, le ripeto,
l'applicazione del Regolamento non è una cosa che può essere
lasciata alla discrezionalità di ognuno di noi. Lei ha altri
strumenti per farsi dare tutti i dati che desidera in Consiglio.
Lei può sempre chiedere la parola sull'articolato, ma non possiamo
riaprire la discussione genera­le.
Si passa all'esame dell'articolato. Pongo in votazione
l'articolo 1.
Presenti: 28
Votanti e favorevoli: 27
Astenuti: 1 (Chiarello)
Il Consiglio approva
Presidente -
Pongo in votazione l'articolo 2
Presenti: 28
Votanti e favorevoli: 27
Astenuti: 1 (Chiarello)
Il Consiglio approva
Presidente -
Pongo in votazione l'articolo 3.
Presenti: 28
Votanti e favorevoli: 27
Astenuti: 1 (Chiarello)
Il Consiglio approva
Presidente -
Ha chiesto la parola il Consigliere
Bich.
Bich (APA) -
Semplicemente per poter aggiungere
due cose. La dichiarazione di voto, si vede già dalla votazione sul
primo articolo, è favore­vole e gran parte dell'assemblea è
favorevole; l'unica cosa che chiedo all'assessore è la precisazione
dei punti che restano in sospeso, che anche dopo l'intervento
dell'assessore aleggiano.
Tanto per riassumere: la discarica; poi c'è la Zimatec, comparsa
in modo dovizioso sulle ultime cronache giudiziarie, vorremmo
sapere qual è la definizione Zimatec, cosa ci propone la
stessa.
Vorremmo sapere quanto costa la discarica di tipo 2b e
conosce­re il piano di dettaglio operativo di ristrutturazione del
lay out e la definizione del prodotto, sia nell'ambito di
commercializ­zazione del prodotto Cogne, sia nell'ambito del
riassetto degli impianti. Siccome nessuno di noi ha una cultura
industriale molto profonda, si chiede anche di avere un minimo di
appog­gio, non so se la regione ha dei consulenti a cui affidare la
spie­gazione dei protocolli e della politica industriale emergente
da questa trattativa. Fin qui si può arrivare con i propri
strumen­ti, ma d'ora in avanti quando si definirà meglio l'assetto
pro­duttivo, quindi le attrezzature, gli impianti e quant'altro, a
quel punto dobbiamo capire cosa ci sta dietro e quanto costa questo
riassetto.
Pregherei l'assessore, nell'ambito della IV commissione, di
for­nirci delle consulenze che imparzialmente ci diano spiegazioni
sulla trattativa. Quindi voto favorevole
sub conditio
.
Presidente -
Pongo in votazione la legge nel suo
complesso.
Presenti: 28
Votanti e favorevoli: 27
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK