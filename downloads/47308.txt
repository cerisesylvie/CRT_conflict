Consiglio Regionale della Valle d'Aosta - Oggetto del Consiglio n. 3595 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3595 del 8 maggio 2024 - Resoconto
OGGETTO N. 3595/XVI - Interrogazione: "Notizie in merito alla
risoluzione delle problematiche emerse tra la società italiana
SITRASB e la società elvetica TGSB" e interpellanza: "Azioni per
evitare la chiusura del Traforo del Gran San Bernardo a seguito
delle problematiche subentrate tra le società
concessionarie".
Bertin (Presidente) -
L'interpellanza al punto n. 24
ricordo che si discuterà congiuntamente con l'interrogazione al
punto n. 10. Pertanto, dopo l'illustrazione dell'interpellanza, la
risposta riguarderà sia l'interrogazione che l'interpellanza. Per
illustrare l'interpellanza, la parola alla consigliera Erika
Guichardaz.
Guichardaz E. (PCP) -
Torniamo a parlare del Traforo del
Gran San Bernardo che sappiamo essere un'importante via di
collegamento tra Italia e Svizzera e sappiamo anche, perché
l'abbiamo affrontato in diverse e altre iniziative, che la
concessione per la gestione del Traforo affidata a SITRASB e SISEX
è prevista per il 2034. Una concessione per cui si sta cercando una
proroga visti anche i costi che le due società dovranno sostenere a
seguito del crollo di una trave avvenuto nel 2017 di cui anche su
questo abbiamo già parlato.
Il cronoprogramma dei lavori dell'intervento da porre in essere
prevede una durata complessiva per la realizzazione di quattro
anni, con conclusione prevista per il maggio 2027 e indica nel mese
di settembre 2025 l'avvio dell'esecuzione delle opere sulla tratta
di competenza della SITRASB. Queste opere però, come più volte è
stato rilevato in Consiglio, hanno portato a delle tensioni tra le
due società più volte rilevate proprio dal Presidente della società
svizzera, che, anche in modo piuttosto sostenuto, minacciava anche
il blocco dei lavori perché non viene altrimenti garantita la
sicurezza, quindi, sotto questo punto di vista, anche la
preoccupazione dei Sindaci e di altre personalità che nel tempo
hanno fatto delle dichiarazioni.
Abbiamo appreso che, rispetto al rinnovo della concessione per
la gestione necessaria per avere le garanzie e per ottenere i
finanziamenti da destinare ai cantieri, la Svizzera si è detta
favorevole, mentre il Governo italiano ha chiesto il nulla-osta
sulla compatibilità della partita transfrontaliera con la
legislazione dell'Unione europea.
Come ci ha detto in una risposta a un'iniziativa dello scorso
novembre, la società concessionaria può realizzare gli interventi
necessari per la sicurezza, ha già espresso e sta lavorando di
concerto con il Ministero per il riconoscimento degli interventi
attraverso la proroga della concessione, peraltro già sottoposta ai
competenti servizi della Commissione europea. Lavori che, in
alternativa alla rideterminazione del termine concessorio,
potrebbero comunque essere valutati al fine di un riconoscimento di
un valore di subentro. L'attuale quadro regolatorio nazionale
comunitario, nel superare i preesistenti schemi di convenzioni
relative alle concessioni autostradali, contempla infatti
espressamente il recupero degli oneri d'investimento sostenuti e
non armonizzati al termine della concessione.
Altra possibilità sarebbe l'attivazione di un eventuale
specifico finanziamento
ad hoc
, questo era quello che lei
nel mese di novembre ci aveva in qualche modo espresso in aula.
Nuove notizie sono apparse sul giornale online "Laprimalinea.it"
sia il 16 che il 18 aprile 2024, che sono state poste
all'attenzione sia del nostro gruppo, che del gruppo di
Rassemblement Valdôtain proprio perché all'interno di quegli
articoli sicuramente si legge una tensione aumentata fra le due
società.
Chiediamo quindi al Presidente: se corrispondono al vero le
notizie riportate dal giornale
online
; "se vi sono sviluppi
o se vi sono stati nuovi incontri a seguito delle summenzionate
note; se la società SITRASB ha fornito novità rispetto al
dossier
, quindi al pagamento delle fatture sollecitate..." e
fornite dalla parte svizzera e "quali sono le intenzioni
dell'Amministrazione per evitare la chiusura del Traforo del Gran
San Bernardo e cercare di rinstaurare un clima collaborativo tra le
due società", come lei più volte ha auspicato nelle varie repliche
alle iniziative che abbiamo posto in Consiglio.
Presidente -
Per la risposta, la parola al Presidente
della Regione.
Testolin (UV) -
L'interrogazione al punto n. 10
all'ordine del giorno viene trattata unitamente all'interpellanza
al punto n. 24 avendo di fatto identità di contenuti. Con la prima
iniziativa si chiedono le notizie in merito alla risoluzione delle
problematiche emerse tra la società italiana SITRASB e la società
elvetica TGSB e con la seconda ci richiedono notizie in merito alle
azioni poste in essere per evitare la chiusura del Traforo del Gran
San Bernardo a seguito delle problematiche subentrate tra le
società concessionarie.
Affrontiamo quindi le diverse domande per identità di contenuto:
"se i contenuti dell'articolo citato in premessa corrispondono al
vero" e "se corrispondono al vero le notizie riportate in data 16 e
18 aprile 2024, in particolare rispetto alle accuse mosse da
SITRASB nella lettera di risposta e alle possibili azioni legali
paventate". Per quanto a nostra conoscenza, i contenuti degli
articoli corrispondono sostanzialmente al vero e riassumono il
dialogo che al momento anima le due società concessionarie
dell'infrastruttura.
Per quanto riguarda i quesiti: "quale sia lo stato di
aggiornamento delle interlocuzioni, ovvero dei rapporti ad oggi
esistenti tra le due società di gestione del Tunnel, anche alla
luce dei contenuti riportati nell'articolo", "se vi sono sviluppi o
se vi sono stati nuovi incontri a seguito delle summenzionate note"
e "se la società SITRASB ha fornito novità rispetto a questo
dossier, in particolare al pagamento delle fatture sollecitate e
fornite da TGSB SA". Incontri e interlocuzioni tra le due società
ovviamente continuano, così come continuano, come da
cronoprogramma, i lavori per il rifacimento della soletta di
ventilazione, che, come già comunicato in precedenti occasioni,
interessano per il momento la tratta di competenza della società
svizzera che ne sostiene da parte sua l'onere finanziario. Ciò che
preme evidenziare rispetto a questa situazione, invece, è come sia
stato direttamente interessato al riguardo il Capo della
delegazione italiana della Commissione mista italo-svizzera del
Traforo, condividendo l'opportunità di un approfondimento di natura
tecnica sullo stato dell'infrastruttura e suggerendo che tale
approfondimento sia svolto dal Comitato tecnico istituito
all'interno della Commissione stessa, in seno al quale vi sono le
competenze tecniche e garanzie di indipendenza adeguate.
Per il quarto quesito, cioè "quali iniziative abbia intrapreso
il Governo regionale sino ad oggi per risolvere le note
problematiche già portate all'attenzione del Consiglio Valle" e
"quali sono le intenzioni dell'Amministrazione per evitare la
chiusura del Traforo del Gran San Bernardo e cercare di rinstaurare
un clima collaborativo tra le due società", oltre alle
interlocuzioni con la delegazione italiana della Commissione mista,
come detto al punto precedente, sono proseguite anche quelle con il
Ministero delle infrastrutture e dei trasporti, che ha confermato
di aver autorizzato SITRASB all'esecuzione dei lavori di ripristino
della soletta, considerandone anche l'ammissibilità della spesa
nell'ambito della concessione e la conformità della stessa alla
regolamentazione vigente di un eventuale indennizzo da subentro.
Conferme che dovrebbero consentire a SITRASB di negoziare dei
finanziamenti ponte con il sistema bancario. Il Ministero ha
altresì confermato il dialogo in corso con la Commissione europea
per quanto riguarda il prolungamento della concessione confidando
in una conclusione positiva avendo già evidenziato l'assenza di
qualsiasi vantaggio economico connesso all'estensione della
stessa.
A fronte di queste importanti conferme, ho informato il
Ministero, nella persona del viceministro Edoardo Rixi, in
occasione dell'assemblea dei soci SITRASB del 24 aprile scorso, ho
dato comunicazione di quanto da lui confermatomi e ho espresso la
preoccupazione dell'Amministrazione regionale e del Ministero per
le divergenze che caratterizzano il dialogo tra le due società. Per
questo ho richiamato i componenti del Consiglio di amministrazione
di SITRASB ai loro doveri di governo della società nell'interesse
della collettività valdostana, di mantenimento dei rapporti con la
controparte competente svizzera e soprattutto della necessaria
transitabilità in sicurezza di un Traforo internazionale la cui
chiusura porterebbe a inevitabili accertamenti dell'eventuale
responsabilità.
Ho quindi ripreso quanto espresso dal Ministro in merito
all'autorizzazione ministeriale a eseguire lavori di ripristino
della soletta di ventilazione secondo le modalità individuate dal
Comitato della sicurezza al fine di soddisfare l'esigenza
imprescindibile che l'infrastruttura sia agibile e in
sicurezza.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Cercando di fare una sintesi rispetto alle
risposte ricevute, abbiamo una questione che riguarda la parte
tecnica, quindi la sicurezza tecnica ed effettivamente nella prima
parte della risposta della seconda domanda dell'interrogazione il
Presidente ha confermato che c'è in corso, o comunque ci sarà un
approfondimento per capire questo passaggio. Dall'altro lato
abbiamo quelli che si possono chiamare incontri e interlocuzioni
tra le due società che - ed è anche da questo che nasce
l'interrogazione -, alla luce di questa... chiamiamola
interlocuzione o rapporto epistolare anche abbastanza acceso,
acceso è quasi un eufemismo... però ovviamente preoccupa perché se
l'interlocuzione è su questo livello, ovviamente rischia anche di
non essere fattiva per arrivare a trovare una soluzione.
Ben venga l'ultima parte, almeno per quello che riguarda
l'interrogazione, della risposta, quindi la possibilità di avere
più certezze rispetto al passato per quello che concerne
soprattutto sul lato finanziario il discorso concessorio, quindi,
al di là del prolungamento che speriamo possa poi trovare una
soluzione, ma che ci sia la possibilità da parte della nostra
società di poter fare gli interventi e quindi avere garanzia
dell'indennizzo da subentro sulla concessione, cosa che ovviamente
può permettere la bancabilità dell'intervento, che era il vero
nodo, perché ovviamente una società che non può accedere al credito
ha complessità in questo caso di poter fare gli investimenti, a
maggior ragione se ha un orizzonte concessorio che limita questa
possibilità. Su quest'aspetto penso che sia una notizia positiva,
poi gli approfondimenti tecnici sono necessari e sicuramente almeno
da parte nostra, ma penso anche della collega, ci sarà poi
un'attenzione continua su questo, eventualmente valutando anche un
approfondimento in altra sede, perché giustamente in Consiglio non
riusciamo a declinare tutte quelle che sono poi informazioni anche
che forse meriterebbero più un'attenzione, ad esempio, in
Commissione, dove c'è la possibilità di approfondire, ma solo per
monitorare, verificare e scongiurare soprattutto il fatto che
quest'importante via di comunicazione, a maggior ragione con le
problematiche che ben conosciamo rispetto all'altro Traforo che
abbiamo... ovviamente che si permetta il mantenimento della
transitabilità e l'importanza di un passaggio fondamentale e
importante.
Quello che io mi auguro è che soprattutto la parte più di
rapporti tra due realtà che devono necessariamente dialogare e
operare, perché poi l'infrastruttura è comune, quindi società
svizzera e la controparte italiana, possano trovare una via
d'uscita rispetto a delle missive che sono tutt'altro che
reciprocamente gentili. Questo lo dico nell'interesse di chi
transita e di chi vive quei territori e anche di chi lavora nel
Tunnel del Gran San Bernardo.
Presidente -
Sempre per la replica, la parola alla
consigliera Erika Guichardaz.
Guichardaz E. (PCP) -
Ho poco da aggiungere rispetto a
quanto detto dal consigliere Aggravi se non il fatto che
sicuramente torneremo sull'argomento e forse veramente varrebbe la
pena di fare anche un approfondimento in Commissione, proprio
perché soprattutto il dialogo fra le società ci sembra piuttosto
preoccupante, ma mi è sembrato di comprendere che anche il
Presidente così lo definisce proprio perché non ci è stato detto,
ma si paventavano anche possibili azioni legali e, sotto questo
punto di vista, forse anche le rassicurazioni date a SITRASB dal
Ministero anche rispetto a un possibile indennizzo di subentro
potrebbero in qualche modo aiutare la società a dare finalmente una
risposta ai colleghi svizzeri in modo da riuscire a trovare una
soluzione che auspichiamo tutti essere positiva. Grazie quindi per
le risposte che ci ha fornito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK