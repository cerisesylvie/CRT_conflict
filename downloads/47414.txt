Consiglio Regionale della Valle d'Aosta - Oggetto del Consiglio n. 3686 del 6 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3686 del 6 giugno 2024 - Resoconto
OGGETTO N. 3686/XVI - P.L. n. 133 e P.L. n. 142: "Ulteriori
modificazioni alla legge regionale 21 agosto 1995, n. 33 (Norme
sulle indennità spettanti ai membri del Consiglio e della Giunta e
sulla previdenza dei Consiglieri regionali)".
Bertin (Presidente) -
Punti n. 14.01 e 14.02. Passiamo
all'esame del nuovo testo predisposto dalla I Commissione
consiliare, che è il risultato del coordinamento delle due proposte
di legge. Ha chiesto la parola la consigliera Minelli, che è la
relatrice della PL 133, ne ha facoltà.
Minelli (PCP) -
La proposta di legge 133, che viene ora
inserita nel testo coordinato, interviene sulla legge regionale n.
33 del 21 agosto 1995 per la parte che disciplina le indennità dei
membri del Consiglio e della Giunta, un tema questo che, a nostro
avviso, richiederebbe una revisione complessiva, come già
evidenziato in passato. Tra i punti da rivedere ce n'è però uno per
cui già all'inizio della presente legislatura era stato
esplicitamente previsto un intervento specifico. La modifica
proposta riguarda infatti l'indennità di funzione del Presidente
del Consiglio, che comporta il fatto che questa carica in Valle
d'Aosta, una Regione di circa 123 mila abitanti, abbia l'indennità
di funzione più elevata rispetto a quella di tutti gli altri
Presidenti dei Consigli regionali e anche di quelli di Regioni con
vari milioni di abitanti. In tutta Italia l'indennità di funzione
del Presidente del Consiglio oscilla fra i 1.700 euro della vicina
Regione Piemonte e i 3.780 euro del Friuli-Venezia Giulia, con una
media di 2.480 euro, mentre l'indennità di funzione del Presidente
del Consiglio in Valle d'Aosta è ben di 5.730 euro.
Nel programma di legislatura 2020-2025, presentato a ottobre
2020 in Consiglio regionale, era stato affermato un principio: "La
sobrietà nei costi degli organismi elettivi è importante e deve
essere oggetto di una riflessione di tutto il Consiglio, una prima
misura può essere l'equiparazione degli emolumenti del Presidente
del Consiglio a quelli degli Assessori". La presente proposta di
legge ha quindi lo scopo di dare corso a quel principio, si tratta
ovviamente di un intervento circoscritto ma significativo. La
modificazione proposta nell'articolo che fa parte del testo
coordinato è molto semplice, chiede di equiparare l'indennità di
funzione del Presidente del Consiglio a quella degli Assessori
regionali e non a quella del Presidente della Regione, questo per
un principio sicuramente di moderazione ma anche per un esempio di
sobrietà.
Presidente -
Il consigliere Sammaritani è il relatore
della PL 142, ha chiesto la parola per l'illustrazione, ne ha
facoltà.
Sammaritani (LEGA VDA) -
La presente proposta di legge è
il frutto del coordinamento, predisposto dalla I Commissione
consiliare permanente, delle proposte di legge n. 133, prima
firmataria la collega Minelli, e 142, primo firmatario il
sottoscritto, e introduce delle modificazioni alla legge regionale
21 agosto 1995 n. 33: "Norme sulle indennità spettanti ai membri
del Consiglio e della Giunta e sulla previdenza dei Consiglieri
regionali", pertanto io relaziono sulle modifiche apportate sulla
base della proposta di legge 142.
Si sostituisce il capo III della stessa, relativo al trattamento
di missione e rimborsi spese per i Consiglieri regionali e i
componenti della Giunta regionale, con un nuovo capo suddiviso in
due sezioni: la prima sezione relativa all'indennità di missione e
i relativi rimborsi, in questo caso non vi sono innovazioni
rispetto all'articolo 8 attualmente vigente, a parte qualche
necessario aggiornamento meramente linguistico. La seconda sezione
è relativa alle coperture assicurative e al rimborso delle spese
legali, peritali e processuali e contiene la riscrittura
approfondita dell'attuale articolo 10, il cui contenuto viene
ampliato e suddiviso per chiarezza in tre articoli. La sostituzione
dell'intero capo III si è rivelata necessaria per motivi di mera
tecnica legislativa, per poter attribuire una corretta e leggibile
numerazione agli articoli che vengono introdotti. La legge
regionale 33/1995 infatti è ormai datata e necessità, in
particolare relativamente al capo III, di una riscrittura per
renderla più adeguata ai tempi attuali, sia in senso sostanziale
che formale, con l'opportuno aggiornamento di alcuni termini e
allocuzioni, anche al fine di fugare possibili interpretazioni
erronee.
Con la presente proposta si risponde inoltre all'esigenza di
disciplinare le modalità operative e procedurali in materia di
coperture assicurative e di rimborso delle spese legali, peritali e
processuali tenendo conto della complessità delle stesse e dei
numerosi soggetti che si avvicendano nella loro applicazione,
Ufficio di Presidenza del Consiglio, Avvocatura regionale e la
struttura regionale competente in materia di assicurazioni.
La proposta si compone di sette articoli: l'articolo 1 reca
"Oggetto e finalità", l'articolo 2 è stato già oggetto
dell'esposizione della collega Minelli, essendo un testo coordinato
come dicevamo, l'articolo 3 inserisce nella legge regionale 33/1995
l'articolo 6bis con il quale si introduce il divieto di cumulo fra
le indennità di carica e di funzione e ogni altro assegno o
indennità, medaglia o gettoni di presenza comunque derivanti da
incarichi di carattere amministrativo e si stabilisce che la
partecipazione a Commissioni, comitati, organi di enti di qualsiasi
tipo che sia connessa alle cariche di Presidente della Regione, di
Presidente del Consiglio regionale, di Assessore regionale e di
Consigliere regionale sia svolta a titolo gratuito. Tale articolo
si limita meramente a migliorare la formulazione delle disposizioni
attualmente in vigore, commi 3, 4 e 5 dell'articolo 2 della legge
regionale 33/1995, che sono pertanto abrogati dalla presente
proposta di legge, ormai datati e necessitanti di una riscrittura
più aderente al linguaggio attuale, senza alterarne o innovarne il
contenuto, in analogia con quanto disciplinato da altre Regioni.
L'articolo 4 apporta modificazioni alla legge regionale 33/1995,
con la sostituzione del capo III della stessa, i tre articoli del
nuovo capo disciplinano le coperture assicurative, come già
accennavamo, che possono essere stipulati a favore dei Consiglieri
regionali e dei componenti la Giunta regionale, articolo 9, nonché
i rimborsi delle spese legali, peritali e processuali che gli
stessi possono chiedere, articolo 10, e introducono le conseguenti
modalità operative di cui all'articolo 10bis. L'articolo 5 reca
abrogazioni che si rendono opportune a seguito delle modifiche
introdotte. Gli articoli 6 e 7 infine recano "Disposizioni finali e
clausola di invarianza finanziaria".
Un intervento quindi di manutenzione normativa che era
assolutamente ormai necessaria e ringrazio gli uffici per la
collaborazione tecnica e tutti i componenti della I Commissione
permanente per il lavoro svolto.
Presidente -
La discussione generale è aperta. Ci sono
interventi in discussione generale? Nel caso, siete invitati a
prenotarvi, altrimenti chiudo la discussione generale. La
discussione generale è chiusa. Ci sono altri interventi? Altrimenti
passiamo all'articolato. Non vedo richieste d'intervento. Metto in
votazione l'articolo n. 1. La votazione è aperta. La votazione è
chiusa.
Presenti, votanti e favorevoli: 32
L'articolo n. 1 è approvato.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Ci sono interventi? Ha chiesto la parola il consigliere Di Marco
per dichiarazione di voto, ne ha facoltà.
Di Marco (PA) -
Dopo aver ascoltato le due relazioni, a
nome del gruppo consiliare di Pour l'Autonomie
,
esprimo la
nostra volontà di votare in favore dell'approvazione di questo
testo normativo, che apporta modifiche alla legge regionale 33/1995
e che è la risultante di due proposte di legge: la n. 133, relativa
all'intervento in materia di sobrietà della politica in Valle
d'Aosta, e la n. 142, relativa alle disposizioni in materia di
assicurazioni e rimborsi delle spese legali, peritali e processuali
a favore dei Consiglieri regionali e dei componenti della Giunta
regionale.
I motivi che ci inducono a questa scelta sono in primo luogo di
coerenza verso l'impegno che Pour l'Autonomie si è assunto verso
tutti i Valdostani ad agire per riaffermare il principio di
sobrietà nel mondo della politica regionale. Procedendo
all'equiparazione dell'indennità di funzione del Presidente del
Consiglio regionale a quella dei componenti della Giunta regionale,
vogliamo dare un primo importante segnale alla nostra comunità, un
segnale di ascolto delle istanze che da essa provengono, di
condivisione delle preoccupazioni per un periodo storico
particolarmente complesso dal punto di vista economico e di
determinazione nel contrastare in modo concreto quel senso di
sfiducia verso la politica, che, purtroppo, si sta radicando anche
in una comunità solida e coesa come la nostra.
Al contempo le vicende anche del recente passato hanno
dimostrato che i Consiglieri regionali, come pure i componenti
della Giunta, sono particolarmente esposti a inchieste e
procedimenti giudiziari, che, pur risolvendosi in loro favore,
comportano conseguenze sia di ordine finanziario che personale. Per
far sì che essi continuino a svolgere in piena serenità gli altri
compiti loro assegnati, si rende quindi necessario introdurre una
nuova disciplina che regoli le modalità operative e procedurali in
materia di coperture assicurative e di rimborso delle spese legali,
peritali e processuali, che per loro natura sono piuttosto
complicate anche per il coinvolgimento di più soggetti nella loro
attuazione.
Come movimento Pour l'Autonomie, crediamo fortemente che sia
nell'interesse della nostra comunità riuscire a tutelare i propri
rappresentanti regionali, quelli del presente ma anche quelli del
futuro, affinché possano continuare a esprimere al meglio il loro
impegno in favore del benessere di tutti i Valdostani.
Per i motivi appena descritti, ribadisco che il nostro gruppo
consiliare voterà convintamente questa proposta di legge ritenendo
che possa apportare significativi miglioramenti alla politica
valdostana e, conseguentemente, alla nostra collettività.
Presidente -
Ci sono altre dichiarazioni di voto? Non
vedo richieste d'intervento, metto in votazione il disegno di legge
nel suo insieme. La votazione è aperta. La votazione è chiusa.
Presenti, votanti e favorevoli: 33
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK