Consiglio Regionale della Valle d'Aosta - Oggetto del Consiglio n. 118 del 11 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 118 del 11 marzo 1982 - Resoconto
OGGETTO N. 118/VII - INIZIATIVE PER L'ELIMINAZIONE DEI
PERICOLI VIABILI IN PROSSIMITA' DELLE SCUOLE ELEMENTARI DI
SAINT-MARTIN-DE-CORLEANS. (Interpellanza).
PRESIDENTE:
Do lettura dell'interpellanza presentata dal
Consigliere Minuzzo:
INTERPELLANZA
CONSIDERATE
le reiterate richieste dei genitori del 2°
circolo didattico per la costruzione di un attraversamento di via
Parigi in prossimità delle scuole elementari di
Saint-Martin-de-Corléans;
VISTO
che la costruzione del marciapiede da anni
richiesta per salvaguardare l'incolumità dei bambini che
frequentano quella scuola non ha ancora avuto attuazione malgrado
assicurazioni avute da più parti
TENUTO CONTO
che del problema si sta facendo carico
anche il Consiglio di zona di Saint-Martin, come si può leggere
dall'allegato comunicato;
PRESO ATTO
delle dichiarazioni fatte dall'Assessore
Chiofalo;
RIBADENDO IL FATTO
che non è possibile attendere la
costruzione della circonvallazione Sud per la risoluzione dei
problemi di Via Parigi;
VENUTO A CONOSCENZA
che recentemente si sono
verificati fatti che hanno "sfiorato" la tragedia dei quali sono
attendibili testimoni alcuni vigili della città di Aosta e i
genitori degli scolari che frequentano la scuola di
Saint-Martin-de-Corléans;
INTERPELLA
il Presidente della Giunta regionale per sapere:
1)
se non ritiene opportuno prendere iniziative atte
alla risoluzione del problema sopraesposto prima che succeda
l'irreparabile;
2)
se e quali iniziative intenda assumere;
3)
se vi sono state, da parte dell'Amministrazione
municipale di Aosta, precise richieste o eventuali indicazioni di
come avrebbe potuto essere risolto il problema.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.)
- Proprio stamani è stata consegnata
al Presidente della Giunta una petizione popolare, una raccolta di
circa 3500 firme, a causa di un disguido avuto con il Sindaco della
città di Aosta al quale era stata consegnata precedentemente una
copia della stessa petizione.
Si tratta di una delegazione di genitori e di cittadini del
quartiere Saint-Martin de Corléans, la petizione è arrivata in
ritardo per cui il Presidente, già impegnato dai lavori del
Consiglio, non ha potuto sentire quelle che erano le richieste
della delegazione.
Questa interpellanza è nata dopo che vi è stata una presa di
posizione del Consiglio di zona interessato, successivamente ad un
incontro avuto con l'Assessore del Comune di Aosta Chiofalo, quando
ha avuto modo di dichiarare che il problema della viabilità su Via
Parigi e Via Roma si risolverà solo con la costruzione della
circonvallazione sud.
A questo proposito l'Assessore Chiofalo ha assicurato che
l'Amministrazione comunale sta concentrando tutti gli sforzi per la
sua risoluzione, intervenendo pesantemente presso la Giunta
regionale.
Ritengo che il problema concernente la viabilità di Via Parigi
non sia ulteriormente dilazionabile nel tempo, che non possa avere
soluzione solo quando verrà costruita la circonvallazione sud,
perché dovrebbe passare troppo tempo.
Questa interpellanza è nata successivamente anche ad un grave
fatto che ha "sfiorato" la tragedia; il vigile che in Via Parigi
controllava l'attraversamento dei bambini nei pressi della scuola,
ha visto un autotreno che, benché il semaforo (sembra) fosse rosso,
è passato comunque, ha zigzagato nella via e per un miracolo non ha
investito i bambini che stavano attraversando.
Non si vuol fare qui della demagogia, ma vorrei far notare che
il problema si sta protraendo ormai da dieci anni; non
dimentichiamo infatti che il primo comitato di genitori che si era
formato con l'entrata in vigore dei decreti delegati che
istituivano gli organi scolastici della scuola - l'Assessore
Viglino se lo ricorda benissimo - già allora aveva fatto delle
richieste ben precise.
Queste richieste sono rimaste inascoltate, anzi sono state
continuamente palleggiate dall'Amministrazione regionale a quella
comunale per un conflitto di competenza.
In questa sede avevo già presentato un'interpellanza indirizzata
all'Assessore Borbey, alla quale mi aveva risposto con una punta di
sottile polemica, in quanto diceva che, visto che l'Assessore ai
Lavori Pubblici era del suo stesso Partito, avrebbe potuto guardare
con particolare attenzione la situazione esposta; da allora non è
stato fatto niente.
Oggi, mi sembra che per risolvere questo problema, il Sindaco di
Aosta sia intenzionato a fare un'ordinanza con la quale viene
recintata tutta la Scuola di Via Parigi e chiusi gli accessi della
scuola su questa via, utilizzando l'ingresso da Via Montmayeur,
prolungando così il percorso dei bambini su Via Parigi ed
aumentando anche il tempo di pericolo che essi devono sostenere nel
recarsi a scuola.
Stamani abbiamo avuto l'incontro con il Sindaco di Aosta, che ci
ha un po' delusi.
Del resto noi disponibilità finanziarie non ne abbiamo,
l'Assessore Chiofalo ha detto che se la Regione fosse intervenuta,
non avrebbe avuto nessun problema a valutare la possibilità della
costruzione di un sottopassaggio nelle adiacenze della scuola in
oggetto.
Per cui, questa interpellanza pone delle richieste ben precise,
che chiedono altrettante precise risposte, con le quali si
definiscano le competenze dell'Amministrazione regionale e quelle
del Comune di Aosta e si specifichi se vi è intenzione di
intervenire per la risoluzione del problema.
In allegato a questa interpellanza c'è anche un comunicato del
Consiglio di zona con il quale è stata intrapresa un'azione comune
fra gli Organi collegiali della scuola, il Comitato dei genitori,
il Consiglio di Circolo, il Collegio dei docenti del II Circolo
Didattico ed il Consiglio di zona, perché necessariamente questo
problema deve trovare soluzione.
Si chiede al Presidente della Giunta, con questa interpellanza,
se non ritiene opportuno intervenire, e se lo ritiene opportuno,
quali iniziative intende assumere.
Il punto principale, al quale si deve dare una risposta precisa,
è il terzo, quando si chiede se vi sono state da parte
dell'Amministrazione municipale di Aosta precise richieste o
eventuali indicazioni di come avrebbe potuto essere risolto il
problema del tratto di Via Parigi, perché ritengo che dopo dieci
anni non si possa più continuare questo palleggiamento fra Comune
ed Amministrazione regionale, ma una volta per tutte l'Ente
pubblico deve assumersi le sue responsabilità e dire quali sono le
sue competenze.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
E' chiaro che questa materia non è di
competenza dell'Amministrazione regionale e non c'è bisogno di fare
eccessivi sforzi per saperlo, perché trattasi di viabilità
comunale.
Non vi sono state delle proposte specifiche per risolvere il
problema, vi è stata però una richiesta di incontro generale sui
differenti problemi della città di Aosta, parcheggi, circolazione,
ecc..., dove evidentemente anche questo problema dovrà essere
affrontato.
Per caso conosco bene la situazione, perché sono pratico di
quella zona della città di Aosta, quindi sono cosciente dei
pericoli che esistono e prendo l'impegno di convocare il Sindaco e
gli Assessori regionali e comunali per lunedì mattina in modo da
studiare il problema, il che non vuol dire però che la soluzione
sia immediata.
Vedremo il problema con l'Amministrazione comunale e quello che
insieme a lei la Regione può fare.
PRESIDENTE
: Ha chiesto di rispondere su questo argomento
per alcune precisazioni l'Assessore ai Lavori Pubblici Borbey, ne
ha facoltà.
BORBEY - (D.C.):
Faccio riferimento a quanto il
Consigliere Minuzzo ha accennato e cioè che già precedentemente era
stata fatta un'interpellanza e che mi ero risentito.
Allora, ho solo detto che il dovere degli Amministratori
regionali è di operare quando c'è la possibilità di farlo e di
cercare di fare meno demagogia possibile, perché ci sono alcuni che
quando si muovono devono avere lo scodinzolio della stampa o della
T.V.; ce ne sono altri invece che agiscono con meno rumore ma forse
più incisivamente.
Allora avevo fatto un appunto al Consigliere Minuzzo che, finchè
c'è stato un Assessore ai Lavori Pubblici del Comune di Aosta che
era del suo Partito, non c'era stato un grosso interessamento da
parte di chi oggi ha presentato l'interpellanza; ma ringrazio il
Consigliere Minuzzo per questo interessamento che è valido, in
quanto il problema è grosso.
E' un problema - lo ha detto il Presidente della Giunta - che è
di competenza prettamente comunale; è chiaro che quando i Comuni
non hanno la possibilità finanziaria si rivolgono alla Regione.
Il Consigliere Minuzzo sa benissimo in quale situazione
l'Amministrazione regionale si è trovata nel 1981 a livello
finanziario, inoltre come Regione abbiamo sempre chiesto al Comune
di Aosta che ci desse la disponibilità totale dei terreni.
L'ultima lettera che abbiamo ricevuto dal Comune di Aosta in
data 8.11.79, quindi quasi due anni or sono, ci diceva che il costo
dell'opera per completare il marciapiede era di 67 milioni e che la
disponibilità dei terreni era solo dalla sezione 2 alla sezione
8.
Ora è inutile che stia qui a dilungarmi dove sono situate la
sezione 2 e la 8, volevo solo far notare che non c'era stata data
ancora la disponibilità sui terreni in modo totale.
Riconosciamo che il problema è urgente, ma che è di competenza
comunale; il Consiglio regionale il 29.3 approverà il bilancio
regionale ed assieme a questo la legge di decentramento ai Comuni,
pertanto il Comune di Aosta avrà la sua parte di fetta dei 20
miliardi che sono messi per opere di investimento. Ebbene il Comune
di Aosta, secondo il mio punto di vista, deve dare la priorità.
Invito inoltre il Consigliere Minuzzo a fare opera di pressione
anche all'Assessore del suo partito che è in Comune di Aosta.
PRESIDENTE
: Ha chiesto di parlare il Consigliere Minuzzo
per la replica, ne ha facoltà.
MINUZZO - (P.S.D.I.):
Assessore Borbey, non volevo
assolutamente fare polemica; per la sua informazione devo dirLe che
le interpellanze sono tre: la seconda, quella alla quale Lei fa
riferimento, è quando sono andato sul luogo ed ho scattato delle
fotografie, all'epoca c'era al Comune di Aosta l'Assessore
Artaz.
La prima la presentai invece quando c'era l'Assessore Acerbi,
quindi non è che perché l'Assessore è del mio partito che sono
stato zitto, ma dico sono passati tre anni e sono state presenta te
ben tre interpellanze. Non è nelle intenzioni del sottoscritto
voler fare delle polemiche, tant'è che sono state chieste delle
risposte puntuali a delle domande precise, che non avevano niente
di polemico ed erano indirizzate al Presidente della Giunta
regionale. Anzi devo dare atto che nel limite della disponibilità e
delle possibilità, l'Assessore Borbey si è sempre dimostrato in un
certo qual modo disponibile a venire incontro alle richieste degli
Amministratori.
Non voglio qui accennare alla faccenda dello scodinzolo perché
non possiamo considerare ignoranti dei cittadini dicendo che
mettono all'ammasso il loro cervello solo perché si interessano dei
loro problemi, perché ritengo che 3500 firme siano una
dimostrazione di volontà popolare alla risoluzione del problema,
quindi non mi sembra sia il caso di fare certi apprezzamenti.
Ringrazio il Presidente della Giunta per la risposta fornitami,
mi ritengo soddisfatto anche perché mi sembra abbia dato dei tempi
precisi per affrontare questo problema, dichiarando che già lunedì
mattina si incontrerà con una delegazione della Giunta municipale
di Aosta per discutere la risoluzione di questo problema. Ritengo
continueremo ad andare avanti su questo discorso anche con il
Consigliere Nebbia, che si è adoperato per la raccolta di queste
firme e per organizzare l'incontro della delegazione dei genitori
con il Presidente della Giunta per consegnargli la petizione.
Inoltre mi sembra che sia stata importante la dichiarazione del
Presidente Andrione quando ha detto che vi è disponibilità a
reperire fondi per la costruzione di quest'opera.
Altrettanto ringrazio l'Assessore Borbey che ha riconosciuto
soprattutto la priorità che riveste la realizzazione di
quest'opera, e prendo questa sua dichiarazione come impegno di
fronte al Consiglio, che entro il più breve tempo possibile sarà
risolto questo problema; tanto più che la Giunta municipale, nella
persona del Sindaco, ci ha assicurato stamani che entro breve tempo
sarà dato incarico ad uno Studio per redigere in progetto la
realizzazione di quest'opera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK