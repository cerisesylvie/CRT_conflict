Consiglio Regionale della Valle d'Aosta - Oggetto del Consiglio n. 2236 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2236 del 4 aprile 2023 - Resoconto
OGGETTO N. 2236/XVI - Interpellanza: "Organizzazione di
iniziative per fronteggiare il fenomeno delle gang giovanili in
Valle d'Aosta".
Bertin (Presidente) -
Punto n. 11 all'ordine del giorno.
Illustra il consigliere Manfrin.
Manfrin (LEGA VDA) -
Riportiamo in quest'aula il tema
delle
gang
giovanili, le cosiddette
baby gang
. Ne
abbiamo parlato diffusamente in un'iniziativa precedente, che
prendeva spunto da uno studio di Transcrime, su cui avevo già avuto
modo di confrontarmi con il collega Caveri.
Nella scorsa interpellanza l'allora Presidente della Regione
aveva risposto che, in base ai dati in suo possesso, non c'era
nessuna chiara evidenza che la ricerca riportata nella nostra
iniziativa avesse rilevato una presenza significativa di gang
giovanili in Valle d'Aosta. Secondo il Presidente - mi verrebbe
quasi voglia di chiedere la verifica del numero legale! - non
sembrava rientrare, questa aggressione che si era prodotta, di due
adolescenti ai danni di un coetaneo, nella fattispecie delle gang
giovanili. Peccato che i risultati dello studio "Le gang giovanili
in Italia" di Transcrime, che non era un'associazione così per
parte sua, ma era uno studio fatto in collaborazione con la
direzione centrale della Polizia criminale e pubblicata sul sito
del Ministero dell'interno lo scorso 7 ottobre, rilevasse invece
una presenza significativa di baby gang anche in Valle d'Aosta.
Per non parlare poi degli episodi di violenza che si sono
verificati purtroppo, e dico purtroppo, dal mese di ottobre ad
oggi. Per esempio, a Verrès, nel mese di novembre 2022, ricorderete
le quattro ragazzine che, all'uscita di una scuola, sono arrivate
alle mani senza che nessuno intervenisse. E ricorderete anche
quelle brutte immagini e che l'accaduto venne ripreso da un loro
coetaneo: oltre a essere stato inviato massivamente sugli
smartphone
dei ragazzi di tutta la regione, era addirittura
finito purtroppo sugli organi di informazione nazionale. Su
quest'episodio aveva anche espresso preoccupazioni il Sindaco di
Verrès il quale, alla domanda della giornalista se esistesse un
vero problema di violenza tra i giovanissimi di Verrès, aveva
risposto: "A questo punto è più che probabile. L'aspetto più serio,
a parer mio, è che questi ragazzi non percepiscono la gravità di
questi episodi, non intervengono quando presenti a fatti simili, si
limitano ad assistere e si divertono".
Un altro episodio è avvenuto lo scorso 17 novembre all'ITPR di
Aosta, che ha visto purtroppo l'ingresso di un ragazzo
diciannovenne, non alunno della scuola, all'interno di un complesso
scolastico e sul quale, dopo una perquisizione da parte delle forze
dell'ordine, è stato trovato un coltello.
Ancora, e questo è un caso recentissimo che io evidenzierei alla
sua attenzione, Presidente, banalmente perché purtroppo ho avuto
modo di parlare con le vittime e i protagonisti, i testimoni di
questo gravissimo caso, che a fronte di intimidazioni, hanno
ritenuto opportuno non sporgere denuncia. Quindi, questo caso non è
mai esistito ma è esistito, il caso di una gang giovanile, sempre
quella attiva a Verrès, che (abbiamo purtroppo imparato a
conoscerla) è arrivata a tramortire con un
taser
delle
persone a una festa. Un episodio gravissimo! Voi immaginate un
gruppetto di ragazzi fra i 16 e i 20 anni che va alle feste
puramente con lo scopo di picchiare le altre persone e quando non
vi riesce usa addirittura un taser per tramortire le altre
persone.
Questi episodi hanno visto arrivare, peraltro, le dichiarazioni
pubbliche dell'ex assessore Caveri che ha affermato, e la
ringrazio, che questi episodi non erano da prendere sottogamba:
"Fenomeni che, anche se l'ex Questore di Aosta si era molto offeso
quando abbiamo parlato di baby gang, io ribadisco e sottolineo che
a Verrès, che è il mio paese natale - lo ha detto lei Assessore -
ci sono delle baby gang". Quindi, il fatto che l'allora assessore
Lavevaz avesse smentito la presenza di baby gang, è stato smentito
a sua volta dalle sue dichiarazioni, assessore Caveri, che ha
confermato purtroppo la presenza di questi fenomeni assolutamente
deprecabili e che vanno stroncati sul nascere, perché evidentemente
se si desse la possibilità a queste bande di continuare ad agire
indisturbate, si potrebbe ingenerare un meccanismo nel quale si
ragiona sul fatto che sia giusto, sia normale, sia consentito e sia
logico potersi porre in questa maniera nei confronti degli altri.
Questo creerebbe un sentimento di emulazione molto pericolosa e
magari raccoglierebbe anche adepti rispetto ai soggetti che già
sono attualmente attivi.
In seguito a questi recenti fenomeni è intervenuto anche
l'allora Questore di Aosta il quale, per contrastare fenomeni
legati al disagio giovanile in Valle d'Aosta, aveva per esempio
proposto, e mi sembra anche un'ottima idea tra l'altro recepita, di
vietare l'uso del telefono cellulare a scuola. Ma non solo: aveva
addirittura proposto una sorta di Daspo per i telefonini delle
persone che si rendevano responsabili di questi atteggiamenti, cosa
che sicuramente non sarebbe la questione risolutiva, ma di certo
creerebbe un problema anche soltanto nel riprendere e nel
ripubblicare episodi di questo tipo.
Ecco che quindi ci troviamo, Presidente, ad avere a che fare con
una vera piaga, che va affrontata con assoluta celerità, una piaga
che non si può negare, l'ha detto lo studio di Transcrime, l'ha
confermato anche l'assessore Caveri, quindi non si può dire che non
esista e che il problema non ci sia.
C'è purtroppo un fenomeno legato alla paura: io ho visto un uomo
grande e grosso che tremava nel ricordare quello che era accaduto,
tremava nel ricordare che mentre era di spalle, era stato aggredito
con un taser ed era stato tramortito, e tremava nel pensare che
siccome ha delle figlie, non poteva fare una denuncia perché
altrimenti le sue figlie avrebbero rischiato di essere oggetto di
quelle violenze. Sembra di parlare di una zona che non è la Valle
d'Aosta, sembra di parlare della periferia degradata di Torino, di
Milano, di grandi città che purtroppo vedono questi fenomeni già da
tempo, e invece è la nostra regione. Ecco perché intervenire con
durezza, anche perché è profondamente sbagliato che le persone non
si sentano sicure nemmeno di rivolgersi alle forze dell'ordine per
chiedere giustizia. Se queste persone continuano a incutere timore,
se non si interviene, e mi pare che fosse già stato sollevato il
fatto che la scuola era fortemente preoccupata perché le famiglie
non si occupavano di questi ragazzi, se non si interviene
prontamente, avremo davvero un grossissimo problema, oltre che di
ordine pubblico, anche sociale, non soltanto purtroppo nella bassa
Valle, ma anche nel resto della regione, perché sapete benissimo
che questi comportamenti creano emulazione e quindi qualcuno da
Courmayeur a Pont-Saint-Martin potrebbe dire: beh, se lo fanno a
Verrès, nessuno paga, nessuno viene fermato e nessuno dice nulla,
allora a questo punto si è legittimati a poter fare le stesse
cose.
Ecco perché con quest'iniziativa le chiediamo, Presidente, alla
luce di quanto abbiamo esposto e a seguito delle preoccupazioni che
sono state esposte da diversi rappresentanti istituzionali, quali
siano le iniziative che l'Amministrazione regionale intende mettere
in campo per risolvere il problema, anche con l'eventuale
coinvolgimento delle famiglie.
Presidente -
Risponde il Presidente della Regione a cui
passo la parola.
Testolin (UV) -
L'interpellanza chiede l'organizzazione
di iniziative per fronteggiare il fenomeno delle baby gang
giovanili in Valle d'Aosta e quali siano le iniziative che
l'Amministrazione regionale intende mettere in campo per risolvere
il problema, anche con l'eventuale coinvolgimento delle
famiglie.
Non si intende evidentemente entrare nel merito di polemiche
sulla definizione di cosa sia una
baby gang
, né
sull'esistenza o meno in Valle d'Aosta di un fenomeno di gang
giovanili, né tantomeno esprimere considerazioni sui fatti di
cronaca riportati nelle premesse dell'interpellanza, dei quali non
abbiamo elementi di conoscenza diretta e certa, ma esiste
sicuramente un problema di disagio giovanile, così come negli
episodi di violenza e sopraffazione tra coetanei. Sicuramente vi
sono segnali di bullismo e di
cyberbullismo
, fenomeno
relativamente nuovo legato allo sviluppo dei nuovi mezzi di
comunicazione e dei
social media
. Si tratta di fenomeni
complessi per i quali non c'è una risposta semplice e univoca.
Intanto, sarebbe bene che questi episodi venissero sempre in
qualche modo denunciati da chi li subisce, anche alla luce delle
recenti riforme del sistema della giustizia. L'assenza di denuncia
impedisce di approfondire i fatti e di individuare i responsabili
e, se del caso, di punirli, perché se è vero che la soluzione di
questi problemi non sta nella repressione, si crede anche che non
tutto debba restare impunito, così come diceva anche il collega
nella sua introduzione.
In secondo luogo, come già condiviso in occasione della
precedente interpellanza, per fronteggiare questi fenomeni occorre
continuare con la pluralità di iniziative che le competenti
articolazioni dell'Amministrazione regionale, in collaborazione con
tutti gli enti, le istituzioni e le organizzazioni presenti sul
territorio regionale, realizzano da tempo sui problemi giovanili,
sulla prevenzione e sul contrasto del disagio, a cui si collegano
comportamenti cosiddetti derivanti o reati individuali o di gruppo.
La Regione, in particolare nel contesto dell'attività del tavolo
tecnico permanente responsabilità educativa e legalità, istituito
fin dal 2018, continuerà ad attribuire la necessaria priorità a
queste iniziative, consapevole che si tratta di un percorso
difficile e di lunga durata, che deve fortemente coinvolgere le
istituzioni, i luoghi di aggregazione, le famiglie e soprattutto
attivare, con linguaggio e modalità adeguate, direttamente i
giovani stessi.
A completamento di questo però mi permetto di aggiungere che,
come tutti i fenomeni, non va enfatizzato ma non va neanche
sottovalutato. Per quanto mi concerne mi prenderò carico a breve di
portare queste osservazioni e queste considerazioni anche al tavolo
delle forze dell'ordine, per poter condividere dei percorsi che
possono essere di attenzione verso questo tipo di problematica che,
purtroppo, al di là della mancanza di denunce, è comunque presente
sul nostro territorio e va attenzionato nella maniera più adeguata.
Questo è un impegno che sento di portare alla vostra
attenzione.
Presidente -
Per la replica consigliere Manfrin.
Manfrin (LEGA VDA) -
Guardi Presidente, fino alla parte
fuori verbale, fuori foglio, la sua risposta era stata un po'
insufficiente, perché limitarsi a dire che se non c'è la denuncia
non si può fare niente, ci sono i tavoli e quindi ci affidiamo ai
tavoli, non può dare una risposta immediata a questo tipo di
criticità, ma apprezzo la seconda parte che ha aggiunto, il fatto
della presa in carico. Anche perché, Presidente, lei giustamente
dice che non c'è contezza, non c'è conoscenza del fenomeno rispetto
a quello che abbiamo denunciato, ma vede, rispetto a questo e
rispetto a quelli che sono gli atti che sostengono
quest'iniziativa, noi abbiamo utilizzato le cosiddette fonti
aperte, che sono fonti sono conoscibili da tutti. Quindi, sono
conoscibili le aggressioni che sono state anche filmate, sono
conoscibili gli atti di violenza che sono avvenuti già nelle scuole
di Verrès e che hanno portato alla sospensione di alcuni alunni,
che sono gli stessi della banda, peraltro, i quali adesso
probabilmente sono usciti dalla scuola dell'obbligo, che avevano
assaltato le macchine degli insegnanti, che si erano prodotti in
aggressioni nei corridoi e quant'altro. Quelle persone sono note,
quel gruppo di persone sono all'attenzione di tutti, sono
conosciute dalle forze dell'ordine, si sa chi sono, si sa cosa
fanno e cosa hanno fatto. Quindi la possibilità di individuarli, il
COSP, che giustamente ha nominato, ce l'ha.
Lei giustamente ha detto che non c'è una risposta univoca. È
vero, ci sono molti modi di rispondere, c'è la possibilità di
educare e di promuovere comportamenti che siano aderenti alla
legalità, ma c'è anche la repressione. Lei dice che la repressione
non è una risposta. La repressione è una risposta, perché da una
parte si educa, ma dall'altra parte si bastona chi sbaglia, e qui
ci sono persone che sbagliano.
Rispetto ai tavoli, mi permetta una piccola digressione. Si fa
di tutto per cercare di dare una corretta informazione e di
spiegare quali siano i danni del bullismo e delle aggressioni. Lei
parla di tavoli, ma probabilmente questi tavoli non hanno avuto
questa grande efficacia, o per lo meno non l'hanno avuta nel senso
e nella direzione di queste persone. Ho visto una proposta del
Sindaco di Aosta che, rispondendo a un'iniziativa rispetto al
degrado, quando gli è stato fatto notare che in stazione di Aosta
ci sono gli spacciatori, nel parco di Aosta ci sono brutte persone
che si producono in aggressioni, in Piazza Plouves uguale, il
Sindaco di Aosta ha risposto: "Noi non crediamo nella repressione,
adesso con la Cittadella dei Giovani formeremo una generazione di
educatori di strada che andranno a parlare con gli spacciatori". E
siamo certi che fermeranno il fenomeno, perché mentre lo
spacciatore è lì che sta facendo i suoi commerci, arriverà
l'educatore di strada e gli dirà: "No, fermo, che cosa fai? Ti
educo io, aspetta!". E siamo certi che gli spacciatori e gli
aggressori si fermeranno di fronte a questi educatori di
strada.
Io personalmente ritengo che sia opportuno fare la corretta
informazione, sia opportuno incidere su quelle che sono le nuove
generazioni spiegando quali sono i modelli da seguire, ma ritengo
assolutamente necessario intervenire prontamente sulle persone e
sulle famiglie, per evitare che atti di questo tipo non debbano più
ripetersi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK