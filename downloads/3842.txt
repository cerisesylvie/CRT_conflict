Consiglio Regionale della Valle d'Aosta - Oggetto del Consiglio n. 115 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 115 del 11 marzo 1981 - Resoconto
OGGETTO N. 115/81 - COLLEGAMENTO VIABILE, IN SPONDA OROGRAFICA
DESTRA DELLA DORA, TRA I COMUNI DI AOSTA E ARVIER.
(Interpellanza)
Presidente
- Do lettura dell'interpellanza in oggetto
presentata dal Consigliere Clusaz:
INTERPELLANZA
CONSIDERATO che mancano solo poche centinaia di metri per
collegare la cosiddetta strada dell'ENVERS da Aosta ad
Arvier;
TENUTO CONTO che la realizzazione di detta opera
consentirebbe, bene o male, una alternativa per il traffico
medio-leggero, nei casi (abbastanza frequenti) di ingorghi o di
blocchi sulla cosiddetta superstrada;
INTERPELLA
L'Assessore ai Lavori Pubblici, se non ritiene indifferibile
e urgente l'ultimazione di quel tratto di strada nei pressi del
Ponte di Villeneuve, per sollevare, almeno in parte, i disagi che
troppo sovente sopportano coloro che devono percorrere la statale
26.
Presidente
- La parola al Consigliere Clusaz.
Clusaz (UV)
- Si tratta in pratica di ultimare quei due o
trecento metri di strada che, è vero, costerà alcune centinaia di
milioni ma in compenso potrà costituire una alternativa per il
traffico leggero, medio e medio-pesante da e per Villeneuve,
Introd, Valsavarenche, le due Rhêmes, Arvier e la Valgrisanche nel
caso non tanto sporadico di intralcio o di blocco sulla statale 26;
più precisamente, sarebbe da completare quel tratto di strada nei
pressi della stazione ferroviaria di Villeneuve, in località La
Crête. E non dimentichiamolo, la eliminazione di quella salita che
tanto disagio ha già causato agli utenti della strada non è in
previsione nel prossimo futuro, dato che si pensa, a torto o a
ragione, di dare la precedenza, diciamo così, alla testa e alla
coda della nuova arteria.
Presidente
- La parola all'Assessore ai Lavori Pubblici,
Borbey.
Borbey (DC)
- Effettivamente il tratto di strada che il
Consigliere Clusaz richiede di ultimare - ed io concordo con lui -
è lungo soltanto 2 o 300 metri e potrebbe collegare il Comune di
Fenis Nus, uscendo quindi dalla statale 26 e attraverso la strada
dell'ENVERS, con il Comune di Arvier; servendo il Comune di Arvier
ci si può collegare con la Valgrisenche, la Valsavarenche, le
Rhêmes e via dicendo. Ciò sarebbe certamente utile nei mesi
invernali: questo è stato un anno fortunato da questo punto di
vista, ma ci ricordiamo tutti della scorsa stagione quando per
diverse settimane la strada è stata interrotta. È chiaro che in
caso di un intasamento di traffico prima di entrare nella città di
Aosta e sino ad Arvier, con questo collegamento dalla centrale di
Chavonne (?) fino al Ponte di Villeneuve, si risolverebbe almeno il
problema del transito leggero in questo tratto.
Il costo di quest'opera si aggira intorno ai 600-700 milioni, e
comunque siamo almeno sul mezzo miliardo, perché la lunghezza di
questo viadotto è di circa 240 metri. Ho già fatto fare un
sopralluogo e una stima approssimativa; si tratta di un'opera che
l'Assessorato ai Lavori Pubblici ritiene possa essere importante, e
che potrà essere presa in considerazione se un domani la Valle
d'Aosta potrà disporre del nuovo riparto fiscale; anche nel caso
che si abbiano i fondi, però, occorrerà uno stretto contatto tra
l'Assessorato ai Lavori Pubblici e l'Assessorato al Turismo perché
quest'opera dovrebbe interessare sotto il profilo della tutela del
paesaggio quella zona che comprende il complesso del cimitero e
della chiesa di cui non ho in mente il nome.
Ad ogni modo seguiamo questo problema, e se i fondi del riparto
arriveranno ritengo che potrà essere inserito nel Piano
Triennale.
Presidente
- La parola al Consigliere Clusaz.
Clusaz (UV)
- Ringrazio l'Assessore. Mi auguro che
quest'opera venga realizzata il più presto possibile, perché anche
se è vero che costa abbastanza sono senz'altro soldi spesi bene. Mi
sembra comunque un po' eccessiva la previsione di una spesa di
500-600 milioni, perché a mio modesto avviso non sono 200 metri di
viadotto: per una buona parte si tratta di lavori di sistemazione
idraulica della Dora, e di viadotto rimarrebbero al massimo un
centinaio di metri, non di più.
Comunque, mi auguro che quest'opera venga realizzata il più
presto possibile.
Presidente
- Passiamo all'oggetto n. 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK