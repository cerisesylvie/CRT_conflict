Consiglio Regionale della Valle d'Aosta - Oggetto del Consiglio n. 1199 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1199 del 6 maggio 2015 - Resoconto
OGGETTO N. 1199/XIV - Interpellanza: "Problematiche relative
all'accoglienza delle persone richiedenti asilo".
Presidente -
Per l'illustrazione, ha chiesto la parola il
Consigliere Guichardaz, ne ha la facoltà.
Guichardaz (PD-SIN.VDA) -
Grazie Presidente.
Abbiamo affrontato in quest'aula il problema dei richiedenti
asilo solo qualche tempo fa, non so se vi ricordate,
colleghi...chiedevamo ragguaglio sui centri di accoglienza
esistenti in Valle d'Aosta e in particolare rassicurazioni sul
livello qualitativo del Centro gestito dalla Cooperativa Leone
Rosso a Verrès. Chiedemmo di questa struttura perché allarmati da
alcuni articoli comparsi sulle pagine locali de
La Stampa
di
Asti, che riferivano di situazioni di presunto abbandono di alcuni
migranti affidati dalla Prefettura di Asti proprio alla Cooperativa
Leone Rosso. Oggi non vogliamo però entrare nel merito dei servizi
esistenti in Valle, ma vogliamo parlare di quelli che potrebbero
nascere nella nostra regione a seguito di trasferimenti di quote di
migranti da parte del Ministero dell'interno. Avrete letto le
dichiarazioni del Presidente della Regione, credo fatte nella sua
qualità di Prefetto, che escludevano tassativamente la possibilità
di ricevere ulteriori quote di richiedenti asilo, tranne uno,
forse, quella è la possibilità massima, in aggiunta ai 62 già
assegnati alla nostra Regione e già ospitati nei tre centri di
Aosta e Verrès. Qualcuno avrà sicuramente visto il servizio del TG5
che esordiva dicendo che la scelta della Valle d'Aosta di rifiutare
l'assegnazione dei migranti è ridicola e grottesca. Per
sintetizzare, il servizio giudicava poco opportuno...anzi giudicava
ridicolo il rifiuto da parte della Presidenza della Giunta di
accogliere questi 50 richiedenti asilo per una presunta incapacità
della nostra Regione di sopportarne il peso. Un dirigente regionale
intercettato dal giornalista in quel servizio evidenziava che
l'accoglienza dei rifugiati in Valle d'Aosta è basata su progetti
di qualità che prevedono dei percorsi di integrazione e che quindi
accoglierli adesso vorrebbe dire metterli in piazza e lasciarli
lì.
Io non voglio discutere delle ragioni logistico-organizzative
che impedirebbero alla nostra Regione di ospitare dai 50 ai 70,
adesso si parla di 79 richiedenti asilo, ma pongo il problema da un
punto di vista solidaristico, cioè di compartecipazione ad
un'emergenza che, colleghi, sta mandando completamente in tilt il
sistema dell'accoglienza a livello centrale. Lo dicevo già l'altra
volta e voglio ripeterlo oggi: l'appartenenza della Valle d'Aosta
allo Stato italiano, fino ad ora, ha generato una serie di
innegabili vantaggi, checché ne dicano i detrattori dell'ultima
ora, quelli che oggi si scoprono oltre che autonomisti anche un po'
indipendentisti...dicevo, che l'appartenenza della Valle d'Aosta
allo Stato italiano ha ingenerato vantaggiosi ritorni economici sia
per il regime fiscale estremamente agevole che ci è concesso, sia
per una serie di interventi supplementari da parte dello Stato, che
hanno per lungo tempo determinato entrate maggiori rispetto a
quanto pagato di tasse dai nostri concittadini: mi riferisco al
riparto fiscale dei 9 e poi dei 10 decimi, ai vari trasferimenti
dovuti al mancato gettito dell'IVA, ai contributi statali o europei
a vari titoli riversati nelle nostre casse. La Valle d'Aosta fino
ad oggi ha partecipato ad una redistribuzione delle risorse fiscali
e dei trasferimenti statali estremamente favorevole, soprattutto se
raffrontata alle altre Regioni italiane. Tale situazione di
sostanziale vantaggio, naturalmente giustificato da una serie di
ragioni storiche, linguistiche, geografiche, ma non voglio qui
entrare nel merito, ci ha permesso di vivere all'interno del tanto
vituperato Stato italiano con disponibilità enormi di risorse e con
possibilità di creare una situazione di benessere diffuso per i
nostri cittadini. Ammetto che oggi la situazione stia un po'
cambiando e che la nostra Regione, come d'altronde le altre Regioni
a Statuto speciale, hanno dovuto in alcuni casi mettere mano al
portafoglio in misura anche maggiore rispetto alle Regioni
ordinarie, ma oggettivamente la Valle d'Aosta continua a trarre
vantaggio da uno
status
di Regione autonoma e il segno nei
conti continua ad essere positivo.
Ora, ho già detto come la penso sul dovere che ciascuna Regione
ha di partecipare a un'emergenza nazionale, anzi internazionale
come quella dei migranti. Credo - e non ho problemi a ribadirlo -
che la nostra Regione non possa sottrarsi ad un obbligo, oltre che
etico, anche di legge. Accogliere una piccola quantità di
richiedenti asilo può anche rappresentare una difficoltà da un
punto di vista logistico, specie se non vi è il tempo di
organizzarsi, ma l'appartenenza ad una comunità, ad una
comunità-Stato, e qui vengo al motivo per cui ho fatto questa lunga
disquisizione sul vantaggio di far parte dello Stato
italiano...dicevo che l'appartenenza ad una comunità non può essere
invocata, colleghi, a seconda delle convenienze. Non possiamo dirci
italiani quando ci viene comodo drenare delle risorse provenienti
da un riparto fiscale favorevole e da un regime di trasferimenti
statali vantaggiosi e non dirci italiani o quanto meno non uguali
agli altri italiani quando c'è da farsi carico di un problema che
colpisce duramente il resto del Paese, sempre che si possa definire
l'accoglienza di queste persone un problema. Ci tengo a precisare,
tra l'altro, colleghi, visto che vedo qualcuno che continua a
dissentire, a sbattere la testa, che i costi dell'accoglienza sono
interamente a carico del Ministero degli interni e dell'Unione
europea attraverso il fondo specifico sui migranti. Noi, colleghi,
non abbiamo gli SPRAR in Valle d'Aosta, che prevedono una
compartecipazione da parte degli Enti locali, che poi è una
compartecipazione del 20 percento. Dicevo che i costi
dell'accoglienza dei richiedenti asilo sono a totale carico dello
Stato e dell'Unione europea, quindi la Valle d'Aosta ha come unico
onere di organizzare la permanenza dei richiedenti asilo, con, tra
l'altro, colleghi, ricadute lavorative importanti su chi si occupa
professionalmente di accoglienza. L'altra volta ho spiegato che in
Valle d'Aosta entrano quasi 800 mila euro l'anno per la gestione
dei 62 rifugiati già attualmente ospitati nei tre centri di Aosta e
di Verrès. Non è questo il luogo, colleghi, per dare patenti di
buoni o cattivi, di solidali o di egoisti, voglio però ricordare
che sulle coste siciliane, pugliesi, calabresi sbarcano ogni giorno
migliaia, non centinaia, colleghi, migliaia...l'altro ieri sono
sbarcate 3 mila persone e - ripeto - persone, che vanno a riempire
strutture sempre più inadeguate, ormai oltre il limite della loro
portata e che tale onere viene quasi interamente sopportato da quei
territori e dai loro abitanti. Provate a sentire le interviste
degli abitanti di Lampedusa e poi ditemi se non sono interviste di
persone disponibili ad accogliere nei loro posti e nella loro isola
queste persone.
Sono un milione e mezzo i migranti attesi solo per quest'anno e
che, volenti o nolenti, dovranno essere accolti, quanto meno in
attesa che venga definito il loro
status
. Ho già spiegato
l'altra volta che è necessario ospitarli almeno fino al termine
della prassi di riconoscimento dello
status
di rifugiati. La
nostra Costituzione, colleghi, all'articolo 10, prevede
espressamente la concessione d'asilo per chi fugge dai luoghi in
cui vi sono guerre, in cui vi è vigente la pena di morte, in cui vi
è di norma la sevizia, in cui è di norma la tortura, l'omicidio
sistematico, la strage, lo stupro, il genocidio. Noi non possiamo
sottrarci dal fare la nostra parte, colleghi, non possiamo non
accogliere persone che hanno il diritto costituzionale di ottenere
protezione e asilo dal nostro Stato. Colleghi, peraltro, non
possiamo nemmeno nascondere la testa sotto la sabbia, questo lo
voglio dire chiaramente, pensando che, rifiutandoci di ospitare
quest'umanità sfortunata, lo Stato trovi soluzioni alternative
dirottandola su Regioni meno indisponibili della nostra. La
minaccia di prevedere trasferimenti coatti di quote di migranti,
colleghi, è reale e presto o tardi verrà attuata dallo Stato per
necessità contingenti con o senza l'approvazione del Prefetto e
della nostra Regione. È necessario quindi provvedere a creare le
condizioni affinché un'assegnazione coatta non ci colga
impreparati, colleghi, e magari non guasterebbe se si cominciasse
un'opera di sensibilizzazione, di preparazione all'inevitabile
multiculturalismo, all'integrazione, condizioni che possono
sicuramente diventare un problema, ma anche una risorsa se
affrontate correttamente senza stratificazioni ideologiche.
Grazie.
Presidente -
Per la risposta, ha chiesto la parola il
Presidente della Regione Rollandin.
Rollandin (UV)
- Sì, grazie Presidente.
Le valutazioni che sono state fatte a corollario di
quest'interpellanza penso che meritino un minimo di
approfondimento. Ora, il Presidente del Consiglio dei ministri
Renzi ha chiesto d'urgenza una riunione a livello europeo, che si è
tradotta in un aumento di disponibilità di fondi, ma senza passare
a nessun reale contributo per quanto riguarda l'accoglienza. Ora,
il fatto di verificare che l'Italia continui ad avere questi
problemi è una triste realtà, a cui purtroppo l'Europa non dà il
minimo spiraglio e, guarda caso, c'è lo Stretto di Gibilterra a due
passi, ma in Spagna non vanno, né vanno da altre parti, vengono
solo in Italia. Allora, questo è un problema che non possiamo
risolvere noi, purtroppo nessuna collaborazione a livello generale
esiste, quindi, al di là della giusta sottolineatura dei principi
generali di accoglienza per tutti quelli che sono nella condizione
che lei ha ricordato, li conosciamo anche noi, quello che voglio
ricordare è che la Valle d'Aosta all'inizio ha collaborato, come
continua a farlo, con tutti. Quando ci sono state ulteriori
richieste, da parte mia c'è stata una sollecitazione e un invito a
tutti i Comuni a dire e a sensibilizzare, a vedere se c'erano delle
disponibilità, la risposta di tutti i Comuni, come sapete, è stata
ad oggi negativa. Conseguentemente, siccome per accogliere ci
devono essere determinati requisiti, noi abbiamo fatto sapere che
ad oggi i requisiti sono negativi: questa è la situazione oggi. Il
fatto quindi di chiedere:
"se corrisponde al vero...esclusa
l'accoglienza..."
di quanto richiesto corrisponde al vero, ma
per queste ragioni, non è per una mancata sensibilità, ho parlato
con il Prefetto Morcone, che mi ha chiesto, io ho ribadito queste
motivazioni. Non è che c'è una valutazione...un discorso di dire:
"noi abbiamo avuto di più dallo Stato", queste valutazioni...poi le
abbiamo fatto in altra sede non voglio riprenderle qui. Noi
riteniamo che, se accoglienza deve essere, come lei ha ricordato,
deve essere in situazioni di giusta accoglienza vera e non piazzati
da qualche parte o, come lei ha ricordato, sono in certe regioni in
situazioni assurde, perché non sanno più dove metterli.
Ora, questo problema, a nostro avviso, dovrebbe essere
affrontato non solo a livello nazionale, ma ribadisco a livello
europeo, perché, quando ci sono urgenze, l'Europa non c'è. C'è per
dirci come dev'essere l'etichetta dell'olio d'oliva quando invece
ci sono problemi grossi...su quello spendono tre convegni, tre
giornate, su questo, al di là di dirci: "eh siete bravi, avete
fatto una bella accoglienza", il risultato è che non c'è il minimo
supporto. Ora, noi riteniamo che lì ci deve essere un'azione
comune, anche le Regioni hanno fatto azione comune, voglio
ricordarlo, tutte le Regioni, giustamente hanno fatto quest'azione
di pressione per dire: "deve essere affrontato in modo diverso",
perché non è che, continuando e moltiplicando questi numeri,
automaticamente si dice: "bene, noi ripartiamo e il problema è
risolto", non è così e non sarà così. Il problema quindi dev'essere
affrontato seriamente e non per carenza di volontà, o perché ci
siano questioni ideologiche o la Valle d'Aosta è fuori da... La
Valle d'Aosta nel sistema ha sempre rispettato tutte le leggi, la
Valle d'Aosta svolge il suo ruolo in modo corretto, come fanno le
altre Regioni, e lo fa tempestivamente e abbiamo già risposto
nell'altra interpellanza nelle dovute modalità e secondo le
procedure che sono state impartite, quindi, sotto questo profilo,
non abbiamo nessuna paura di rispondere in qualsiasi sede.
Per quanto riguarda poi la seconda e la terza domanda:
"se
non sia opportuno procedere comunque all'individuazione cautelativa
di luoghi e soggetti...se vi è l'intenzione, nell'ambito dei tavoli
già attivati, di studiare percorsi al fine di contribuire, anche in
un'ottica solidaristica..."
,
credo che, a fronte dei
continui sbarchi e richieste che si sono succedute, l'attenzione,
come ho già detto, è stata massima, anzi nello scorso mese di
aprile, di concerto con il Presidente degli Enti locali, appunto, è
stata fatta questa ricerca. Infine si ribadisce che non esistono
tavoli attivati in questo senso perché i profughi non sono
assegnati alla Regione, ma ripartiti geograficamente per ogni
Prefettura dal Ministero dell'interno. L'unico tavolo operativo è
infatti il tavolo di coordinamento di natura prefettizia per il
superamento delle situazioni di criticità legate alla presenza
temporanea in Valle d'Aosta di cittadini stranieri.
Presidente -
Grazie Presidente. Per la replica, ha
chiesto la parola il Consigliere Guichardaz, ne ha facoltà.
Guichardaz (PD-SIN.VDA) -
Grazie Presidente per la
risposta comunque sempre franca e corretta. Io penso che, così come
da indiscrezioni giornalistiche, oggi compaiono due articoli:
"Immigrazione: a La Spezia attesi 500 immigrati, che verranno
poi redistribuiti insieme agli altri 560 in Veneto, 320 in Abruzzo.
Qualcuno andrà anche in Valle d'Aosta. Secondo alcune
indiscrezioni, le destinazioni dei migranti fanno parte di un piano
segreto del Viminale"
. Lo stesso articolo, tra l'altro, dice
che i Prefetti sono fondamentalmente non allineati rispetto ai
Presidenti-Governatori, che hanno dichiarato la loro
indisponibilità. Qua abbiamo questa commistione, che induce a
trovare una coerenza quanto meno tra quello che dice il Presidente
e quello che dice il Prefetto, a meno che uno non si dissoci, però
quello che succede nelle altre Regioni è che probabilmente i
Prefetti, consci del fatto che quest'emergenza è dilagante, non
possono a questo punto chiudere le frontiere regionali, perché c'è
proprio un problema legato alla capienza delle strutture presenti
nelle altre regioni. Io quello che volevo dire quando ho fatto
quella disquisizione sull'appartenenza allo Stato nazionale, che è
un'appartenenza che a noi ha tratto...sulla quale noi abbiamo anche
creato il nostro
welfare
, il nostro, diciamo, stato di
benessere...significa onori ed oneri. Quando quindi fai parte
comunque di un sistema, non si può dire: "noi non siamo in grado di
sopportare" e allora sono in grado di sopportare la Puglia, la
Sicilia, la Calabria, l'Emilia-Romagna? Devono essere in grado di
sopportare loro il peso di queste ondate di persone che scappano
dalle guerre? Qualcuno magari è uno scafista, qualcuno è un
malfattore, bene, l'attesa è proprio quella del definire lo
status
. Esistono delle commissioni che definiscono lo
status
di "richiedente d'asilo" proprio per verificare se
queste persone sono qua per compiere dei reati o sono qua
semplicemente perché scappano da situazioni di guerra. Il problema,
Presidente e Prefetto, è che qua presto o tardi, comunque, come
diceva una persona che ho sentito, che opera nell'ambito: "prima o
poi verranno e li lasceranno in piazza Chanoux", dopodiché sarà un
nostro problema cercare di risolvere la questione dell'accoglienza.
Allora, siccome esisterà probabilmente un provvedimento di
assegnazione coatta di quote di migranti, a mio modesto parere, è
necessario prevedere quest'emergenza, cioè cercare al momento di
creare le condizioni, fermo restando - e io non mi stanco di dirlo
- che l'accoglienza dei migranti, oltre ad essere un dovere quasi
civico, è un dovere quasi di solidarietà essendo noi, tra l'altro,
popolo di migranti, di persone che nell'arco dei secoli si sono
spostate, sono andate in Francia, sono andate a lavorare altrove,
ognuno di noi ha dei parenti che sono fuori dalla nostra regione,
beh, noi oggi abbiamo un dovere su quote così piccole, tra l'altro,
di cercare di capire come fare ad ospitarli e presto o tardi
l'assegnazione sarà coatta, sarà tramite provvedimento di legge,
sarà tramite un provvedimento da parte degli organismi centrali.
Dobbiamo quindi cercare - chi in un'ottica solidaristica, chi la
pensa invece dal punto di vista dell'emergenza - comunque di
prevedere questa cosa e di trovare delle soluzioni.
Riguardo poi alla questione dell'Europa e dell'Italia, io lo
capisco, Presidente, anch'io sono arrabbiato con un'Europa che non
dà probabilmente...che non riconosce più di tanto l'emergenza. È
vero che questi fondi del Ministero dell'interno, i famosi 35 euro
al giorno, comunque provengono dall'Unione europea in buona parte,
sono compartecipati rispetto a quelli del Ministero. Lo capisco
anch'io poi che ci hanno mollato lì il problema: questo è un
problema, ma noi facciamo parte, io credo, di quelle Regioni
italiane che si devono prendere carico del problema. I
Parlamentari, le istituzioni europee, eccetera, poi faranno poi i
loro passi e i loro movimenti a livello europeo e cecheranno di
risolvere il problema. La questione è che in Italia solo quest'anno
arriveranno un milione e mezzo di persone, che in qualche modo
dovranno essere sistemate. Se ci chiedono di sistemarne una
settantina, siamo sicuri di non essere in grado di creare delle
condizioni di emergenza, magari assicurando anche comunque un
trattamento umano di queste persone? Stabilendo anche magari delle
regole, gli facciamo fare dei tirocini, cerchiamo di trovare un
sistema per integrarli il più possibile, attraverso magari delle
iniziative, io penso che sia possibile. Penso che sia possibile e
penso che sia doveroso da parte della Regione prevedere e fare la
propria parte in questa situazione, che, a mio parere, è veramente
un cataclisma non solo umanitario, ma è proprio anche un cataclisma
di tipo operativo. Grazie.
Presidente -
Grazie. Punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK