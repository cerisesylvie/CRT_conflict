Consiglio Regionale della Valle d'Aosta - Oggetto del Consiglio n. 1947 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1947 del 27 luglio 2011 - Resoconto
OGGETTO N. 1947/XIII - Approvazione di risoluzione: "Condanna
di qualunque atto terroristico attuato da integralisti di qualsiasi
fede o orientamento politico e solidarietà nei confronti del popolo
norvegese".
Risoluzione
Il Consiglio regionale della Valle d'Aosta/Vallée
d'Aoste
Addolorato dalla notizia della terribile strage compiuta lo
scorso 22 luglio in Norvegia da un trentaduenne fondamentalista di
estrema destra;
Sbigottito e attonito di fronte alle motivazioni del folle
gesto, come enunciate dal reo confesso, teso a colpire i fondamenti
di convivenza della democrazia norvegese;
Affranto da un episodio così insensato e crudele che colpisce
il fondamentale diritto di ogni democrazia di poter sempre
esprimere le proprie opinioni politiche, e si pone come uno sfregio
alle politiche di integrazione culturale portate avanti fermamente
dall'Unione europea;
Condanna fermamente
l'azione di violenza inaudita che, con le sue inaccettabili
motivazioni integraliste, mira a scuotere le fondamenta delle
nostre democrazie, così come condanna qualunque altro atto
terroristico attuato da integralisti di qualunque fede e
orientamento politico.
Esprime
la propria solidarietà nei confronti del popolo
norvegese.
F.to: Carmela Fontana - Empereur - Patrizia Morelli - Salzone
- La Torre - Lattanzi
Presidente
- La parola alla Consigliera Carmela
Fontana.
Fontana (PD)
- Il Consiglio regionale della Valle
d'Aosta, addolorato dalla notizia della terribile strage compiuta
lo scorso 22 luglio in Norvegia da un trentaduenne fondamentalista
di estrema destra; sbigottito e attonito di fronte alle motivazioni
del folle gesto, come enunciate dal reo confesso, teso a colpire i
fondamenti di convivenza della democrazia norvegese; affranto da un
episodio così insensato e crudele che colpisce il fondamentale
diritto di ogni democrazia di poter sempre esprimere le proprie
opinioni politiche, e si pone come uno sfregio alle politiche di
integrazione culturale portate avanti fermamente dall'Unione
europea, condanna fermamente l'azione di violenza inaudita che, con
le sue inaccettabili motivazioni integraliste, mira a scuotere le
fondamenta delle nostre democrazie, così come condanna qualunque
altro atto terroristico attuato da integralisti di qualunque fede e
orientamento politico e esprime la propria solidarietà nei
confronti del popolo norvegese. Grazie.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Intervengo rapidamente Presidente,
giusto per ribadire, come già dichiarato stamani, la nostra totale
adesione rispetto alla condanna di questo atto di violenza,
rispetto alla condanna di tutti gli atti di violenza sicuramente di
matrice integralista e l'espressione altresì della nostra
solidarietà al pacifico popolo norvegese.
Presidente
- La parola al Consigliere Donzel.
Donzel (PD)
- So che la maggioranza aveva una certa
fretta di liberarsi di questa risoluzione, perché...
(proteste dai banchi della maggioranza)
...lo so che, quando si arriva a questo punto, voi ridete,
allora dovete ascoltare con pazienza e cercare di chiarirci tale
fatto...questa maggioranza regionale è sostenuta dalla Lega
Nord...
Lattanzi
(fuori microfono)
- ...l'abbiamo firmata,
cosa stai dicendo...
Donzel (PD)
- ...questa maggioranza regionale è sostenuta
dalla Lega Nord, così come al Comune di Aosta e c'entra qualcosa,
perché, in merito a questo, un esponente della Lega Nord molto
autorevole...
(nuove proteste dai banchi della maggioranza)
...volete impedirmi di parlare...vi dà fastidio? Lo avevo capito
il trucchetto di stamani dell'ANSA che è partita a razzo sulle
questioni solidarietà ad Oslo, eccetera, non c'era voglia di
discutere...sono di trucchetti che le persone non sono in grado di
cogliere, ma chi vi conosce da qualche tempo sa che siete avvezzi a
queste cose.
Un Signore che appartiene ad un partito che sostiene questa
maggioranza regionale, Mario Borghezio, che indecorosamente è
Parlamentare europeo e che spesso viene accolto con tutti gli onori
nella nostra regione e lo vedo nei palchi della Valle d'Aosta -
spero che questa persona non abbia più titolo a sedere in tali
palchi - ha detto che assolutamente condivideva i contenuti degli
scritti dell'attentatore di Oslo, ma non è bastato, perché a dargli
man forte è intervenuto un altro esponente della Lega Nord:
Francesco Speroni, che ha detto:
"sto con Borghezio, non penso
che si debba dimettere e le idee dell'attentatore sono a difesa
della civiltà occidentale"
. Vorrei allora chiarire che chi vota
questa mozione, che si ispira agli ideali di Martin Luther King,
prende nettamente le distanze dai Signori Borghezio e Speroni, che
per me non sono assolutamente Onorevoli! Prende le distanze da
queste persone e lo chiarisco...
(un consigliere, fuori microfono)
- ...è uno show ...
Donzel (PD)
- ...non è uno show, è una questione di
serietà, bisogna avere il coraggio di dire che certe persone vanno
emarginate dal consesso politico. Se qualcuno come l'Assessore
Laurent Viérin è così infastidito da essere sostenuto dalla Lega
Nord, è un problema suo! È lei che ha l'appoggio della Lega Nord,
non noi...raccolgo questa sua ironia su Martin Luther King, un
martire della pace e del rispetto dei diritti umani. Inviterei
quindi ufficialmente la Valle d'Aosta, se è coerente con quello che
si vota oggi, a tagliare i ponti con certi personaggi!
Presidente
- La parola al Consigliere Salzone.
Salzone (SA-UdC-VdA)
- Grazie Presidente. Solo per
annunciare, a nome del gruppo della Stella Alpina, che non
accetteremo più questo metodo, perché noi molto correttamente
stamani ci siamo messi a discutere con tutte le forze politiche di
maggioranza, su alcune piccole modifiche rispetto alla risoluzione
presentata dal gruppo di opposizione e le abbiamo condivise con la
collega Fontana; con questo la collega mi deve dare atto, che
abbiamo cercato di aggiustare le cose nella maniera migliore
possibile, tenendo conto di alcune piccole sottolineature che,
secondo noi, sembravano necessarie. Non ho una lunghissima
esperienza di Consiglio regionale se non quella della passata
legislatura, ma non mi sono mai trovato in una situazione simile!
Quando una risoluzione viene condivisa per votarla all'unanimità,
noi non accettiamo strumentalizzazioni di nessun tipo! Questa sarà
l'ultima volta che Stella Alpina concorderà una risoluzione con
l'opposizione.
Presidente
- La parola al Presidente del Consiglio,
Alberto Cerise.
Cerise A. (UV)
- Questa è un'occasione mancata, nel senso
che era una risoluzione che poteva essere votata all'unanimità,
sarebbe stata nelle intenzioni e nei fatti un bel segnale da parte
del Consiglio regionale, invece ha finito per dare luogo ad una
sorta di diatriba, peraltro spiacevole, con toni che non mi sono
affatto piaciuti, per cui non parteciperò alla votazione.
Presidente
- La parola al Consigliere Lattanzi.
Lattanzi (PdL)
- Grazie Presidente. Con grande rammarico,
pur avendo con la collega Fontana condiviso la risoluzione,
dichiaro che il gruppo del Popolo della Libertà non parteciperà
alla votazione.
Presidente
- Pongo in votazione la risoluzione:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK