Consiglio Regionale della Valle d'Aosta - Oggetto del Consiglio n. 3068 del 20 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3068 del 20 dicembre 2023 - Resoconto
OGGETTO N. 3068/XVI - Interrogazione: "Informazioni in merito
alla situazione Covid in Valle d'Aosta".
Bertin (Presidente) -
Punto n. 18. Risponde l'assessore
Marzi.
Marzi (SA) -
In Valle d'Aosta, dal 31 agosto 2023 al 15
dicembre 2023, si sono verificati 1.246 casi di positività al
Covid-19. Le dimissioni per ricoveri da contagio Covid dal 1°
settembre sono 109: di queste 23 sono da effettivo ricovero a causa
di Covid, mentre 86, quindi la stragrande maggioranza, sono stati
ricoveri per altre ragioni in cui, secondariamente, è stato
rilevato anche il virus. Come negli anni della pandemia, la
maggioranza dei casi vede una o più patologie in corso, oltre che,
mediamente, un'età molto avanzata. L'evoluzione della pandemia e le
conseguenti modifiche della normativa di prevenzione e contenimento
hanno determinato una riduzione del numero di persone che si
sottopongono ai tamponi nell'ambito del Servizio Sanitario
Regionale: è quindi possibile che il numero dei casi rilevati sia
sottostimato rispetto all'effettivo numero di persone che possono
risultare positive.
L'ultimo bollettino ufficiale settimanale disponibile evidenza
la crescita dei nuovi casi anche in Valle d'Aosta, con un tasso di
positività dei tamponi prossimo al 20%. Dai dati che insieme
all'Azienda abbiamo analizzato emerge che dalla metà di settembre i
casi giornalieri sono andati via via aumentando, passando dai 10
casi della metà di settembre ai 43 di metà ottobre. Nell'ultimo
report
settimanale nazionale si osserva un ulteriore aumento
dell'incidenza di nuovi casi identificati e segnalati. Tali nuovi
casi, pur in presenza di un aumento di occupazione dei posti letto,
non hanno ad oggi determinato un impatto significativo sugli
ospedali. In tale contesto la nostra Regione rispecchia in sostanza
la situazione a livello nazionale, mostrando un tasso di
occupazione dell'area ospedaliera medica leggermente superiore;
come sempre, occorre sottolineare l'oscillazione dei dati a livello
regionale, condizionata dalla numerosità della popolazione
residente.
Per quanto concerne il livello di ospedalizzazione di persone
positive ricoverate, è necessario chiarire che i dati disponibili
non distinguono i ricoveri per complicanze da Covid-19 dai ricoveri
per altre cause, a seguito dei quali si è stata poi riscontrata la
positività. Dal 1° luglio all'11 settembre 2023 vi sono stati 246
casi di positività tra i ricoverati, così distribuiti mensilmente:
luglio 5, agosto 14, settembre 54, ottobre 83, novembre 62,
dicembre 28 fino all'11.
Venendo alla domanda 2, la campagna vaccinale prosegue con il
nuovo vaccino aggiornato, che è disponibile dallo scorso ottobre. I
dati forniti dall'Azienda relativi all'anagrafe vaccinale regionale
indicano che dal 1° ottobre al 12 dicembre sono stati vaccinati
5.992 Valdostani, di questi 5.217 persone con età di 60 anni e
oltre e 775 persone dai 6 mesi ai 59 anni di età, 91 operatori
sanitari più a contatto con la popolazione, per i quali la
vaccinazione è stata caldamente raccomandata.
Venendo alla domanda 3, ad oggi, anche in considerazione
dell'attuale situazione epidemiologica, non si riscontra la
necessità di dedicare reparti ospedalieri esclusivamente alla
malattia. Nel caso dovesse manifestarsi una significativa
recrudescenza, si applicherà il piano di emergenza messo a punto da
parte dell'Azienda. Tale piano prevede tutte le azioni da porre in
essere a seconda del livello di pressione che l'epidemia può
generare sul contesto ospedaliero. La Direzione medica del Parini
monitora giornalmente i pazienti ricoverati a causa della
positività e di quelli con positività riscontrata a seguito del
ricovero per altre ragioni, con un picco che si è manifestato il 13
ottobre scorso con 30 presenze. I pazienti ricoverati a causa della
positività sono tipicamente persone molto anziane, bisognosi di
supporto ventilatorio e vengono ricoverate nel reparto di malattie
infettive. I pazienti per i quali la positività al virus non
rappresenta la ragione del ricovero vengono assegnati allo
specialista di riferimento all'interno delle cosiddette "bolle
Covid" riservate all'interno dei reparti.
Presidente
- Ha chiesto la parola il consigliere Baccega,
ne ha facoltà.
Baccega (FI) -
Grazie a lei, Assessore. L'interrogazione
aveva semplicemente la volontà di essere informati rispetto a
messaggi che arrivano da testate nazionali, le quali ci creano
sempre quella sorta di preoccupazione che è inevitabile dopo quello
che abbiamo vissuto durante la pandemia. Mi pare che la situazione
non desti preoccupazione, che ci sia tutto il controllo necessario
e opportuno, l'auspicio è che rimanga così e che vada a scemare
quanto prima.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK