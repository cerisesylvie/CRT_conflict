Consiglio Regionale della Valle d'Aosta - Oggetto del Consiglio n. 2668 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2668 del 11 marzo 1987 - Resoconto
OGGETTO N. 2668/VIII - MOZIONE D'ORDINE - REIEZIONE DELLA
RICHIESTA DI SOSPENSIONE DEI LAVORI DEL CONSIGLIO.
PRESIDENTE:
Ha chiesto la parola per mozione d'ordine il
Consigliere Aloisi; ne ha facoltà.
ALOISI (M.S.I.):
Con questa mozione d'ordine vorrei
portare a conoscenza dell'intero Consiglio, e soprattutto dei
Colleghi che compongono la Commissione d'inchiesta sul Casinò, il
comportamento scorretto e vergognoso del Consigliere Beneforti,
perché, a tutt'oggi, non siamo ancora a conoscenza se ci sarà o
meno l'incontro per venerdì mattina. Pertanto, invito il Presidente
ed il Vice Presidente a responsabilizzarsi e chiedo, se è
possibile, una interruzione dei lavori del Consiglio per una
riunione dei Capigruppo e della Commissione, perché non possiamo
accettare questa vergognosa impostazione depistante. Il fatto è che
non si ha assolutamente voglia di portare avanti un confronto, così
come ci si era impegnati con i membri della Commissione, e si ha
paura di... Io chiedo una sospensione dei lavori ed una riunione
dei Capigruppo.
(...INTERRUZIONE...)
PRESIDENTE:
Colleghi Consiglieri, c'è ancora un'ora di
Consiglio regionale, dopo di che è prevista la riunione dei
Capigruppo con l'Ufficio di Presidenza. Mi sembra, quindi, che
anche una sospensione dei lavori in questo momento, non possa
modificare minimamente la situazione sulla quale il Consiglio è
chiamato a pronunciarsi.
La mozione d'ordine prevede un richiamo al regolamento. Ora, se
il Consigliere Aloisi insiste, io metto in approvazione la sua
proposta di sospensione, però non quella di convocazione della
Conferenza dei Capigruppo, perché quest'ultima è già convocata per
le ore 15, poiché riunirsi adesso o riunirsi alle 15, cioè prima
della riunione pomeridiana convocata per le ore 16,00, è
esattamente la stessa cosa. Se il Consigliere Aloisi insiste, la
Presidenza ritiene di sottoporre all'esame del Consiglio la
sospensione dei lavori, che riprenderanno quindi alle ore 16,
previa riunione dei Capigruppo per le ore 15,00. Altrimenti, si
procede con la trattazione dell'ordine del giorno.
Ha chiesto la parola il Consigliere Aloisi; ne ha facoltà.
ALOISI (M.S.I.):
Chiedo la sospensione per 5 minuti dei
lavori del Consiglio.
PRESIDENTE:
La Conferenza dei Capigruppo è convocata dal
Presidente del Consiglio, pertanto, se non si riunisce la
Conferenza dei Capigruppo, non capisco la ragione di una
sospensione dei lavori del Consiglio per 5 minuti.
Ha chiesto la parola il Consigliere Aloisi; ne ha facoltà.
ALOISI (M.S.I.):
La sospensione dovrebbe consentire di
chiarire con gli altri membri della Commissione se ci sarà o meno
questo incontro, anche perché ci sono dei Colleghi che hanno degli
impegni; ma noi, a tutt'oggi, non sappiamo ancora niente.
PRESIDENTE:
Colleghi Consiglieri, io metto in
approvazione per alzata di mano la sospensione dei lavori del
Consiglio per 5 minuti, per 10 minuti o fino alle ore 13, come
decide il Consiglio. La proposta è relativa alla sospensione dei
lavori del Consiglio, per soprassedere e riprendere i lavori alle
ore 16,00. Altrimenti procediamo con l'ordine del giorno
previsto.
BALDASSARRE
(fuori microfono): Dovrebbero parlare due
Consiglieri, uno a favore e uno contro.
PRESIDENTE:
Il regolamento non lo prevede, è solo una
prassi.
Ha chiesto la parola il Consigliere Sandri; ne ha facoltà.
SANDRI (N.S.):
Effettivamente, oggi c'è la Conferenza dei
Capigruppo, che potrà certamente occuparsi anche della mozione
d'ordine sollevata dal Consigliere Aloisi. Ricordo, tuttavia, che
all'ordine del giorno c'è già un problema altrettanto delicato. A
mio parere si tratta di una richiesta giustificata e, se la sua
discussione potrà restare nell'ambito di 5 o 10 minuti, credo che
la si possa senz'altro accettare senza troppi problemi.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io ho chiesto la parola per fatto
personale.
PRESIDENTE:
Allora mi spieghi il fatto personale.
BALDASSARRE (P.S.D.I.):
Sono stato chiamato in causa dal
Consigliere Aloisi.
PRESIDENTE:
Non basta, non è sufficiente!
BALDASSARRE (P.S.D.I.):
Come non basta? Come Vice
Presidente della Commissione...
PRESIDENTE:
No, no; non è sufficiente!
BALDASSARRE (P.S.D.I.):
Non basta? Sono stato quasi
calunniato...
PRESIDENTE:
A termini di regolamento, il Consigliere che
chiede la parola per fatto personale deve indicare qual è il fatto
personale e, ovviamente, quali cose gli sono state attribuite, pur
non essendo veritiere.
BALDASSARRE (P.S.D.I.):
Il Consigliere Aloisi ha chiamato
in causa il Presidente ed il Vice Presidente, cioè il sottoscritto,
della Commissione, accusandoli di non voler convocare quella
riunione per venerdì. Più fatto personale di questo...
PRESIDENTE:
No, no!
BALDASSARRE (P.S.D.I.):
E quale deve essere il fatto
personale? Io non lo so. Che forse mi deve ammazzare?
PRESIDENTE:
Su un intervento del Consigliere Baldassarre
che, per esempio, dice di voler convocare la Commissione ed invece
gli si attribuisce di non volerla convocare. In questo caso il
Consigliere che richiede di intervenire per fatto personale può
esprimersi per fatto personale. Il fatto che la richiesta riguardi
un comportamento esterno agli interventi che si sono fatti in
Consiglio regionale non può giustificare il richiamo al fatto
personale.
BALDASSARRE (P.S.D.I.):
Il Consigliere Aloisi ha detto
che il Presidente ed il Vice Presidente non vogliono convocare la
Commissione. Più fatto personale di questo!
PRESIDENTE:
Pongo in votazione la richiesta formalizzata
dal Consigliere Aloisi sulla sospensione dei lavori del
Consiglio:
ESITO DELLA VOTAZIONE
Presenti: 30
Votanti: 24
Favorevoli: 6
Contrari: 18
Astenuti: 6 (Bajocco, Cout, Dolchi, Mafrica, Millet e
Tonino)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK