Consiglio Regionale della Valle d'Aosta - Oggetto del Consiglio n. 222 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 222 del 30 aprile 1981 - Resoconto
OGGETTO N. 222/81 - COPERTURA DEL POSTO DI BIBLIOTECARIO CAPO
SERVIZIO PRESSO IL SERVIZIO BIBLIOTECHE DELLA REGIONE. (Reiezione
di mozione)
Presidente
- Do lettura della mozione in oggetto dei
Consiglieri Viberti, Minuzzo, Cout e Nebbia:
MOZIONE
CONSTATATO che il posto di Bibliotecario Capo servizio presso
il "Servizio Biblioteche" è tutt'ora vacante;
APPURATO che tale posto dal 1976 ad oggi è stato ricoperto
con incarichi temporanei da quattro diverse persone in base a
deliberazioni di Giunta o a semplici disposizioni interne o ad
ordini di servizio;
CONSIDERATO che la mancanza di un Capo servizio titolare non
giova certamente al buon funzionamento del "Servizio
Biblioteche";
RICORDATO che nel 1977 è stato bandito un concorso per il
conferimento di tale incarico previsto dalla Pianta Organica del
personale, concorso che però non è mai stato espletato nonostante
la presentazione di numerose domande;
AL FINE di non protrarre ulteriormente una situazione di
provvisorietà che nuoce al regolare svolgimento del Servizio e
genera difficoltà fra gli addetti e gli stessi utenti;
IL CONSIGLIO REGIONALE
IMPEGNA
la Giunta regionale ad espletare il concorso per la copertura
del posto di Bibliotecario Capo servizio presso il "Servizio
Biblioteche" entro e non oltre il 30 giugno 1981.
Presidente
- La parola al Consigliere Viberti.
Viberti (DPROL)
- Con questa mozione si chiede alla
Giunta regionale di espletare un concorso per la copertura de posto
di Bibliotecario Capo servizio presso il Servizio Biblioteche entro
e non oltre il 30 giugno 1981.
Si richiede di espletare questo concorso perché dal '76 ad oggi
questo posto è stato occupato a più riprese da quattro persone di
volta involta incaricate in base a delibere di Giunta o ordini di
servizio. La mancanza di un Capo servizio titolare non giova e non
ha giovato certamente al funzionamento del Servizio Biblioteche,
che - e credo che l'Assessore alla Pubblica Istruzione, M. Ida
Viglino, lo confermerà - si trova sempre più nel caos e nella
impossibilità di funzionare perché, come un corpo senza testa,
anche questo servizio con degli incaricati temporanei non ha certo
mostrato l'efficienza migliore.
Nel '77 era stato bandito un concorso per coprire il posto di
Bibliotecario Capo servizio previsto dalla Pianta Organica del
personale; questo concorso, però, non è mai stato espletato, e
questo vorrei che ci venisse spiegato. Io conosco almeno tre
persone che avevano fatto domanda per parteciparvi e se io ne
conosco tre, almeno altri due o tre hanno presumibilmente fatto
domanda: Sempre procedendo per ipotesi, credo che un numero di sei
candidati, tutti in possesso dei titoli richiesti, fosse più che
sufficiente per doversi procedere a un regolare svolgimento del
concorso e per individuare una persona adeguatamente preparata; e
poi ricordiamo che durante i concorsi resta sempre la possibilità
di non giudicare idoneo nessuno dei candidati nel caso che non si
sia trovata la persona in grado di assumere l'incarico.
Dunque, una delle cose che vorremmo sapere è perché non è stato
espletato il concorso; d'altra parte, chiediamo alla Giunta di
farlo entro giugno perché è passato troppo tempo e a questo punto
si richiede un impegno preciso.
Io non ho mai partecipato alle riunioni della Commissione
prevista dalla legge istitutiva del Servizio Biblioteche, ma per
quel che ne so sia in quella sede che in altre occasioni
l'Assessore alla Pubblica Istruzione aveva preso degli impegni
precisi circa l'espletamento di questo concorso. Non voglio dire
che non ci siano stati dei motivi validi, se questo non è stato
fatto, e mi auguro che si possa avere una proposta al riguardo;
certo è che dal '77 ad oggi il numero di persone in possesso dei
titoli per partecipare al concorso credo che sia aumentato perché
ci sono almeno tre classi generazionali che hanno potuto, se non
altro, conquistare il titolo di studio richiesto.
Quindi, senza alcun intento polemico, noi chiediamo
semplicemente che il Consiglio impegni la Giunta a far svolgere
questo concorso per la copertura del posto di Capo servizio presso
il Servizio Biblioteche.
Presidente
- Altri chiedono di parlare?
La parola al Consigliere Cout.
Cout (PCI)
- Vorrei aggiungere a quello che diceva il
Consigliere Viberti che noi, sempre a questo proposito, il 10
dicembre del '79 abbiamo ricevuto la risposta a una nostra
interrogazione con risposta scritta in cui chiedevamo chiarimenti
su questo fatto; nella risposta l'Assessore ci faceva sapere che i
concorsi per Bibliotecario Capo servizio e per Bibliotecario di
Comprensorio non erano stati espletati in attesa della composizione
e definizione della vertenza sul nuovo inquadramento e trattamento
economico del personale dipendente. Ci risulta che a tutt'oggi è
stato espletato il concorso per Bibliotecario di Comprensorio
mentre è ancora da espletare quello per Bibliotecario Capo
servizio.
Non sto ora a dire quali siano le carenze nel funzionamento
delle biblioteche: l'abbiamo già fatto altre volte, e soprattutto
abbiamo fatto notare che questa rete di biblioteche avrebbe dovuto
estendersi su tutto il territorio regionale, nelle Comunità
montante e nei Comprensori, e che le parti non attuate della legge
in materia sono molte; ad esempio, l'art. 19, ove si parla del
Piano annuale per la determinazione dei contributi che deve essere,
in base all'art. 20, almeno per ciò che riguarda le funzioni
amministrative, di competenza del Consiglio; anche per ciò che
riguarda la redazione di questo Piano, siamo stati poco rispettosi
della legge perché era prevista la collaborazione della competente
Commissione consiliare che avrebbe dovuto curarne l'attuazione. Il
6 febbraio 1980 è stata nominata, visto che in Consiglio non sembra
esserci una competente Commissione, una Commissione di Giunta della
quale io sono stato ben lieto di far parte, ma che a tutt'oggi è
stata riunita una sola volta; ciò nonostante, essa ha potuto dare
velocemente un giudizio di massima su quelle che erano le riunioni
del Consiglio. Anche qui, secondo il mio parere, sarebbe bene - e
siamo stati d'accordo in Commissione - rivedere al più presto tutta
una serie di cose riguardo alle biblioteche; prima fra tutte, però
- ed è da un po' che lo chiediamo - quella di destinare il posto di
Bibliotecario Capo servizio, perché vi sia una persona stabile e
competente.
Per questo mo sono associato molto volentieri a quanti altri
hanno firmato la mozione per richiedere che venga espletato al più
presto questo concorso.
Presidente
- Nessun altro chiede di parlare?
La parola all'Assessore alla Pubblica Istruzione, M. Ida
Viglino.
Viglino (UV)
- Je dois dire tout de suite que la question
de ce service des bibliothèques est une question extrêmement
difficile. Je pense que, avant l'avis de concours, il faut voir de
quelle façon nous voulons faire fonctionner le service des
bibliothèques et les bibliothèques sur le territoire. Je suis
d'avis que la loi n° 30 de 1976 doit être absolument revue, comme
l'a déclaré d'ailleurs M. Cout. L'engagement que je peux prendre
est celui-ci: je vous demande encore d'arriver jusqu'à cet automne.
Je ne dis pas qu'il y aura le concours. Il y aura certainement des
propositions pour revoir avant tout la loi et donner un sens
différent à ce service. En effet, le service des bibliothèques doit
pas être le centre de la critique littéraire des livres que l'on
veut distribuer aux bibliothèques périphériques. Il doit avoir être
un bureau de l'Administration régionale. Je dois vous dire que l'un
de mes plus grands étonnements a été celui d'avoir encore quelques
7.000 livres au service des bibliothèques. A mon sens, le service
doit être simplement un lieu de transition et de passage. Nous
sommes en train de revoir la question. C'est pour cela que nous
avons désormais pensé de nommer une coordinatrice. Nous avons
établi un plan de travail que j'ai illustré il y a trois jours au
personnel du service. Nous allons voir ce que ce plan de travail
pourra représenter. Je vais reprendre les contacts avec les
libraires pour essayer de renouveler le fameux service
«Nouveautés». Lorsque j'aurai la sensation que ce service
fonctionnera comme doit fonctionner un bon service de
l'Administration régionale, et après avoir fait des propositions
pour des modifications éventuelles de la loi, on pourra discuter la
question avec la commission du Conseil pour la promotion sociale et
la Formation professionnelle. A ce moment-là, nous pourrons parler
de nouveau de l'avis de concours. Donc, je propose de repousser
cette motion parce que je ne peux pas encore, pour le moment,
prendre un engagement sur une date qui nous est fixée de cette
façon. Il faut revoir, très sérieusement beaucoup de choses qui
dans ce ne marchent pas et qui pourront être «dépasseés» lorsque
nous aurons finalement un résultat positif pour ce plan de travail
que j'ai illustré l'autre jour et que je vais mettre en action pour
en avoir ensuite le résultat.
Presidente
- La parola al Consigliere Cout.
Cout (PCI)
- Io veramente non riesco a capire una cosa:
in attesa che venga rivista la legge e che si cerchi il modo
migliore per far funzionare il Servizio, non si può espletare
questo concorso? Intanto mi chiedo: dei due concorsi banditi ne è
stato espletato solo uno, quello per gli Assistenti di
Comprensorio, ma c'è da rilevare che, come a livello centrale,
anche a livello di Comprensorio ci sono dei problemi enormi di
funzionamento, tanto che ad esempio proprio a Verrès e a
Pont-Saint-Martin, nei posti cioè in cui è stato espletato il
concorso, non funzionano per ora le biblioteche del Comprensorio ma
solo la biblioteca comunale, e addirittura, non so se è vero, le
Assistenti di biblioteca che avevano vinto il concorso invece di
essere a Verrès o a Pont-Saint-Martin sono state anche dislocate ad
Aosta...No? Allora mi sbaglio io, mi scuso! Ma comunque il discorso
non cambia: a Verrès e a Pont-Saint-Martin, dove comunque la
biblioteca non funziona, il concorso è stato bandito, è stato
espletato e ci sono i bibliotecari; ad Aosta dove la biblioteca non
funziona e deve funzionare al più preso e per funzionare ci vuole
un Bibliotecario Capo Servizio, non si può espletare il concorso!
Mi sembra che la motivazione addotta dall'Assessore non regga
abbastanza! Se è necessario rivedere la legge, noi siamo d'accordo,
e del resto ci siamo dichiarati disponibili più di una volta a
portare il nostro contributo per quanto possibile, però io sono
dell'idea che come per i Comprensori, così tanto più per l'Ufficio
centrale delle Biblioteche ci deve essere un coordinatore che,
almeno in attesa che la legge venga rivista, cerchi di coordinare
il Servizio, se è vero che al momento attuale questo non funziona
abbastanza. Mi sembra, insomma, che ci sia qualcosa che non quadra
in tutto questo!
Presidente
- Ha chiesto di parlare il Consigliere
Viberti. Ne ha facoltà.
Viberti (DPROL)
- Poche volte ho avuto occasione di
discutere con l'Assessore alla Pubblica Istruzione signorina
Viglino e in genere sono rimaste soddisfatto della risposta che mi
ha dato, anche se purtroppo l'opposizione non può mai dichiararsi
completamente soddisfatta proprio per il ruolo che ciascuno di noi
recita all'interno di questo Consiglio.
Questa volta, però, devo dire che sono profondamente deluso
delle spiegazioni che l'Assessore ha voluto are, perché nella parte
illustrativa del provvedimento con il quale si dispone che venga
assegnato un incarico temporaneo per il coordinamento di questo
servizio, è scritto: "..fa presente che in attesa dell'espletamento
del concorso per la copertura di tale posto occorre conferire ad un
dipendente, che dia le necessarie garanzie di capacità
organizzativa, l'incarico di coordinare il servizio medesimo". Che
io sappia, coloro che appartengono a questo servizio non sono stati
assolutamente consultati per individuare chi all'interno del
servizio per esperienza, per capacità o altri titoli poteva
meritare di assolvere a questa funzione in attesa dell'espletamento
del concorso; ma è questa la cosa che bisogna fare, lo si dice
anche provvedimento che, questa volta come nelle volte precedenti,
dà un incarico temporaneo per l'assolvimento di questa funzione.
Ma, Assessore, se anche lei tutte le volte dice che bisogna
espletare questo concorso, perché non lo si fa? Forse non ci sono
delle persone idonee a ricoprire questo posto? Si ritiene che in
tuta la Valle d'Aosta non ci sia una persona in grado di gestire
questo fiore all'occhiello dell'intellighenzia valdostana? Oppure
questo posto deve necessariamente restare sotto il controllo
dell'Assessore o sotto il controllo politico di una parte di questo
Consiglio? Lei non ha assolutamente dato delle giustificazioni; lei
dice che la legge non funziona, ma mi pare che qualcuno le abbia
fatto notare che questo è stato detto già da tempo! E lei che in
genere è molto solerte, combinazione in questo caso da ben quattro
anni lascia che le cose vadano sempre nello stesso modo! D'accordo
che lei forse ha avuto bisogno di più tempo di altri per rendersi
conto della situazione, perché le sue incombenze sono certamente
numerose, però non si capisce perché alla fine si scelga una
persona che tra l'altro non ha ancora la qualifica di dipendente
regionale a tutti gli effetti! Io non voglio fare una questione di
persone, sia ben chiaro, non so neppure di chi si tratti, non l'ho
mai vista e non mi interessa conoscerla, probabilmente sarà una
persona "in gambissima" se riscuote la fiducia della Giunta, non lo
metto in dubbio, però sorgono dei dubbi quando ci si trova di
fronte a degli incarichi affidati in questo modo, soprattutto poi
quando la cosa si ripete e riguarda sempre lo stesso posto. Da più
parti vengono denunciate delle carenze, e che cosa si fa? Non si va
alla radice delle cose, non si va a risolvere il problema alla sua
origine! Si cambia, si cambia tutte le volte., l'importante è che
la cosa resti sotto controllo! Questa è l'impressione che si
riceve, Assessore, da questo tipo di provvedimenti! Io non mi
intendo di queste cose sotto il profilo tecnico e non pretendo di
intendermene, però c'è qualcuno che ha già detto da tempo di essere
disponibile a lavorarci, e che io sappia non si è fatto niente! Lei
mi smentisca! Io non sono a conoscenza di tutte le cose che lei
sicuramente avrà fatto per queste biblioteche, quindi accetterò ben
volentieri le precisazioni che vorrà fare, però le ripeto, le
impressioni che si ricavano dall'adozione di provvedimenti di
questo genere non sono certo le migliori che possa dare una Giunta
che, invece, pretende di avere dei principi, come abbiamo sentito
poc'anzi, di ben alta levatura!
Presidente
- Altri chiedono di intervenire? Se nessuno
chiede la parola chiudo la discussione generale e se non vi sono
richieste di parlare per dichiarazione di voto, si procede alla
votazione dell'oggetto iscritto al n. 42 dell'ordine del
giorno.
Presidente
- Metto in approvazione la mozione iscritta al
n. 42 dell'ordine del giorno.
Esito della votazione:
Presenti: 22
Votanti: 21
Astenuti: 1 (Consigliere De Grandis)
Maggioranza: 12
Favorevoli: 7
Contrari: 14
Il Consiglio non approva.
Presidente
- Passiamo all'esame dell'oggetto iscritto al
n. 43 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK