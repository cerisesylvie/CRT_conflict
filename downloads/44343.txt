Consiglio Regionale della Valle d'Aosta - Oggetto del Consiglio n. 1387 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1387 del 23 marzo 2022 - Resoconto
OGGETTO N. 1387/XVI - Interrogazione: "Notizie in merito alla
gestione delle risorse umane all'interno della Società Italiana
Traforo del Gran San Bernardo (SITRASB)".
Bertin (Presidente) -
Punto n. 10. Risponde l'assessore
Caveri.
Caveri (AV-VdA Unie) -
La società ha evidenziato che
nell'organigramma aziendale approvato dal CdA della SITRASB S.p.A.
è presente la figura del direttore attualmente ricoperta
dall'ingegnere Y. D., per effetto degli adempimenti previsti dalla
normativa in materia di trasparenza la società ha pubblicato, ed è
rinvenibile sul sito aziendale, sia l'organigramma sia gli
incarichi dirigenziali. La società ci riferisce che l'ingegnere D.
dirige la struttura aziendale secondo gli indirizzi del Consiglio
di amministrazione e del Presidente sulla base delle funzioni del
mansionario aziendale. Per quanto riguarda la figura del
Presidente, la società sottolinea che nessuna delle competenze è
mai stata assegnata ad altre figure professionali, a partire dal
direttore, risultando semmai vero il contrario, avendo lo stesso
Presidente dovuto occuparsi nel periodo antecedente l'assunzione
del direttore generale di attività abitualmente non richieste, né
riconducibili alla carica di Presidente.
Seconda questione: la società ha specificato che dal 2018 ad
oggi sono state presentate tre dimissioni, tutte motivate da motivi
personali, le figure dimissionarie sono state il Responsabile
dell'ufficio tecnico, il Responsabile e Coordinatore di esercizio e
Coordinatore di esercizio e manutenzione. Le prime due figure sono
state sostituite a seguito di selezione pubblica, mentre per la
terza è attualmente in corso la procedura selettiva pubblica.
Per quanto riguarda la terza domanda: "quali siano le
valutazioni riguardo alla gestione delle risorse umane all'interno
della società", mi sia permesso di cogliere l'occasione per
ringraziare l'ingegner S. M., che non è più disponibile a ricoprire
la carica di Presidente per motivi di salute. E, malgrado questi
problemi di salute, ci tengo a rimarcare come l'ingegnere M. abbia
presidiato, con coraggio e determinazione, una società che ha
moltissimi problemi che sono stati anche in occasione di altre
interpellanze o interrogazioni rimarcate dal sottoscritto, a essere
sinceri sono quasi tutte ascrivibili a ritardi da parte dell'ANAS e
a mancate risposte da parte dello Stato.
Per quanto riguarda l'assetto del personale, anche alla luce
delle criticità prodotte dai risultati dell'esercizio causati dalla
pandemia, questo nuovo assetto del personale è stato studiato in
maniera approfondita, il che ha consentito di produrre un documento
organico sulla riorganizzazione di tutti i settori che è stato
illustrato alle sigle sindacali riunite in seduta plenaria in data
14 febbraio 2022. Il documento è ora allo studio dei sindacati, per
cui è prevedibile che a breve potrà iniziare l'iter di
concertazione per la sua approvazione.
Aggiungerei, avendo fatto una videoconferenza con tutte le
organizzazioni sindacali proprio nelle scorse ore, che questo
incontro era richiesto proprio in maniera specifica dalle
organizzazioni sindacali per avere informazioni sullo stato delle
diverse interlocuzioni che la Regione stessa ha rispetto a
problematiche serie del traforo come l'allungamento della
concessione o l'ipotesi di una gestione da parte dell'ANAS degli
ultimi 10 chilometri, quelli che vanno da Saint-Rhémy-en-Bosses
fino all'imboccatura del traforo. È stato un incontro molto
interessante durante il quale tutte le sigle sindacali hanno
ribadito al sottoscritto che le relazioni sindacali, quindi quanto
lei quest'oggi chiede, sono sempre state improntate alla massima
collaborazione e non c'è stata nei confronti dell'azionista, che io
nel momento della videoconferenza rappresentavo, nessun tipo di
lamentazione.
Presidente -
Per la replica, ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Grazie Assessore. Dalla sua
risposta è piuttosto evidente che la società non è perfettamente in
salute, e questo lo avevamo già visto in altre occasioni.
Sicuramente su questo faremo ulteriori iniziative non tanto sulla
questione delle risorse umane, che era il motivo dell'interpellanza
di oggi, ma sicuramente rispetto invece all'operato della
società.
Quello che volevamo rilevare in quest'interrogazione è il clima
lavorativo interno, l'esternalizzazione di servizi, come quelli
della trasparenza e anticorruzione, l'Ufficio personale,
l'elaborazione delle buste paga, i supporti tecnici, servizi che
normalmente erano prestati dallo stesso personale interno, che,
nonostante le minori competenze, rimane invariato e assestato a
quarantasei dipendenti. Anche su questo, purtroppo, è difficile
capire, visto che sul sito io non ho ritrovato quest'organigramma
dettagliato ma guarderò meglio, quindi non è dato sapere un po' i
vari dipendenti dove prestano servizio, in che percentuale e via
dicendo. Sito peraltro fermo rispetto ai lavori, ad esempio, al
2011. Anche le dimissioni di cui parlava, la gestione
esternalizzata e le minori entrate, dovrebbero sicuramente
preoccupare quest'Amministrazione perché in questi dati vi è
sicuramente un indice di disagio che si può percepire anche tra gli
operatori stessi. Sicuramente si tratta di problemi vecchi, e lei
lo ha sottolineato, preparando quest'iniziativa infatti vedevo che
il consigliere Bertin già nel 2016 poneva l'accento sulla stessa
identica tematica e veniva ripresa, come da lei sottolineata, anche
nel 2019.
La sua risposta non ci toglie i dubbi sul funzionamento di
questa ma accogliamo con favore invece quanto ha sottolineato
rispetto a un documento condiviso insieme alle sigle sindacali che
naturalmente speriamo di vedere al più presto e che magari possa
anche fare chiarezza e luce rispetto a questo aspetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK