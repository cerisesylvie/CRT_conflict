Consiglio Regionale della Valle d'Aosta - Oggetto del Consiglio n. 3980 del 2 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3980 del 2 ottobre 2024 - Resoconto
OGGETTO N. 3980/XVI - Interpellanza: "Misure volte ad
arginare lo spopolamento dei piccoli centri di montagna".
Bertin (Presidente) -
Punto n. 30. Si è prenotato il
consigliere Restano, ne ha facoltà.
Restano (RV) -
Devo premettere che in parte a
quest'interpellanza il presidente Testolin ha già dato risposta nel
corso di un'audizione sul progetto di legge presentato dalla Lega
riguardante "Misure urgenti per il contrasto allo spopolamento dei
piccoli Comuni di montagna".
Ho ritenuto comunque opportuno discuterla in data odierna,
affinché il Consiglio intero potesse aver contezza della risposta
del presidente Testolin.
Un settimanale locale ha riportato un articolo riguardante la
composizione delle famiglie valdostane secondo l'annuario
statistico del 2023; vi è un aumento delle famiglie unipersonali,
un calo delle natalità e un conseguente aumento delle coppie senza
figli. L'aumento nel 2022 della spesa media mensile delle famiglie
è principalmente dovuto all'inflazione.
Sempre l'articolo evidenzia come, secondo la stima ISTAT, i
Valdostani a rischio di povertà passano dal 5,6% del 2022 al 10,8%
del 2023, e sempre l'articolo evidenzia che le difficoltà di chi
vive nei piccoli centri di montagna si fanno sentire per la
mancanza di alcuni tipi di servizi essenziali o per l'assenza degli
esercizi commerciali, che portano sovente all'abbandono delle aree
montane.
Prosegue: il 52,1% delle famiglie ha difficoltà a raggiungere il
Pronto Soccorso (la media nazionale è del 49,7%); il 19,3% ha
difficoltà a raggiungere una farmacia (la media nazionale è del
14%); il 29,6% ha difficoltà a raggiungere la Polizia o i
Carabinieri, (la media italiana è del 29,5%); il 18,1% ha
difficoltà a raggiungere gli uffici postali, in questo caso la
media italiana è del 20%, siamo ben messi rispetto al resto
d'Italia; Il 20,4% i negozi di generi alimentari, il 37,3% i
supermercati, la media italiana è rispettivamente del 18,2% del
22,5%.
Viene confermato che la sfida del presente e del futuro, come
penso anche quella del passato da un lato, è il mantenimento e
l'incremento della popolazione di montagna e dall'altro anche
l'incremento in generale della popolazione in Valle D'Aosta.
Si interpella il Governo regionale per sapere se si ritengano
sufficienti le misure sin qui adottate e, in caso di risposta
negativa, quali siano i nuovi intendimenti.
Presidente -
Per la risposta, il Presidente della
Regione.
Testolin (UV) -
L'interpellanza, di suo, è un po' più
ampia rispetto all'argomento trattato squisitamente riferito alla
legge presentata dalla Lega, e mette insieme aspetti diversificati,
macroeconomici, internazionali, dati che evidenziano
l'accelerazione dell'inflazione, fenomeni sociologici e demografici
come il calo della natalità con alcuni dati statistici, alcuni dei
quali  peraltro - come sottolineato anche nell'illustrazione -
positivi rispetto ai dati generali o comunque in linea con la media
italiana, proponendo poi una domanda che, sinceramente, avrebbe
bisogno di un dibattito molto più ampio per avere una risposta
definitiva.
Credo che, andando a guardare l'attività legislativa alla quale
abbiamo anche partecipato nell'approvazione di provvedimenti anche
importanti della Regione, si scoprirebbe che gran parte delle
decisioni assunte da questo Consiglio, spesso condivise da tutta
l'assemblea e dal Governo regionale, ha da sempre come fil rouge
proprio il mantenimento delle popolazioni in tutto il territorio
regionale e hanno quest'obiettivo tutte le misure in favore ad
esempio dell'agricoltura, dell'allevamento e dello sviluppo rurale,
così come i programmi cofinanziati dell'Unione Europea inseriti
nella politica regionale di sviluppo e tutta una serie di norme
approvate o modificate anche negli ultimi anni, come per esempio la
legge 17/2016, modificata nel 2024, avente ad oggetto le
disposizioni in materia di agricoltura e di sviluppo rurale, la
legge regionale 21/2022 per le misure urgenti in materia di
contenimento dei costi energetici delle famiglie a favore degli
investimenti delle imprese e la legge regionale 31/2022 che prevede
interventi regionali per lo sviluppo dell'imprenditoria giovanile e
femminile da parte dei disoccupati di lunga durata.
Ancora la legge regionale 15/23, che sviluppa il discorso della
zona franca per la ricerca e lo sviluppo, la legge regionale 11/24
in materia di riorganizzazione dei servizi al lavoro del sistema
della formazione professionale, e ancora la legge 15/2024 in
materia di promozione e sviluppo dell'autoconsumo diffuso.
Vorrei ricordare anche tutti quegli interventi normativi ed
amministrativi a sostegno delle stazioni sciistiche minori (dei
quali anche il consigliere Restano era stato fautore negli ultimi
anni) e delle scuole di montagna, le agevolazioni per i trasporti,
la norma sugli esercizi di vicinato, interventi ai quali si
aggiunge poi la legge sui mutui agevolati a sostegno del recupero
del patrimonio edilizio privato.
Oppure ancora gli investimenti nelle infrastrutture di montagna,
in grado di garantire sostenibilità occupazionale, gli interventi
nella viabilità regionale, nella loro sicurezza, che garantiscono a
residenti e ospiti accessibilità alle valli, l'attivazione
dell'elisoccorso notturno, per aumentare la sicurezza e anche
diminuire i tempi d'intervento nelle posizioni più lontane.
L'attività finalizzata all'assegnazione alla Valle d'Aosta delle
gare di sci di fondo, di sci alpino, di sci alpinismo, di
snowboard, di mountain bike e di tutte le attività sportive, da
quelle a carattere locale a quelle internazionali.
Gli investimenti per la realizzazione sul territorio regionale
di reti di comunicazione elettronica in fibra ottica, al fine di
aumentare l'accessibilità e la connettività delle stesse.
Il sostegno ai consorzi e agli alpeggi - anche e soprattutto in
questo momento post-emergenziale dopo l'alluvione - per il recupero
della funzionalità del territorio e del lavoro che sullo stesso si
svolge. La manutenzione e l'implementazione della rete
sentieristica regionale.
Poi ci sono ancora i disegni di legge già all'esame della
Commissione consiliare, come quelli in materia di sostegno alle Pro
Loco, per l'organizzazione nello svolgimento di manifestazioni
pubbliche e valorizzazione del territorio e dei suoi prodotti. I
contributi al settore cooperativistico, da sempre fortemente
ancorato al territorio nell'ambito sociale, in quello agricolo e in
quello dell'artigianato.
Una pluralità di norme e di deliberazioni, rappresentate in
maniera sicuramente non esaustiva e completa, ma finalizzate a
creare e sostenere direttamente e indirettamente le condizioni
perché chi vive in montagna possa continuare a farlo con una certa
dignità e per rendere attrattivo anche il nostro territorio
dall'esterno.
È difficile dire se tutto ciò è sufficiente, perché meriterebbe
davvero un convegno di carattere internazionale per analizzare
quanto si è fatto in Valle d'Aosta e confrontarlo anche con le
altre realtà montane alpine, per agevolare il vivere in
montagna.
In quest'ottica stiamo lavorando in senso più ampio, peraltro su
due provvedimenti, che potrebbero dare un ulteriore riscontro,
anche più ambizioso e lungimirante, al nostro territorio tramite il
doppio binario della legge relativa alle zone franche montane, che
ha visto una presentazione allo Stato e un'altra in Commissione
Paritetica per lo sviluppo di una norma di attuazione.
In merito stiamo anche lavorando sulla legge della montagna, per
cercare di arricchirla a favore anche e soprattutto dei bisogni del
nostro territorio, con dei contributi emendativi che sono un po'
più particolari rispetto a quelli di altre situazioni.
Questo è un po' il panorama all'interno del quale, à tour de
rôle, tutti abbiamo cercato di dare delle risposte e sicuramente lo
faremo ancora in futuro in maniera concreta.
Presidente -
Consigliere Restano per la replica, a lei la
parola.
Restano (RV) -
Grazie per la risposta. Le ho fornito un
ottimo assist per fare un grandissimo elenco d'iniziative e ne
prendo atto. La risposta, per certi versi, sarà brevissima.
Allora, come mai le menti sono in fuga dalla Valle d'Aosta, le
nascite solo in calo e la popolazione di montagna continua a
scappare? C'è qualcosa che non ha funzionato, però al di là di
questa, che non è proprio una battuta ma è una verità, mi chiedo:
forse ci sarà bisogno di una norma di coordinamento che ci indichi
dove vogliamo andare, che coordini tutte queste azioni?
Per quale motivo Regioni come l'Emilia Romagna, il Piemonte, la
Lombardia, il Trentino, il Veneto, la Toscana, l'Abruzzo e la
Calabria hanno ritenuto opportuno provvedere in merito?
Sicuramente le iniziative sono tante, forse mancano di
coordinamento, ma analizzando il documento si vede che gli
incentivi in alcune regioni sono destinati alle coppie più giovani,
alle coppie più giovani con figli; questi incentivi hanno dato dei
risultati. Ci sono degli Stati che attuano queste politiche da 20
anni, c'è stata una trasmissione la scorsa settimana: l'Ungheria e
la Francia sono riuscite ad ottenere qualcosa; forse, mettiamoci il
beneficio del dubbio, è stato fatto tanto, è stato investito molto
ma forse si poteva fare in maniera diversa.
Oggi i dati ci dicono che la popolazione continua a
scappare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK