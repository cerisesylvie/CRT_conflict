Consiglio Regionale della Valle d'Aosta - Oggetto del Consiglio n. 355 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 355 del 28 gennaio 2004 - Resoconto
OGGETTO N. 355/XII - Perdite di quote di mercato da parte del
Casinò di Saint-Vincent nell'anno 2003. (Interrogazione)
Interrogazione
Appreso che, con riferimento all'anno 2003, il Casinò de la
Vallée di Saint-Vincent avrebbe perso quasi 58 mila ingressi (-
7,5%) ed oltre 8 milioni di Euro (-5,7%);
Ritenuto opportuno avere ulteriori elementi sui dati,
relativamente all'esercizio 2003;
il sottoscritto Consigliere regionale
Interroga
l' Assessore competente per sapere:
1) se i dati diffusi dalla stampa sono esatti;
2) quali sono le ragioni che hanno condotto ad una
consistente perdita di quota di mercato e quale giudizio esprime il
Governo regionale sui dati economici del 2003;
3) se, rispetto agli anni precedenti, ci sarà un minor
importo che entrerà nelle casse regionali.
F.to: Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che l'interrogazione ci permetta di
aggiornare il Consiglio su tutta una serie di "performances" della
casa da gioco.
Nella premessa dell'interrogazione si fa riferimento a una serie
di dati, che sono stati pubblicati sugli organi di stampa regionali
e si chiede se questi dati corrispondono al vero. La prima risposta
è affermativa, nel senso che, purtroppo - dico io -, i risultati
del 2003 comparati all'esercizio 2002 portano a un decremento dei
proventi da gioco di 8.377.350 euro e il numero di ingressi è
diminuito di 57.465, per cui gli ingressi dell'esercizio in corso
al termine del 31 dicembre 2003 erano 709.544, quindi vi è una
diminuzione che è progressiva nel tempo. Se facciamo il raffronto
sul 2002, quindi quello è il numero, però se il raffronto fosse
fatto con esercizi antecedenti, la diminuzione è decisamente più
elevata. Questo è un dato oggettivo.
Nella seconda domanda dell'interrogazione mi si chiede:
"quali sono le ragioni che hanno condotto a una consistente
perdita di quota di mercato e quale giudizio esprime il Governo
regionale sui dati economici del 2003"
. In questo momento siamo
in una fase interlocutoria, nel senso che siamo in una fase in cui
i dati devono essere ancora definiti, siamo in attesa delle prime
bozze di bilancio, stiamo facendo un serie di verifiche, quindi non
siamo nella condizione di esprimere una valutazione. Siamo però
nella condizione di fare dei ragionamenti ed avanzare delle
ipotesi, che poi troveranno concretezza soprattutto grazie al nuovo
lavoro del consiglio di amministrazione rinnovato. Sicuramente
siamo in presenza - e non vorrei fare la solita tiritera, ma solo
per fare un quadro generale con un poco di lucidità - di un calo
settoriale dell'attività di gioco, perché vi è tutta una serie di
elementi: la crisi generalizzata, un momento di ristrettezza, una
concorrenza da parte di tutta una serie di competitori di basso
profilo, le macchinette nei bar, piuttosto che tutta una serie di
attività esercitate anche dall'Amministrazione statale, Enalotto e
lotterie varie, che non sono la stessa cosa di un'attività da gioco
del Casinò, ma possono interferire. Vi è un'apertura sulla
frontiera svizzera di tutta una serie di casinò, stiamo parlando
dei Casinò di Lugano, di Mendrisio e di Locarno, vi è un'attività
che sembra - dico "sembra" - interferire con l'attività della
nostra casa da gioco, ma non credo che si possa ridurre a una
semplice crisi settoriale e a una concorrenza di altri casinò un
calo così importante. Credo che vada delineato - ed era questo
l'intendimento della Giunta - un nuovo corso e quindi siamo in
attesa di esso, questo perché è impensabile addossare tutta una
serie di flessioni esclusivamente a condizioni generali,
probabilmente va fatta anche un'analisi specifica dell'attività
fino ad oggi condotta.
Ricordo che nel nostro disciplinare prevediamo delle cifre
importanti per la promozione; vorremmo capire se questa promozione
funziona o non funziona. Spendiamo tanti miliardi per fare
promozione, qualsiasi impresa fa delle valutazioni sul ritorno di
queste promozioni e quindi, se è vero che da un lato dobbiamo
attrezzarci per delle attività di lungo periodo e tornare ad un
dossier così caro a quest'aula, nel senso di un piano di sviluppo,
investimenti a lungo termine, ameremmo un'analisi approfondita ed
immediata su tutta una serie di attività invece di breve periodo.
Questo - per rispondere al terzo punto dell'interrogazione - anche
in virtù dei drammatici risultati ottenuti dalle entrate regionali.
Dico questo perché, nel corso del 2003, abbiamo raggiunto il minimo
storico, cioè abbiamo avuto una flessione rispetto al 2002, anno
non particolarmente entusiasmante, anzi oggetto di un'analisi di
bilancio nello scorso Consiglio che, indipendentemente dalle
procedure, portava oltre 9 milioni di risultato negativo, noi, come
bilancio regionale, abbiamo una flessione di 7.370.000, abbiamo più
di 14 miliardi in meno rispetto al 2002.
Non è diversa la proiezione del 2004. Ho della corrispondenza
sulla casa da gioco in cui mi si dice che le prospettive di budget
sono leggermente superiori rispetto al 2003, nel senso che come
budget si è un poco ottimisti, ma mi si dice che non sono previsti
incrementi importanti, ma che Dio ci ascolti, perché nella seconda
decade abbiamo già 1,7 miliardi in meno come Amministrazione
regionale. Il Governo e il sottoscritto quindi sono fortemente
preoccupati della situazione. Ho anche un comunicato dei sindacati
che hanno avuto un incontro, non pensiamo che la gente abbia la
bacchetta magica, per cui in 15-20 giorni possa dare delle
soluzioni, ma ci aspettiamo nel breve una radicale inversione di
rotta e azioni concrete sia sull'organizzazione, sia sulle
attività.
Si dà atto che dalle ore 10,23 riassume la presidenza il
Presidente Perron.
Président - La parole au Conseiller Curtaz.
Curtaz (Arc-VA) - Ringrazio l'Assessore per la risposta data e
faccio due osservazioni anche in ordine al dibattito dello scorso
Consiglio, che ci ha impegnato a lungo in riferimento al bilancio
del 2000.
La prima osservazione è che quanti immaginavano essere il
bilancio del 2000 il peggior bilancio della storia del Casinò sono
stati subito smentiti, perché il peggior bilancio della storia del
Casinò è sicuramente quello del 2003, quindi quello che si andrà a
rendicontare da qui a breve in maniera ufficiale. I dati, come ha
ricordato l'Assessore, e come avevano già ricordato gli organi di
stampa, sono allarmanti non solo per quanto riguarda le quote di
mercato, che vengono perse, ma anche per quanto riguarda il
problema dei minori introiti della Regione che calano in un solo
anno di 14 miliardi di vecchie lire. Vi è di più: rischiamo che
questa corsa al ribasso continui, cioè che il peggior anno della
gestione del Casinò sia il 2004, se il "trend" non viene invertito,
e l'Assessore correttamente ha parlato anche per l'anno in corso di
proiezione negativa e di dati preoccupanti. La prima osservazione
che facciamo quindi è che questa impresa non funziona.
Vengo alla seconda osservazione perché voglio essere onesto.
Come l'altra volta in occasione della discussione del 2002 non mi
era piaciuto l'atteggiamento dell'Assessore, soprattutto per quanto
riguardava quelle che, a mio giudizio, sono delle palesi
irregolarità di carattere procedurale, devo dire che invece oggi ho
apprezzato il suo modo di ragionare, perché non ho sentito, come
altre volte, mille scuse per giustificare dei dati negativi, tipo
quelle dell'apertura del Casinò di Mendrisio in Svizzera, eccetera.
Francamente, da inesperto quale sono - non ho mai messo piede in un
casinò e non sono pentito -, credo che c'entri poco la crisi della
Casa da gioco di Saint-Vincent con le aperture di Casinò in
Svizzera, soprattutto perché, se è vero che vi è una crisi
economica generale, vi è un calo settoriale nel settore gioco, è
anche vero che gli altri casinò, quanto meno quelli italiani, non
subiscono le flessioni che invece subisce la Casa da gioco di
Saint-Vincent, quindi un ragionamento specifico bisogna farlo.
Rispetto all'atteggiamento della Giunta, dell'Assessore su questo
problema, dichiaro la mia soddisfazione.
Mi sarebbe poi piaciuto sentire qualcosa in più circa le
prospettive, ma mi rendo conto peraltro che non erano oggetto
dell'interrogazione; soprattutto mi avrebbe incuriosito sapere se
il famoso studio valutativo sul valore dei beni che accerchiano la
casa da gioco è ormai in dirittura di arrivo, come dovrebbe essere,
visto che, se non ricordo male, il termine finale era quello del 31
gennaio.
Avremo comunque occasione di confrontarci ancora su questi temi,
per intanto ringrazio l'Assessore per le risposte date.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK