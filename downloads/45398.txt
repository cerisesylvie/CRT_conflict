Consiglio Regionale della Valle d'Aosta - Oggetto del Consiglio n. 2152 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2152 del 12 gennaio 2023 - Resoconto
OGGETTO N. 2152/XVI - Interpellanza: "Condivisione con le
società partecipate del testo della deliberazione concernente le
linee guida recanti la disciplina applicativa della L.R.
20/2016".
Bertin (Presidente) -
Punto numero 33. Per
l'illustrazione dell'interpellanza si è prenotato il consigliere
Carrel.
Carrel (PA) -
Andiamo a discutere con quest'interpellanza
della delibera di Giunta del 14 dicembre 2022 la numero 1591, la
quale detta le linee guida recanti la disciplina applicativa della
Legge numero 20 del 2016. Una legge che abbiamo discusso e che
abbiamo appena modificato, ma che ha visto con questa delibera di
fatto un po' modificare il senso della legge, o meglio sicuramente
andare a mettere dei paletti che in legge non erano previsti.
Questo è quanto emerge dalle 38 pagine della delibera che ho
appena citato. Una delibera che, come dicevo, soprattutto per
quanto riguarda l'articolo 5 che riguarda le procedure di
selezione, amplia il disciplinato già dal Codice Civile
dall'articolo 2103, amplia quanto previsto anche dall'articolo 19
del Decreto Legislativo 175 del 2016, tant'è che prevede la
necessità per tutte le società partecipate di andare a rivedere i
propri regolamenti interni e a comunicarli alla struttura
competente entro il 31 di luglio del 2023. La struttura poi andrà a
verificare che questi regolamenti interni siano consoni con quanto
previsto ovviamente dalle discipline che ho prima citato, ma credo
che già quelli attuali debbano essere in linea con queste leggi e
inoltre anche con queste 38 pagine, che sono le linee guida.
Proprio andando a leggere quanto emerge nei vari passaggi della
delibera vi è per le procedure di selezione una serie di vincoli
che vanno nella direzione ovvia e scontata, quella
dell'imparzialità e della trasparenza. Vi è scritto chiaramente che
nelle procedure di selezione non vi deve essere nessun segno di
riconoscimento, e credo che sia una cosa buona e giusta: abbiamo
discusso per più e più volte in questo Consiglio di problemi
riguardanti appunto dei segni di riconoscimento all'interno delle
prove di selezione.
Poi vi è un paletto per quanto riguarda le Commissioni
esaminatrici, che non si possono effettuare delle prove orali con
una sola persone, e bene.
Vi deve essere un certo grado di esperienza, e una serie di
altri paletti tra cui anche dover valutare i curriculum dei
candidati con un punteggio che deve essere iscritto già nel bando
di selezione. E queste sono credo delle questioni che possiamo
tutti condividere, perché non dovrebbero in teoria andare a
modificare eccessivamente i regolamenti interni delle società
partecipate.
I problemi che ci sono stati segnalati, invece, riguardano
essenzialmente il punto B: il reclutamento e la progressione
interna per il personale non dirigenziale, la pagina 22. In questo
caso la disciplina, la delibera, chiede il rispetto di diversi
criteri che devono essere tutti rispettati, non uno solo, e sono:
un periodo minimo di permanenza con contratto a tempo indeterminato
nella categoria professionale immediatamente inferiore a quella
oggetto della procedura selettiva; e una prova tecnico pratica; una
prova orale tecnico attitudinale; le risultanze di comparazione dei
curriculum dei candidati; l'esito della valutazione annuale delle
prestazioni dei candidati e un'eventuale valutazione dei
titoli.
Proprio sotto questo aspetto e in base a quanto qui
sottolineato, ci tengo a evidenziare quanto prevede l'articolo 19
del Decreto Legislativo 175 del 2016 al comma 2, il quale sostiene
che le società a controllo pubblico stabiliscono con propri
provvedimenti criteri e modalità per il reclutamento del personale
nel rispetto dei principi.
E proprio sul reclutamento vi è un po' di giurisprudenza, una
giurisprudenza che di fatto mi permette di citare una nota
dell'Ispettorato Nazionale del Lavoro, la nota 301 del 18 febbraio
2021, ma anche una sentenza della Cassazione Civile Sezione Lavoro,
la 35.421 del 2022, che di fatto obbliga a dei vincoli di matrice
pubblicista solamente nella fase precostituita dei rapporti di
lavoro; mentre quando vi è già in essere un rapporto di lavoro
questi non devono attenersi ai vincoli di matrice pubblicista, ma
devono riguardare le norme del Codice Civile, tra cui l'articolo
2103 del Codice Civile. Questo sicuramente è uno degli aspetti.
Dal punto di vista politico è bene evidenziare che noi abbiamo
approvato in quest'aula una legge, abbiamo demandato all'attuazione
delle linee guida le strutture, e le strutture hanno effettuato
questa delibera che so essere stata anche tema di discussione,
perché è stata rimandata per diverse volte.
Quello che volevamo capire era: "Qual era il parere delle
società partecipate su questo testo", "Quali erano i pareri delle
altre strutture" - guardo sicuramente anche l'assessore Bertschy,
perché è un tema che sicuramente lo riguarda, anche a livello di
strutture -, "Quali sono state le segnalazioni, se vi sono state
delle segnalazioni da parte delle altre strutture e dalle società
partecipate",  per capire se questo testo è stato condiviso
con tutti ed è poi realmente attuabile, perché in caso contrario
sicuramente vi potranno essere dei problemi.
Presidente -
Risponde l'assessore Caveri.
Caveri (AV-VdA Unie)
- La pregherei, Consigliere, di
darmi poi questa nota che lei ha letto, perché risponderemo al
Consulente del Lavoro, al commercialista che le ha preparato la
nota, che ha preso delle topiche, e, a me dispiace moltissimo, a
meno che lei non abbia la competenza tecnica per trattare argomenti
così complessi come quelli che lei ha trattato.
Io penso che lei abbia assolutamente la competenza, per cui non
volevo assolutamente essere polemico.
Le linea guida che noi abbiamo elaborato per la nuova Legge 20
naturalmente si rifanno alla legge e al complesso della
legislazione. Noi nella Legge 20 non abbiamo ripetuto altre regole
che sono presenti o in direttive comunitarie o in altre normative
dello Stato o della Regione.
Io devo dire che noi abbiamo parlato con tutti, quindi io non so
chi è venuto da lei a lamentarsi del fatto che questa delibera non
andasse bene. Perché noi abbiamo incontrato Finaosta, da cui
dipendono tutte le società, comprese ovviamente le società di
impianti a fune, e mi pare di capire sia qualcuna di queste a
essere venuta da lei, ma è del tutto evidente, posso dirglielo, che
abbiamo avuto interlocuzioni continue con Finaosta e abbiamo anche,
come dire, sollecitato fino all'ultimo di avere eventuali
documentazioni.
Io so che c'è stata un po' di lamentazione rispetto ad alcuni
punti che abbiamo ogni volta molto pazientemente modificato secondo
i desiderata, ma partendo dal presupposto che il legislatore e le
responsabilità amministrative conseguenti sono comunque in capo
alla Giunta e non in capo alle partecipate, perché è del tutto
evidente che queste sono norme e linee guida che vanno a tutela
delle partecipate, perché come più volte ci siamo detti qui, ad
esempio in materia di assunzioni e di prove selettive, è positivo
che per le società partecipate ci siano dei punti di riferimento
precisi.
E, ripeto, in particolare per le società di impianti a fune -
tenendo conto delle particolarità e delle necessità di trovare
personale, sappiamo dagli anni passati che non è sempre così facile
trovare il personale - abbiamo immaginato, sia per le selezioni per
le assunzioni sia per le progressioni interne, delle prove che non
fossero esagerate o ridondanti.
Posso assolutamente dire che noi abbiamo avuto interlocuzioni
con Finaosta, tenendo conto anche di alcune particolarità, con CVA
e con il Casinò.
Abbiamo parlato insomma con tutto il mondo delle partecipate. In
riunioni molto lunghe, molto approfondite, con supporti tecnici di
elevatissimo livello. Quindi le cose si sono chiuse e abbiamo fatto
la delibera, questa delibera è stata accolta da tutte le società
partecipate a cui l'abbiamo spedita, e, almeno alla data odierna,
non è pervenuto nulla che in qualche maniera possa mettere in
dubbio la bontà della stessa delibera.
Presidente -
Per la replica, il consigliere Carrel.
Carrel (PA) -
Apprendiamo che non vi sono state delle
segnalazioni, era questo l'obiettivo politico dell'interpellanza,
era giusto discuterne e avere contezza di questo, in modo da poter
poi fare gli approfondimenti dovuti.
Quanto riguarda le note non c'è nessun tipo di problema a
presentarle la sentenza 35.421 della Cassazione Civile sentenza
lavoro, Sezione Lavoro, quindi non c'è nessun problema, e una nota
che ho trovato su Internet di Utilitalia, da cui difatti poi ho
desunto queste mie preoccupazioni, segnalate però da determinate
persone - le dirò, senza nessun tipo di problema - le quali mi
dicono di averle segnalate al Governo, e questo è un fatto che
sottolineo.
Detto ciò non vorrei che una delle linee guida - ed è quella la
preoccupazione che ci muove - non vorrei che delle linee guida
della Giunta Regionale vadano ad ampliare i paletti e i limiti
previsti dalla normativa, perché sennò ci stiamo facendo un torto e
questo assolutamente non va bene: Vigileremo e vedremo se poi tutte
le società partecipate riusciranno a modificare i loro regolamenti,
se riusciranno a rispettare tutte queste regole e questo ci
auspichiamo che poi non aggravi la situazione, che, come lei ha ben
ricordato, è già critica per quanto riguarda le assunzioni di
personale nelle varie partecipate.
Presidente -
Sospendiamo brevemente per arieggiare il
locale. Il Consiglio è sospeso.
La seduta è sospesa dalle ore 17:02 alle ore 17:23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK