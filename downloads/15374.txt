Consiglio Regionale della Valle d'Aosta - Oggetto del Consiglio n. 2689 del 23 luglio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 2689 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2689/X Necessità di disposizioni per ridisciplinare
l'organizzazione della tradizionale Fiera di Sant'Orso di Aosta.
(Interpellanza)
Interpellanza Premesso:
- che, in data 30 e 31 gennaio 1997, si è tenuta in Aosta la
tradizionale fiera di Sant'Orso caratterizzata oltre che
dall'esposizione dell'originale qualità produttiva del nostro
artigianato tipico tradizionale, anche da una presenza massiccia
commerciale estranea al contesto economico valdostano;
- che tale fiera, che poteva e può costituire effettivamente
un'occasione unica di conoscenza e valorizzazione di tutti i
prodotti tipici valdostani e, di tutte le energie umane operanti
nel commercio e nel settore alberghiero altamente qualificate
presenti nel territorio valdostano, è stata - in modo ancora più
evidente che in passato - caratterizzata da un grande "business" a
favore degli operatori commerciali provenienti dal Piemonte,
Emilia, eccetera...;
- che l'Assessore all'Industria e Commercio, a seguito
dell'interpellanza proposta dall'istante nel febbraio ?97 si era
impegnato a sottoporre a codesto Consiglio un regolamento che
andasse ad evitare in futuro di procurare ulteriori danni
all'economia valdostana, utilizzando, invece, tale fiera come
occasione unica per promuoverne la sua tipicità e le sue
vocazioni;
il sottoscritto Consigliere regionale
Chiede
all'Assessore competente:
1) per quali ragioni non abbia ancora rispettato l'impegno
pubblicamente assunto avanti a codesta assemblea;
2) se intende evitare che in futuro si abbia a ripetere lo
snaturamento d'una fiera ormai millenaria ed in quale modo;
3) se non ritiene doveroso sottoporre urgentemente le sue
proposte operative al Consiglio.
F.to: Dujany
Presidente Ha chiesto la parola il Consigliere Dujany.
Dujany (Aut) Nel febbraio ?97 l'interpellante aveva già
presentato sul tema della Fiera di Sant'Orso un'interpellanza in
cui aveva fatto presente alcuni fenomeni di degenerazione
nell'organizzazione della Fiera tenutasi nei giorni 30 e 31 gennaio
?97 e il fatto che la Fiera stessa potesse costituire un'occasione
unica ed eccezionale per presentare la nostra proposta turistica,
la valorizzazione di tutti i prodotti tipici valdostani, le diverse
professionalità e tipicità nei settori più diversi, che vanno dal
commercio, all'artigianato e alle stesse strutture alberghiere,
evitando di cadere in quei fenomeni di grande business a favore di
operatori, in particolare commerciali, provenienti dall'esterno
della Valle.
Mi pareva che in quell'occasione l'Assessore avesse tenuto conto
dell'impostazione dell'interpellanza e si fosse espressamente
impegnato a portare entro giugno di quest'anno all'attenzione di
questo Consiglio, dopo aver sentito le categorie economiche
interessate (commercianti, artigiani e albergatori), una proposta
di regolamento che andasse a migliorare l'attuale Fiera, così da
evitare quei danni all'economia valdostana che avevano
caratterizzato la precedente Fiera.
Trovandoci nel mese di luglio e non essendo né io né le
categorie economiche interessate - perlomeno quelle da me sentite -
a conoscenza di iniziative da parte dell'Assessore, mi sono
preoccupato di presentare questa nuova interpellanza.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Avevo fatto presente al Consigliere Dujany
in occasione della precedente interpellanza che nell'organizzazione
della Fiera confluiscono due soggetti: uno è la Regione, l'altro è
il Comune di Aosta.
La Regione si occupa della parte di artigianato, vale a dire
predispone i percorsi e gli spazi per gli espositori artigiani, che
nell'ultima Fiera erano in numero di 952, di cui 240 non
tradizionali. La Regione, quindi, deve con i soggetti interessati
approfondire questo tema di quali settori sono da privilegiare come
esposizione e come spazi e di quali invece sono da tenere in
secondo piano. È un tema molto difficile da verificare, ovviamente
con gli interessati.
Nell'organizzazione più recente, agli artigiani tradizionali
sono state riservate le vie Sant'Anselmo, Porta Pretoria, Piazza
Chanoux, De Tillier, Aubert, Croix de Ville, fino alla Piazza
Roncas; per gli artigiani non tradizionali il percorso passava per
via San Giocondo, via Anfiteatro, via Guido Rey fino a raggiungere
la Chiesa di Sant'Orso. Questa è la parte di competenza
regionale.
La parte di competenza comunale è invece quella che
nell'interpellanza precedente e in questa viene ribadita come la
parte più discutibile e su questo giudizio c'è l'accordo da parte
dell'Assessore competente.
Le disposizioni non possono però essere prese autonomamente
dalla Regione, ma vanno concordate con il Comune di Aosta, con il
quale abbiamo avuto nei mesi scorsi un confronto molto
particolareggiato ed impegnativo per ciò che riguarda l'area Cogne;
non è stato ancora possibile, per ragioni loro e nostre e per
disponibilità degli uffici degli uni e degli altri, raggiungere
un'intesa per ciò che riguarda l'organizzazione della Fiera
commerciale.
Sono due Fiere distinte e la parte commerciale ha per così dire
assediato la Fiera vera e propria, occupando i seguenti spazi: l'ex
Foro Boario, Piazza Mazzini, Piazza Cavalieri di Vittorio Veneto,
via Torino, via Festaz, via Vevey lato nord e lato sud, via
Garibaldi, Piazza Arco d'Augusto, Piazza Narbonne e Piazza Plouves
lato sud. Quindi la parte commerciale, che è programmata e sotto la
responsabilità del Comune di Aosta, ha assediato il percorso
artigianale.
Alcuni problemi sono nati anche dall'abusivismo perché poi ci
sono nella parte commerciale quelli autorizzati e quelli non
autorizzati.
Nell'intento di rispondere alle indicazioni fornite dal
Consigliere Dujany e di raggiungere un accordo preventivo con il
Comune di Aosta, è stata convocata per il 13 agosto una riunione
con il Sindaco e con i suoi uffici, e gli uffici dell'Assessorato,
che per noi ha i seguenti obiettivi, sui quali può anche esprimere
considerazioni l'interpellante.
Chiediamo che il Comune istituisca in modo formale la sua parte
di Fiera, che non può essere lasciata al caso perché, se non ci
sono disposizioni precise, chiunque faccia domanda ha diritto o
diventa difficile rifiutare. Chiediamo che sia individuato il
numero massimo di operatori commerciali autorizzabili e il loro
numero non dovrebbe comunque superare la proporzione di un terzo
degli espositori artigiani. Invece nell'ultima Fiera sono stati
550, rispetto ai 952 che dicevo prima, gli autorizzati ad occupare
suolo pubblico con macchine agricole e prodotti di varia natura
quindi, chiediamo un contenimento e abbiamo pensato a questo
rapporto.
Chiediamo che siano individuate le zone espositive e commerciali
destinate dal Comune alle diverse attività, in poche parole
chiediamo che vengano escluse dalle zone da utilizzare a fini
commerciali: via Torino, via Festaz, via Garibaldi, Piazza Arco di
Augusto e il lato nord di via Vevey, anche al fine di garantire una
migliore circolazione possibile. E chiediamo che venga individuata
invece per ognuna delle altre parti la quantità di operatori che è
possibile insediare. Siamo disponibili come Regione ad un
intervento finanziario per potenziare l'intervento dei vigili
urbani; sembra che il Comune non abbia un numero adeguato di vigili
urbani per combattere l'abusivismo, siamo disponibili quindi ad
intervenire finanziariamente perché si coprano le spese di
trasferta e di lavoro straordinario per i vigili urbani
eventualmente disponibili da altri comuni perché collaborino in
quest'iniziativa.
Se con il Comune di Aosta raggiungeremo un'intesa e ci sarà da
parte del Comune l'impegno a normare la sua parte di Fiera e a
contenere, questi risultati li porteremo con soddisfazione a questo
Consiglio.
Presidente Ha chiesto la parola il Consigliere Dujany.
Dujany (Aut) L'Assessore ha sottolineato le problematiche in
essere, che erano già state evidenziate nel corso della precedente
interpellanza, evidenziando gli organismi diversi che entrano in
gioco e che sono: l'Amministrazione regionale per la Fiera
artigianale ed il Comune di Aosta relativamente alla parte più
commerciale.
Devo qui ricordare all'Assessore che le carenze non riguardavano
solo la parte commerciale, ma anche le modalità di organizzazione
della Fiera artigianale che dovrebbe essere meglio diversificata,
distinguendo la Fiera tipica dalle novità introdotte che rischiano
di snaturare l'essenza stessa della Fiera.
Prendo atto che vi sono degli incontri in essere fra le
pubbliche amministrazioni interessate, mi pare però che venga a
mancare finora quel coinvolgimento delle categorie interessate che
era stato assunto come impegno da parte dell'Assessore per poter
migliorare il tutto. Mi auguro ancora che l'intervento
dell'Assessore non significhi rinuncia a presentare in Consiglio
quella proposta di regolamento, che ci dovrebbe permettere di
accettare e di verificare quegli indirizzi nuovi per la prossima
Fiera che tendano a superare le attuali carenze.
Ripeto, mi auguro che l'intervento non voglia significare che
tutto questo non avverrà e che queste nuove modalità finiranno solo
per appartenere a pochi soggetti interessati fra Assessorato
regionale competente e Assessorato comunale, senza coinvolgere
tutti gli operatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK