Consiglio Regionale della Valle d'Aosta - Oggetto del Consiglio n. 3971 del 2 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3971 del 2 ottobre 2024 - Resoconto
OGGETTO N. 3971/XVI - Interrogazione a risposta immediata:
"Azioni volte a sostenere gli enti locali interessati da fenomeni
di criminalità".
Bertin (Presidente) -
Punto n. 9.01. Consigliere Lucianaz
ne ha facoltà.
Lucianaz (RV) -
Oltre all'innovazione tecnologica e alla
mobilità sostenibile, un argomento che non può non essere
affrontato in quest'aula è la percezione d'insicurezza tra i
Valdostani, decisamente aumentata negli ultimi anni.
Ha fatto scalpore l'ultimo episodio di aggressione e rapina ai
danni di una donna, nella notte tra sabato e domenica, nella via
dietro il Tribunale di Aosta, mentre era proprio in corso l'Edileco
RUN. La donna, sorpresa alle spalle, è stata presa a calci e
derubata della borsa da un rapinatore a volto coperto. Le grida e
la resistenza della donna avrebbero indotto il malvivente a
scappare. Ha riportato diversi lividi e contusioni sul corpo. "Ho
urlato, ho cercato di difendermi" - ha poi testimoniato - " e
voglio raccontare quanto mi è accaduto perché penso a tutte le
donne che avrebbero potuto essere al mio posto e, soprattutto, non
può succedere una cosa come questa ad Aosta".
Non può succedere una cosa come questa ad Aosta.
Un'altra donna, una madre, ha denunciato un uomo di 33 anni che
sempre sabato, lo stesso sabato, è stato arrestato dalla Polizia,
fermato con l'accusa di molestie nei confronti di una ragazzina di
13 anni. L'udienza per la convalida dell'arresto si è svolta ieri
l'altro in Tribunale; il G.I.P. ha stabilito che venisse rimesso in
libertà in quanto, nella condotta del soggetto, sarebbero mancanti
i requisiti delle minacce e della reiterazione.
Sempre a settembre, nella zona di Via Sant'Anselmo, un'anziana è
stata aggredita da due minorenni, poi denunciati.
A luglio ci ricordiamo bene all'interno dei giardini pubblici,
sempre zona Tribunale, una donna era stata vittima di
un'aggressione a sfondo sessuale con sottrazione del cellulare.
Pochi giorni dopo era stato arrestato dai Carabinieri un giovane di
26 anni.
Prefetto o Presidente, decida lei in che veste rispondere, quali
sono e quali saranno le sue iniziative e le azioni di sostegno agli
Enti locali e alle realtà che sono, purtroppo, interessate da
questi inaccettabili fenomeni di criminalità?
Presidente -
Risponde il Presidente della Regione.
Testolin (UV) -
In premessa esprimiamo solidarietà e
vicinanza alla vittima dell'aggressione, così come l'esprimiamo a
tutti coloro che hanno, in qualche modo, subìto altri crimini per i
quali invitiamo a sporgere denuncia, analogamente a quanto ha
prontamente fatto la signora coinvolta nel furto, ripreso
dall'interrogazione a risposta immediata, perché solo così le forze
dell'ordine possono agire e lavorare, per cercare d'individuare i
colpevoli e porre le basi per migliorare gli aspetti di sicurezza,
di concerto con le istituzioni e le altre forze interessate.
A valle della grave situazione accaduta e del dolore che la
stessa avrà sicuramente lasciato alla vittima e all'opinione
pubblica, è però anche opportuno analizzare la situazione
complessiva in maniera oggettiva.
I numeri complessivi non evidenziano una situazione di allarme
sociale in Valle d'Aosta. Il quadro generale, prendendo ad esempio,
come spesso avviene, l'indagine annuale del Sole 24 Ore sulla
qualità della vita in Italia, pone infatti la Valle d'Aosta
all'86esimo posto su 106 per quanto riguarda i furti e all'85esimo
posto per quanto riguarda le rapine.
Le percentuali spesso non rendono l'idea, per cui prendendo
alcuni dati assoluti, secondo quest'indagine, emerge che i furti
denunciati in Valle d'Aosta nel 2023 sono 483, vale a dire 1 su 258
persone residenti, contro, ad esempio, i 124.480, 1 ogni 26 persone
residenti, nella provincia di Milano, che detiene il triste primato
in questa classifica.
All'interno di questa categoria, i furti con strappo sono stati
in Valle d'Aosta due, uno su 63 mila persone contro 2.151, uno ogni
1.510 persone a Milano.
In Valle d'Aosta le rapine in abitazione sono state zero, mentre
in provincia di Milano 99, le rapine in pubblica via anch'esse
zero, contro i 2.700 del capoluogo lombardo.
I numeri contenuti non devono però trarre in inganno e portarci
ad abbassare il livello d'attenzione nei confronti dei fenomeni di
criminalità, rafforzando la collaborazione tra gli Enti locali, i
Comuni e le forze dell'ordine e coordinando le azioni per
assicurare il miglior presidio possibile del territorio.
In merito al punto dell'interrogazione presentata, ricordiamo
che il Comune di Aosta, per restare all'attualità, ha un buon
sistema di videosorveglianza per il quale è già prevista
un'ulteriore implementazione anche nella zona interessata, mentre
sono in programma altre azioni volte a contribuire nell'insieme una
maggior sicurezza, come ad esempio l'illuminazione delle aree più
sensibili.
Presidente -
Per la replica, consigliere Aggravi.
Aggravi (RV) -
Ringrazio il Presidente per l'ultima parte
della corposa risposta, nel senso che sicuramente, se noi andiamo a
vedere tutta una serie di casistiche, possiamo dire che siamo su
questo punto un luogo più sicuro rispetto ad altri, per carità di
Dio, però nell'approccio basato sul rischio, laddove ci sono dei
fatti, si cerca appunto di capire come questi possano essere
evitati, o comunque si possa fare della prevenzione.
Ha citato la videosorveglianza e l'illuminazione adesso, al di
là del singolo caso - e bene ha fatto a dire a tutti i cittadini,
che purtroppo possono essere coinvolti in queste situazioni, di
denunciare quanto è avvenuto - nello stesso momento però crediamo
che ci sia la necessità di fare anche delle valutazioni un poco più
ampie e anche più di contesto, perché non è detto che un luogo oggi
sicuro possa domani presentare delle situazioni di
pericolosità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK