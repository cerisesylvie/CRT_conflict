Consiglio Regionale della Valle d'Aosta - Oggetto del Consiglio n. 54 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 54 del 24 luglio 2013 - Resoconto
OGGETTO N. 54/XIV - Interpellanza: "Interventi per il
mantenimento di una classe prima presso la sede di Saint-Vincent
del Liceo scientifico "Binel-Viglino" di
Pont-Saint-Martin".
Président -
Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
Cari colleghi, le considerazioni che vogliamo fare in merito a
questo problema attengono a quello che è un comportamento direi
classico del mondo politico, c'è una fase pre-elettorale di grande
attivismo delle forze politiche, dei Consiglieri regionali, dei
rappresentanti delle istituzioni comunali, eccetera, di attenzione
ai cittadini, di vicinanza alle problematiche, di sforzo per
cambiare la situazione e poi c'è una fase post-elettorale, ma mai
credo come su questa vicenda della classe prima del Liceo
scientifico Binel-Viglino di Pont-Saint-Martin/Saint-Vincent, ma ci
riferiamo alla sezione di Saint-Vincent...organizzazione complessa
che ci siamo dati di scuole che hanno un'unica direzione e mettono
insieme più soggetti, ma sostanzialmente ci riferiamo alla sede di
Saint-Vincent...è un esempio di questi comportamenti che hanno una
fase pre-elettorale e un'immediata fase post-elettorale
sconcertante, nella fase pre-elettorale fioccano le iniziative
politiche di attenzione ai cittadini...
Devo dire che i cittadini non si sono mossi, come spesso accade,
all'ultimo momento, l'ultimo giorno, ma si sono mossi per tempo su
questa vicenda, con una lungimiranza che dovrebbe essere
addirittura di insegnamento per tutti noi, perché già nel 2009
insegnanti e famiglie del territorio si preoccuparono di quella che
fu la delibera n. 519 del 26 febbraio 2010 e, preoccupati dal
contenuto di quella delibera, chiesero che in qualche modo già
allora si tenesse conto delle condizioni particolari di quel
territorio. Cosa diceva la delibera 519 che loro avevano visto in
bozza, di cui avevano sentito parlare prima che fosse in qualche
modo approvata? Dice:
"le classi del primo anno di corso degli
istituti e scuole di istruzione secondaria di secondo grado sono
costituite
- e qui è veramente un capolavoro dell'architettura
politica -
di norma con non meno di 20 e non più di 25 alunni,
elevabili fino a 27 qualora residuino eventuali resti"
,
"di
norma"
perché? Perché giustamente il politico valdostano sa
che, in una realtà particolare come la Valle d'Aosta, andando a
mettere dei paletti rigidi, evidentemente tutto diventa
difficilmente applicabile, si dice:
"di norma"
, che vuol
dire: andiamo poi a vedere caso per caso e, infatti, i casi ci
sono...altro che 27! Classi da 29, classi da 30. In più viene
comodo perché si risparmia...come dire? un atteggiamento molto
legato a quello che era l'allora "Governo Berlusconi", che aveva
deciso che sulla scuola pubblica bisognava dare una bella
sforbiciata e qui non ci siamo mica tirati indietro, quando lì
sfolgoravano i quattro rappresentanti del PDL, bisognava in qualche
modo seguire quella politica, che comunque piaceva a quel Governo
regionale: quella politica dei tagli alla scuola pubblica per
gestire le risorse altrove.
Naturalmente, come dicevo, in piena campagna elettorale si
mobilitavano i docenti e gli insegnanti, cercavano di richiamare
l'attenzione su questo territorio...guardi, Assessore, non voglio
tediarla, ma voglio leggerle da quanti alunni fu composta negli
anni la classe prima del Liceo scientifico di Saint-Vincent: 24
alunni nel 1982, 17 nel 1983, 16 1984, 20 1985, 21 1986, 15 1987,
24 nel 1988, arriviamo a scendere a 10 nel 1989, ma recuperiamo nel
1991, andiamo a 22, andiamo a 27 nel 1994, scendiamo nel 1999 a 18,
ma già nel 2000 siamo a 27, nel 2002 28, nel 2003 29, nel 2004 38
(due prime), nel 2005 33 (due prime), 2006 35 - siamo vicini a noi
-, 19 nel 2007, ma nel 2008 24, siamo vicinissimi a noi, non è mica
una scuola dimenticata da tutti...2010-2011 23, e poi arriva il
fatidico anno dei 10 alunni del 2011 e qui in Valle d'Aosta non si
scherza, vi sono delle regole che si applicano di norma...e
"di
norma"
viene applicata e si chiude la classe prima del Liceo
scientifico di Saint-Vincent. La si chiude, si comincia a
chiuderla, con un andamento scolastico che fa impressione, perché è
un territorio che ha prodotto tantissimi studenti in quell'ambito
liceale. Va detto che viene chiusa perché si applicano,
giustamente, le norme e bisogna risparmiare...eccome se
risparmiamo, perché io cito nell'interpellanza, a fronte di 89
studenti in più nell'organico di diritto, perdiamo un insegnante di
ruolo...cioè, scusate, i proclami di attenzione
all'occupazione...oggi accendo il TG3: "corsi abilitanti, entrate
ci saranno i posti, tutti assunti" e nell'organico di diritto, cioè
quello che dà i posti a ruolo, a fronte di una crescita di alunni
nella scuola, un insegnante in meno, un posto in meno! È questa la
politica di attenzione alle scuole e sono questi gli spot che vanno
sul TG3: "avanti, fate i corsi abilitanti"...a vostre spese, pagate
voi insegnanti il corso abilitante, lo dovete pagare voi, per poi
trovarvi con la sorpresa che, a fronte di più alunni, ci sono meno
posti...magari li recuperiamo nell'organico di fatto, ma noi
sappiamo che l'organico di fatto è solo per posti precari, e quindi
quella classe viene sacrificata. Ma cosa sacrifichiamo con quella
classe?
Badate bene non è una questione di accanimento sul territorio di
Châtillon-Saint-Vincent, perché chiunque può vedere gli
investimenti sull'IPRA, gli investimenti sul Don Bosco e sulle
scuole paritarie, su quelle private, ma nella scuola pubblica,
quella liceale, che forma il Liceo scientifico...cioè no di Liceo
classico ce n'è uno in tutta la Valle, "beh io sono un abitante di
Chamois", "eh, peggio per te, se ti va bene, entri al convitto,
sennò paghi, se hai i soldi vai a scuola, vai al Liceo classico,
perché ce n'è uno in tutta la Valle". Beh, di scientifici siamo
stati un po' più larghi, abbiamo messo due licei scientifici in
tutta la Valle, ce n'è uno ad Aosta, uno a Pont-Saint-Martin, poi
c'era questa sezione, che ha una caratteristica: ha una delle più
belle scuole della Valle d'Aosta, funzionante, con palestra, con
auditorium, lì si può fare scuola, lì c'è il laboratorio di fisica,
c'è il laboratorio di chimica, lì se vai in quella scuola, non devi
prendere il pullman per andare a fare l'educazione fisica...ma no,
questi ragazzi non mandiamoli in una scuola che c'è, mandiamoli ad
Aosta, così aumenta il numero di quelli che devono prendere il
pullman per andare a fare educazione fisica, aumentano i costi,
aumentiamo i costi di questa giostra che abbiamo inventato in Valle
d'Aosta e in un territorio così togliamo un'istruzione di tipo
liceale, e mica dobbiamo farli pensanti i valdostani, mica dobbiamo
fare l'istruzione liceale, poi che lavoro fanno? Qua abbiamo
bisogno che tutti facciano il cuoco, il lavapiatti, però, guarda
caso, in quella Comunità montana un Sindaco viene da quella scuola,
un Assessore viene da quella scuola, cioè i gruppi dirigenti anche
di quei territori sono stati formati proprio dal Liceo
scientifico..."beh, non esageriamo, non formiamone troppi,
andiamoci con cautela ad investire su quella scuola".
Il disagio apportato alle famiglie è enorme e, infatti, se ne
rende conto il Presidente della Comunità montana Monte Cervino,
tale architetto Pierluigi Marquis, oggi Assessore, che vedo seduto
lì, che scrive una lettera in cui dice:
"auspico una favorevole
soluzione dell'attivazione e del mantenimento delle classi"
.
Ora, Assessore Farcoz, la manteniamo questa classe o, come ha
annunciato, chiude? Cosa risponde al suo collega, all'Assessore
Marquis? Gli risponde che questa cosa andava bene in campagna
elettorale quando bisognava prendere in giro le famiglie di quel
territorio, bisognava fargli credere che, se si andava al potere,
la classe c'era?
Presidente
- Per la risposta, la parola all'Assessore
Farcoz.
Farcoz (UV)
- Innanzitutto la risposta la do a lei perché
è lei che ha fatto quest'interpellanza. Relativamente al punto 1:
"cambiare le norme che favoriscono la precarizzazione del
personale e l'abbandono del territorio montano"
, non vi è
alcuna norma regionale che favorisca la precarizzazione del
personale docente. Esistono norme contrattuali che la Regione
puntualmente rispetta che per loro natura danno luogo a situazione
di precariato non risolvibili che l'interpellante sicuramente
conosce, a titolo esemplificativo cito le norme sul part-time per
le quali il docente conserva la titolarità del posto intero, ma,
lavorando part-time, le ore eccedenti vengono coperte da supplenze;
gli accordi relativi ai distacchi sindacali che prevedono il
mantenimento di titolarità del posto e conseguente sostituzione del
personale precario, in questo Consiglio vi sono tra i banchi
diversi docenti che, in base alle norme, sono posti
obbligatoriamente in aspettativa e sostituiti da personale
precario, i collocati fuori ruolo anche per nomine...di
salute...occupano un posto in organico. Gli esempi quindi
potrebbero continuare, ma ritengo che siano sufficienti per
comprendere che nella scuola il problema di fasce di precariato
fisiologico non è risolvibile.
Per ciò che è invece delle assunzioni sui posti disponibili
all'Amministrazione regionale, a differenza di quanto accaduto nel
resto dello Stato, ha sempre immesso in ruolo personale in
graduatoria, vincitori di concorso, come peraltro rilevato anche
dal Giudice del lavoro in occasione dei numerosi ricorsi di
personale precario, le cui sentenze sono state favorevoli
all'Amministrazione. Anche qui a titolo esemplificativo, a partire
dall'anno scolastico 2008-2009 sino al corrente anno 2012-2013, le
assunzioni di scuola dell'infanzia, primaria e convitto sono state
138, quelle di scuola secondaria 205, per un totale di 343 precari
stabilizzati.
Per ciò che è della supposta esistenza di norme che favoriscono
l'abbandono del territorio montano, ricordo gli accordi siglati
dall'Amministrazione con tutte le organizzazioni scolastiche per
l'utilizzazione a questi fini delle risorse previste dalla legge
regionale 18 del 2005 e, più precisamente, il 4 maggio 2005 per la
scuola primaria per garantire l'apertura di tutti i piccoli plessi
con almeno un insegnante per la scuola dell'infanzia; il 29 luglio
2009 per garantire l'apertura delle piccole scuole di montagna in
situazioni logisticamente disagiate come Champorcher,
Gressoney-La-Trinité, Breuil, Torgnon, La Thuile, Valsavarenche,
Valgrisenche, Rhêmes-Notre Dame e Cogne in presenza di almeno tre
alunni. Si segnala inoltre il mantenimento della scuola secondaria
di primo grado di Gressoney-Saint-Jean. Come evidente, si tratta di
un investimento notevole e serio per rispondere a reali esigenze
connesse anche all'età degli studenti.
Per quanto riguarda il punto 2:
"accogliere le richieste di
studenti, famiglie, docenti, Comuni e Comunità montana rispetto
all'attivazione di una classe prima presso la sede di
Saint-Vincent..."
, va precisato che prima dell'adozione dei
criteri approvati con la deliberazione della Giunta 519 del 2010
l'individuazione delle classi avveniva in base alle disposizioni
previste a livello nazionale, con l'applicazione di alcuni criteri
derogatori a livello regionale illustrati negli appositi piani
predisposti annualmente dal Direttore del personale scolastico, ma
che non prevedevano in nessun caso la possibilità di attivazione di
una classe prima mono-indirizzo e presente in altre scuole, in
particolare dello stesso distretto con solo 10 alunni. La decisione
di stabilire precisi criteri per la formazione delle classi,
assunti in accordo con le organizzazioni sindacali scolastiche
regionali, si è resa necessaria per fissare dei parametri certi e
univoci, diversi da quelli previsti dalle norme nazionali, che
diventavano via via sempre più penalizzanti e lontani dalla realtà
regionale, numero minimo di 27 alunni ed elevabile a 30, che
tenessero conto nel contempo delle peculiarità e delle esigenze del
sistema scolastico regionale e che fossero sostenibili in linea con
il contesto socio-economico. Tra i vari criteri stabiliti in
occasione dell'adattamento regionale della "riforma Gelmini"
l'Amministrazione ha individuato, quale limite minimo per
l'attivazione delle classi prime, quello di 20 alunni, in luogo di
quello previsto a livello nazionale di 27 alunni. Si riportano i
dati di tale percorso a partire dagli anni scolastici precedenti
relativi al Liceo scientifico di Saint-Vincent: 2004-2005 38
alunni, 2005-2006 30, 2006-2007 34, 2007-2008 22, 2008-2009 23,
2009-2010 18, 2010-2011 22, 2011-2012 29, 2012-2013 11 iscritti,
quindi la classe non è stata attivata già l'anno scorso e 2013-2014
12 iscritti e pertanto la classe non potrà essere attivata per i
motivi precedentemente detti. La ragione della mancata attivazione
delle classi prime negli ultimi due anni scolastici va quindi
individuata nella diversa volontà delle famiglie e degli alunni che
hanno scelto altri percorsi di studio superiore, come prova la
circostanza che nell'anno scolastico 2013-2014 a Saint-Vincent sono
stati, diversamente dagli anni precedenti, attivate due classi
prime dell'Istituto tecnico indirizzo turismo a fronte di una. In
più è da sottolineare il fatto che 14 ragazzi hanno scelto di
salire ad Aosta in libera scelta a frequentare il Liceo scientifico
Bérard.
In ogni caso riesce del tutto evidente che un numero così esiguo
di alunni non può giustificare l'assunzione del costo per
l'attivazione di una classe prima, ma soprattutto non può garantire
il suo mantenimento nei successivi quattro anni di durata del
percorso di studio, tenuto anche conto del tasso di abbandono e di
ripetenza della scuola, per i 23 iscritti nel primo anno scolastico
2007-2008 sono giunti l'anno scorso all'esame di maturità 8 alunni,
numero pari a quello dei docenti; i 29 iscritti del 2011-2012 si
sono contratti a 18 nell'attuale seconda; in quarta gli alunni
iscritti erano in 13 provenienti da un'iniziale prima di 18; in
quinta 15 provengono da una classe di 23. L'Amministrazione
regionale ha quindi adottato criteri per la formazione delle classi
della scuola secondaria superiore nettamente migliorativi rispetto
a quelli nazionale, ma comunque necessariamente rispondenti a
requisiti di ragionevolezza, senza peraltro vanificare l'obiettivo
di un'organizzazione scolastica di qualità e nel rispetto delle
esigenze del territorio, garantendo di ultimare il percorso agli
alunni in regola. Una volta attivata la prima, quindi va sempre
fino in quinta indipendentemente dal numero di alunni, proprio per
questo e per il trend dell'istituzione scolastica, il numero
iniziale deve essere ragionevole, pur comprendendo le ragioni di
studenti, docenti ed Enti locali, invito gli stessi ad una
riflessione su quanto sopra detto e soprattutto ad attivarsi
affinché il prossimo anno ci sia il numero legale per attivare la
classe. Merci.
Président -
Pour la réplique, la parole au collègue
Donzel.
Donzel (PD-SIN.VDA) -
Grazie Presidente.
Caro Assessore, beh, la invidio, nonostante la giovane età, per
la freddezza che lei dimostra nell'affrontare questa questione che
riguarda quasi dei suoi coetanei. Intanto in tutto quello
sproloquio che mi ha letto, scritto dai suoi dirigenti, ha citato
la scuola dell'obbligo dimenticandosi che i primi anni di scuola
superiore adesso sono scuola dell'obbligo...quella è scuola
dell'obbligo! Lei mi ha fatto uno sproloquio sulle prime delle
classi di montagna, eccetera, e ha dimenticato che anche le classi
prima e seconda superiore sono scuola dell'obbligo e che è un
dovere garantire un certo servizio e non dirgli: "piglia la
macchina da Chamois e portalo ad Aosta se vuoi fare il liceo
scientifico, sennò ti accontenti di un'altra roba", questo state
dicendo a quelli del territorio... Magari prendete più voti di noi
su quei territori, ma perché gli raccontate delle favole prima
delle elezioni, gli promettete tutto e dopo gli negate e guardate
cosa scrivete, visto che lei legge, anch'io leggo burocraticamente
come legge lei, ad un certo punto nell'organico di fatto si
scrive...il dirigente scrive:
"si sono iscritti
non
soltanto 12 alunni entro il termine previsto, si sono aggiunti un
alunno ripetente proveniente dal percorso di Pont-Saint-Martin
- e siamo a 13 -,
una dichiarazione di intenti dei genitori di
un alunno regolarmente iscritto al Liceo Bérard",
e siamo a 14,
quindi non è vero che vogliono venire ad Aosta, tornerebbero lì se
ci fosse la scuola, ma voi gliela chiudete...addirittura poi
"otto nuove iscrizioni di adulti, da 20 a 73 anni, la maggior
parte dei quali è già in possesso di un diploma"
, falso, cosa
scritta falsa in un documento ufficiale falso, perché non è la
maggioranza, ho verificato: sono solo 3 su 8! Scrivete quindi il
falso in un documento ufficiale della Regione, dopodiché la
risposta:
"non sono assolutamente ravvisabili le condizioni di
legittimità per accogliere la richiesta, in quanto le iscrizioni
tardive di spostamenti da una all'altra istituzione scolastica non
possono concorrere
- attenzione -
all'individuazione del
numero delle classi e non possono determinare variazioni al numero
individuato in sede di organico di diritto, come da ultimo
rammentato nelle note della scrivente protocollo n...."
. Ma
queste cose qui non gliele potevate dire al Presidente Marquis
quando era in campagna elettorale? Avete tenuto in sospeso i
genitori finché si è potuto e poi, scherzetto, "la norma non lo
prevede", invece non è assolutamente vero, si può andare in deroga
a queste norme, tant'è che lei dice: "prima bisognava applicare la
norma più restrittiva e adesso abbiamo fatto una norma regionale".
Allora quando c'era la norma più restrittiva, la classe ha avuto
18-19 alunni, solo pochi anni fa, me l'ha detto lei, adesso c'erano
22 persone che volevano iscriversi a quella classe...lei dice: "no,
io questi qui non li voglio accettare, non sono persone serie", lei
è anche in grado di dire se un adulto che ha 22 anni è serio o no
quando fa una domanda e la firma a suo nome? È in grado di
certificare questo? È il suo compito? Voi andate anche a dare delle
certificazioni di serietà ai cittadini, mi sembra da parte da
vostra un atteggiamento che, quando vi conviene, quando c'è magari
un sindaco vostro amico, lì si tiene aperta la scuoletta di
montagna, invece in questo caso è più comodo dire: "prendete la
macchina e portatevi questi ragazzi ad Aosta".
In quanto a quello che mi ha detto che non si precarizza la
scuola valdostana, anche quello glielo contesto, perché le
ripeto...lei forse è stato un attimo distratto quando io ho letto
quel numero, ma le ho detto che, a fronte di un aumento
nell'organico di diritto di oltre 80 alunni, voi avete ridotto il
numero di classi, non c'entra niente con i distacchi, guardi, che
non c'entra proprio niente! C'erano 448 cattedre, tra cui c'era
quella del mio collega Roscio, la mia e di altri che svolgono il
mestiere di insegnanti, dopodiché questo numero di classi si è
ridotto a 447...ne avete tolta una con più alunni e lei mi dice che
non fate nulla...cioè andate nell'idea di non precarizzare...e lei
dice una cosa gravissima che nessun Assessore in questi anni ha mai
pronunciato, tutti hanno sempre concluso: "è molto difficile il
problema del precariato, vedremo di attenuarlo", tutti gli
Assessori che ho conosciuto io in questi anni da sindacalista e poi
da Consigliere dicevano così. Lei ha risposto: "non è risolvibile
il problema del precariato", ma, scusi, che ci sta a fare lei a
fare l'Assessore? Se ci dice già che non è risolvibile, allora la
partita è già giocata prima di cominciare... "È un problema
difficilmente...si cercherà di ridurlo", ma che non sia
risolvibile...allora che cosa ci sta a fare a fare l'Assessore se
quello è uno dei principali problemi...che anche il Presidente
della Giunta ci ha detto: "noi affronteremo il problema del
precariato, l'abbiamo già affrontato, lo vogliamo ridurre", e lei
dice che non è risolvibile, allora, scusi, lei che cosa ci sta a
fare?
Presidente
- Ha chiesto la parola l'Assessore Farcoz, per
fatto personale.
Farcoz (UV)
- Sono stato tacciato di insensibilità, sono
talmente insensibile che abbiamo fatto un incontro con alcuni dei
giovani che sono presenti lassù, e che ringrazio per la presenza, e
quello che mi rincuora di più è il fatto che i genitori e i ragazzi
abbiano capito che è un problema veramente normativo...e che lei
non l'abbia ancora capito, perché, se lei avesse letto meglio le
normative, i 12 ragazzi iscritti entro febbraio sono iscritti in
diritto, tutte le iscrizioni tardive non potevano essere prese
perché quell'organico di diritto non superava i 20, fossimo
arrivati...
(interruzione di un Consigliere, fuori microfono)
...posso parlare?
Presidente
- Scusate...
(interruzione di un Consigliere, fuori microfono)
...ma ha parlato della sensibilità dell'Assessore, lo lasci
concludere...
(interruzione di alcuni Consiglieri, fuori microfono)
...colleghi, ha parlato dell'attacco alla sensibilità del...ha
spiegato l'incontro...
(nuova interruzione del Consigliere Donzel, fuori
microfono)
...abbassi il tono Consigliere Donzel! Abbassi il tono!
(nuova interruzione del Consigliere Donzel, fuori
microfono)
...abbassi il tono! Io non sono il Presidente dell'Union
Valdôtaine...
(nuova interruzione del Consigliere Donzel, fuori
microfono)
...moderi i termini! Moderi i termini!
(nuova interruzione del Consigliere Donzel, fuori
microfono)
...lei si preoccupi di cosa presiede lei... Moderi i termini!
Collega, la invito a moderare i termini! Andiamo avanti.
(nuova interruzione del Consigliere Donzel, fuori
microfono)
...la smette? Le chiedo un po' di educazione in quest'aula!
(nuova interruzione del Consigliere Donzel, fuori
microfono)
...lei non si preoccupi...le chiedo un pochino di educazione! Va
bene? Moderi i termini!
Passiamo al punto 38 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK