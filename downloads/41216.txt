Consiglio Regionale della Valle d'Aosta - Oggetto del Consiglio n. 386 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 386 del 6 febbraio 2019 - Resoconto
OGGETTO N. 386/XV - Interpellanza: "Sussistenza di un
eventuale conflitto di interesse nella carica ricoperta dal
Presidente dell'IVAT".
Rini (Presidente)
- Punto n. 35 all'ordine del giorno.
Per l'illustrazione, la parola al collega Vesan.
Vesan (M5S)
- Questa nostra interpellanza nasce nel solco
di una precedente interrogazione cui aveva risposto l'assessore
Testolin, relativa alla commercializzazione dei prodotti
artigianali di tradizione da parte dell'IVAT. In questa risposta
l'Assessore ci aveva specificato che, ai sensi della normativa e
delle delibere di Giunta vigenti, non c'è alcuna differenziazione
per quello che riguarda l'acquisto degli oggetti di artigianato da
rivendere nei negozi dell'IVAT, per esempio per quello che è
l'artigianato di tradizione riconosciuto e quello che è
l'artigianato equiparato a quello di tradizione, per intenderci,
nel primo ricadono le lavorazioni in legno, in ferro battuto, in
pietra locale,
dentelles de Cogne
, nel secondo, invece, ci
sono le produzioni in ceramica, in oro e argento e in rame. Oltre a
questa mancata differenziazione formale, non c'è alcun tipo di
differenziazione per quello che riguarda gli acquisti e la
successiva commercializzazione tra le produzioni seriali - cioè
oggetti prevalentemente prodotti per il tramite di macchinari
uguali uno all'altro, faccio l'esempio: oggetti realizzati con
torni copiatori, con macchine a controllo numerico od oggetti in
ceramica colati in stampi - rispetto a quella che è la peculiarità
sostanziale del nostro artigianato, cioè che si tratti di oggetti
realizzati con l'ingegno individuale, in pezzi unici e con una
lavorazione prevalentemente manuale. Non solo non c'è questo tipo
di differenziazione, ma ho anche chiesto espressamente se c'era una
valorizzazione per quello che riguarda la commercializzazione delle
tipologie di artigianato, tristemente in via di scomparsa; abbiamo
potuto vedere in questi giorni, tra i banchi della fiera di
Sant'Orso, come gli attrezzi agricoli siano per esempio ormai
completamente svaniti, all'interno della fiera rimangono qualche
scala, qualche botte e, per fortuna, la
vannerie
è ancora
relativamente fiorente, grazie ai corsi.
Ebbene, sulla scorta di queste risposte, è stato chiaro che alla
fine le decisioni su in quale direzione andare nella scelta di
prodotti da commercializzare restano in capo esclusivamente al
Consiglio di Amministrazione dell'IVAT. Come è composto il
Consiglio di Amministrazione dell'IVAT? Sono cinque persone. Tre
nominate direttamente dagli artigiani, di cui una da una
associazione di artigiani hobbisti, l'ASI, quella che fa il
ciondolo con cui alla fiera di Sant'Orso si raccolgono soldi per
beneficienza, e due direttamente con votazione degli artigiani
professionisti, iscritti al registro dei produttori di oggetti di
artigianato. Oltre a queste tre figure, ce ne sono altre due, di
nomina strettamente regionale, di cui una delle due è il
Presidente. Siccome di fatto sono già produttori di oggetti di
artigianato gli altri tre rappresentanti, sia per il Presidente sia
per l'altro rappresentante, la legge regionale apposita, la
10/2007, prevede che le due figure di nomina da parte della Giunta
siano scelte tra i non iscritti nel registro dei produttori di
artigianato; questo evita di creare un palese conflitto d'interesse
tra chi si occupa di acquistare oggetti di artigianato e chi si
occupa di produrre oggetti di artigianato. Ci sono comunque i
produttori già rappresentati all'interno del Consiglio di
Amministrazione e quindi la figura del Presidente era stata
espressamente scelta con una legge approvata da quest'Aula tra le
figure che non hanno, invece, questo requisito.
Tra le altre clausole c'era scritto che dovevano essere
particolarmente competenti in ambito di artigianato di
tradizione.
La nomina del Presidente non ha tanto seguito questo criterio,
non è una nomina fatta per concorso, è una nomina fatta in funzione
di richiesta di candidature e di curricula.
In precedenza, è stata assegnata dalla Giunta regionale - questa
presidenza - in funzione sostanzialmente della appartenenza, c'è
stato un breve interregno in cui il Presidente è stato il supermega
commissario della Valle d'Aosta, il dirigente Livio Vagneur -
chiedo scusa se faccio il suo nome, ma in realtà è persona capace e
competente che gode di tutta la mia simpatia - prima di lui l'IVAT
era un feudo in mano all'Union Valdôtaine e in tempi più recenti è
diventato in modo del tutto evidente una posizione assegnata,
invece, in quota Stella Alpina.
Dico questo perché tra gli ultimi Presidenti, salvo Vagneur, uno
era il segretario regionale della Stella Alpina, il successivo era
il tesoriere della Stella Alpina. Probabilmente nell'ambito della
competenza in campo di artigianato, il primo dei due non ne aveva
quasi nulla, il secondo dei due, l'attuale Presidente probabilmente
ne ha troppa: Vediamo troppa in quale ambito: l'attuale Presidente
dell'IVAT si trova, secondo noi, in una posizione di conflitto
d'interesse, non solo d'illegittimità rispetto alla legge - su
quella poi potremo discutere, chi risponderà alla questione mi
illustrerà come è stata valorizzata questa posizione - ma dal punto
di vista del conflitto d'interesse possiamo evidenziare dai numeri
pubblicati sullo stesso sito L'Artisanà, che gestisce l'attività
dell'IVAT, che l'IVAT tutti gli anni ha a disposizione per
acquistare oggetti di artigianato 280 mila euro. Questi soldi,
derivano in parte dalle vendite, ma per la maggior parte da parte
da un finanziamento regionale, perché i negozi dell'IVAT non sono
la partecipata CVA che serve a fare cassa e con quei soldi
l'Amministrazione regionale può fare tante cose belle e utili, come
ci viene detto in Commissione, l'attività di commercializzazione
dell'IVAT è un'attività in passivo, perché le spese di acquisto dei
prodotti, di gestione dei negozi e il pagamento dei dipendenti sono
superiori alle entrate. Questo è normale perché è un ente che si
occupa di valorizzazione e tutela, quindi è giusto che categorie
che fatichino a inserirsi sul mercato siano tutelate e spinte per
conservare una nostra tradizione importantissima, a cui credo tutti
in quest'aula siamo particolarmente affezionati. Quindi chiarito
che i punti dove si svolge l'attività di commercializzazione
dell'IVAT non sono negozi di souvenir, il criterio con cui devono
essere venduti i prodotti dovrebbe essere quello di valorizzazione
dei prodotti che hanno più necessità di essere valorizzati. Invece
i criteri approvati dall'attuale Consiglio di Amministrazione sono
quelli per cui si comprano gli oggetti di artigianato da parte dei
produttori che realizzano oggetti più facilmente vendibili e poco
importa se, combinazione, gli oggetti maggiormente venduti sono
prodotti in serie, derivati dalla lavorazione della ceramica,
equiparata, ma non tradizionale. Nella fattispecie poi il
Presidente dell'IVAT corrisponde alla società cooperativa Derby
Legno e Ceramica, dei 280 mila euro previsti, nell'ultima annualità
- che sono riuscito a scaricare - 41.450 euro, una quota
consistente, il 15%, e probabilmente, adesso posso sbagliarmi, ma
di poco, il conferitore da cui sono acquistati più beni. Questa
società cooperativa era in realtà una società fondata e presieduta
dallo stesso Presidente dell'IVAT che tuttora siede nel Consiglio
di Amministrazione di questa società. Quello che chiediamo noi
all'attuale Assessore è se in questo palese conflitto d'interesse
tra un Consigliere di Amministrazione di un ente e il Consigliere
di Amministrazione di un'impresa - c'è un evidente transito di
soldi pubblici nelle casse private - se questa Giunta non ravvisi
un conflitto d'interesse evidente e soprattutto una cattiva
gestione di risorse pubbliche.
E quindi ci permettiamo di chiedere se per la nomina del
Presidente dell'IVAT- effettuata ad aprile 2015 dalla Giunta
Rollandin in cui l'assessore Testolin era competente
all'agricoltura e la competenza in ambito artigianale era del
consigliere Marquis, e poi ratificata ulteriormente a dicembre 2015
con un'ulteriore deliberazione, stessa Giunta Rollandin, Testolin
ancora assessore all'agricoltura, era cambiato l'Assessore alle
Attività produttive, ma non questa triste tipologia di assegnazione
degli incarichi, che era diventato l'ex consigliere Donzel - vi sia
una situazione di conflitto d'interesse e se si ravvisi un vizio di
legittimità.
Quello che ci chiediamo è se questa Amministrazione intenda
avviare un cambio di rotta riconoscendo forse le posizioni nelle
nostre partecipate a persone che non abbiano così evidenti
conflitti d'interesse e il cui unico interesse per la tutela
dell'artigianato sia quello del bene del nostro artigianato di
tradizione e non quello del bene del proprio artigianato prodotto
in casa.
Presidente
- Per la risposta, la parola all'assessore
Testolin.
Testolin (UV)
- Intanto prendo atto dell'ampia disamina
che il consigliere Vesan ha esposto in presentazione
dell'interpellanza, dove richiama tutta una serie di situazioni
contenute all'interno di uno statuto IVAT e di una norma
istitutrice della stessa azienda, chiamiamola così, che possono
essere opinabili, possono essere modificabili, possono essere non
condivise in pieno ma che attualmente prevedono dei passaggi,
esplicati nella risposta della presente interpellanza, che sono
stati richiamati oggi, e sui quali si può essere più o meno
d'accordo, ma che in questo momento prevedono tutta una serie di
dinamiche, che sono state spiegate e sono state riprese.
Riguardo a quello che è, invece, la risposta puntuale
all'interpellanza, cioè se si riconosce nelle premesse indicate una
situazione di conflitto di interesse e se si ravvisa un vizio di
legittimità nell'atto di nomina dell'attuale Presidente dell'IVAT,
io andrò a rispondere in funzione di valutazioni più tecniche che
politiche perché su certe dinamiche non è la politica che può
decidere una cosa o un'altra, ma, a mio avviso, ci sono delle
situazioni oggettive che vanno analizzate e devono dare dei
riscontri. Riguardo al riconoscere nelle premesse indicate una
situazione di conflitto d'interesse, la Struttura attività
artigianale di tradizione ha prontamente chiesto chiarimenti al
direttore dell'IVAT il quale sta effettuando i necessari
approfondimenti e in funzione delle informazioni che saranno
trasmesse sarà possibile una analisi puntuale della situazione.
Per quanto concerne la seconda parte del primo quesito, ovvero
se si ravvisi un vizio di legittimità nell'atto di nomina, si
precisa quanto segue: la struttura regionale ora competente per la
tutela dell'albo dei candidati, preordinato al conferimento degli
incarichi, risulta quella del Segretario generale della Regione,
mentre fino al 16 settembre 2018 era la segreteria di Giunta.
Questo per chiarezza di informazione. L'articolo 6, comma 2,
lettera f) della legge regionale n. 11/97 recante: "Disciplina
delle nomine e delle designazioni di competenza regionale" prevede
che non possano ricoprire incarichi, ai sensi della stessa, coloro
che si trovino in conflitto d'interesse con riferimento ai relativi
incarichi; a tal fine, prima di formalizzare le nomine o le
designazioni disposte dalla Giunta regionale, la struttura
competente acquisisce le dichiarazioni degli interessati, che
attestano l'insussistenza delle cause d'incompatibilità prescritte
dal suddetto articolo 6; inoltre, la nota di comunicazione della
nomina rammenta l'obbligo di dare immediata comunicazione della
successiva insorgenza di cause d'incompatibilità. La legge
regionale 24 maggio 2007, numero 10, recante una nuova disciplina
dell
'
Institut Valdôtain de l'Artisanat de
Tradition
,
IVAT, come modificata dalla legge regionale
24 dicembre 2012, numero 37, prevede all'articolo 5 che l'IVAT sia
retta da un Consiglio di Amministrazione, nominato con un decreto
del Presidente della Regione, composto tra gli altri, come già
aveva anticipato il collega Vesan, da due personalità di provata
esperienza in materia di artigianato valdostano di tradizione,
designati dalla Giunta regionale con la modalità di cui alla legge
regionale 11/97, di cui uno con funzioni di Presidente, scelti tra
i non iscritti nel registro dei produttori di artigianato di cui
all'articolo 8, della legge regionale n. 2/2003. Nel caso di
specie, il soggetto designato alla carica di Presidente, non è
iscritto nel citato registro dei produttori - Lei sorride... -.
quindi a seguito della verifica dei competenti uffici, poteva
essere nominato. Risulta dagli atti depositati dallo stesso
interessato, ai fini del conferimento dell'incarico, il
mantenimento di una carica di Consigliere di Amministrazione della
società già citata Derby Legno iscritta in quanto tale nel registro
dei produttori, peraltro lo stesso era senza poteri di
amministrazione, tutti conferiti al Presidente della predetta
cooperativa.
Per quanto riguarda il secondo quesito, "come intende
eventualmente operare per porre rimedio ad una situazione che
confligge con il pubblico interesse e che perdura ormai da quattro
anni", come detto nella premessa di questa stessa risposta, sulla
base delle risultanze e degli approfondimenti effettuati con il
direttore dell'IVAT, si determineranno le eventuali azioni da
intraprendere, sia alla luce di quanto previsto dall'attuale
Statuto dell'IVAT, sia alla luce di quanto previsto dalla citata
legge regionale 11/97, articolo 6, comma 2, in tema di
incompatibilità.
Questo per dire che la situazione attuale è da verificare, per
quanto riguarda le azioni, messe in atto in questo periodo per una
valutazione che sia una valutazione il più possibile oggettiva e
nei confronti della quale assicuro che staremo molto attenti,
questo posso dirglielo.
Per quanto riguarda l'incompatibilità, che l'ha fatta sorridere
nel momento in cui la leggevo, sono delle valutazioni che
discendono da delle interpretazioni che non competono all'organo
politico e del quale io mi faccio portatore perché evidentemente
non è nell'interesse di nessuno posizionarsi in situazioni, che
possano essere compromettenti di un certo tipo di scelta, che può
essere evidentemente politica.
Presidente
- Per la replica, la parola al collega
Vesan.
Vesan (M5S)
- Grazie per la sua risposta, ma mi lascia
veramente molto perplesso. Io non ho presentato un'interrogazione,
come ho fatto in passato, ho presentato un'interpellanza per
conoscere i suoi intendimenti e gli intendimenti della attuale
maggioranza, che confidavo fossero, invece, intendimenti politici.
La conoscenza tecnica e della normativa legata all'artigianato di
tradizione sarebbe stata difficilmente oggetto di una mia
interrogazione nei suoi confronti.
Faticherò adesso a non usare nomi, cercherò di usare dei
divertenti eufemismi per evitare d'incorrere in questa cosa. Sono
contento che abbia demandato al direttore dell'IVAT la valutazione
di eventuali conflitti d'interesse, l'acquisizione di dati
finalizzati alla valutazione di un eventuale conflitto d'interesse.
Vorrei solo ribadire che Derby Legno Ceramica è sostanzialmente la
società di famiglia del suddetto Presidente, che ne è stato
peraltro Presidente dal 1999 fino al 2015, appena prima di ricevere
questa nomina da parte della Regione. Nel momento in cui si è
prospettata per lui questa importante promozione, ha ceduto, come
rilevato dalla sua dichiarazione, tutti i poteri relativi alla
gestione della stessa all'attuale Presidente che, probabilmente per
un caso, ha lo stesso cognome, vive nello stesso Comune e nel
fabbricato di fianco al quale vive lui, ha tre anni di differenza,
non abbiamo dati certi perché i dati anagrafici ci sembra brutto
chiederli e citarli in quest'aula, tanto che potrebbe esserne
addirittura un parente stretto. Questo Presidente parente stretto,
che ha il controllo della società di famiglia, sì, non coincide con
la stessa figura, ma da lì a dire che non esiste un conflitto
d'interessi o che in quattro anni una Giunta, in cui lei è stato
rappresentante in almeno tre diverse occasioni, non ha mai avuto la
possibilità di rendersi conto, pur avendolo nominato ben due volte
con due atti in cui lei era un membro della Giunta, mi lascia un
po' perplesso non tanto sulle valutazioni tecniche, ma sulle
valutazioni politiche. Lei è l'Assessore competente in materia di
artigianato di tradizione, tutti qui hanno ritenuto opportuno non
fornire adeguati corsi di formazione perché ce li dobbiamo a fare
nostre spese e confido che anche lei acquisisca questa sua
competenza in ambito di artigianato di tradizione e di gestione
dello stesso nel più breve tempo possibile perché in questo momento
noi ci troviamo a usare soldi pubblici, che dovrebbero essere
destinati alla valorizzazione del nostro artigianato, invece per,
sostanzialmente, valorizzare l'artigianato di un privato. E questo
perché la gestione di questa valorizzazione se la fa direttamente
lui! Nell'ultimo Consiglio di Amministrazione - che io ho citato
nella mia interpellanza ma al quale lei probabilmente non ha fatto
riferimento, forse ancora in attesa delle apposite verifiche - il
suddetto Presidente dell'IVAT, di fronte a un'altra proposta sulla
commercializzazione degli oggetti di artigianato, ha espressamente
fatto valere il suo punto di vista e fatto votare le modalità di
acquisizione degli oggetti di artigianato in funzione della
soluzione economicamente più vantaggiosa per lo stesso Presidente e
nello stesso - come citato nella mia interpellanza, cosa che
probabilmente non l'ha mossa a interessarsi sull'argomento - è per
l'acquisizione degli oggetti di artigianato, prodotti dai
conferitori non professionali - che sono quelli purtroppo
tristemente in via di scomparsa, per esempio gli oggetti agricoli,
che non esistono quasi più - il Consiglio di Amministrazione
dell'IVAT dei 280 mila euro disponibili per il 2019 ha stanziato
l'importo di zero euro.
Assessore, se questa è la valorizzazione che, con i soldi di noi
Valdostani, il suo Assessorato fa dell'artigianato di tradizione,
ebbene, io confido che dalle risultanze delle sue analisi emerga la
volontà di approfondire di più la sua competenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK