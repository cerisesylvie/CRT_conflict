Consiglio Regionale della Valle d'Aosta - Oggetto del Consiglio n. 1464 del 13 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 1464 del 13 luglio 2000 - Resoconto
OGGETTO N. 1464/XI Impegno per il censimento delle barriere
architettoniche nelle strutture pubbliche della Valle d'Aosta.
(Reiezione di mozione)
Mozione Richiamata l’iniziativa consiliare
presentata recentemente, avente per oggetto la richiesta di
informazioni sull’attuazione del progetto denominato
"Per un mondo tuttotondo";
Considerate le risposte fornite in sede consiliare da parte
dell’Assessore competente;
Riscontrato che, per quanto di nostra conoscenza,
l’Amministrazione regionale non ha ancora proceduto
ad un censimento delle barriere architettoniche presenti negli
edifici e nelle strutture pubbliche della nostra regione;
Evidenziato che si presenta chiaramente difficoltoso procedere
alla determinazione del fabbisogno regionale per
l’eliminazione delle barriere architettoniche dagli
edifici senza possedere dati in merito alla situazione globale
delle barriere architettoniche presenti in Valle
d’Aosta;
Ribadito che si presenta quindi l’evidente
necessità di conoscere nel dettaglio la situazione globale delle
barriere architettoniche presenti in Valle d’Aosta,
anche per raggiungere l’obiettivo di eliminarle al
fine di rendere gli edifici pubblici accessibili, oltre che ai
normodotati, anche ai disabili;
Il Consiglio regionale
Impegna
la Giunta regionale a predisporre, entro sei mesi, un censimento
delle barriere architettoniche presenti nelle strutture pubbliche
della Valle d’Aosta, al fine di conoscere nel
dettaglio la situazione in oggetto per poi valutare la possibilità
di studiare un preciso piano di intervento al fine di rendere
totalmente accessibili ai disabili le strutture pubbliche presenti
nella nostra regione.
F.to: Lanièce - Collé - Marguerettaz - Viérin M. - Comé
Président
La parole au Conseiller Lanièce.
Lanièce (Aut) Mi sembra molto strano o perlomeno anomalo che in
Valle d'Aosta da anni la Giunta regionale conceda contributi
finanziari per l'eliminazione e il superamento delle barriere
architettoniche senza aver mai organizzato un censimento globale
delle stesse. In effetti sono stati numerosi gli interventi
legislativi in materia di rispetto e di integrazione dei disabili,
segno evidente questo che l'Amministrazione regionale è attenta e
sensibile nei confronti delle problematiche legate al mondo dei
disabili.
Faccio alcuni esempi: la legge regionale n. 54/81 che riguardava
interventi per favorire l'inserimento lavorativo dei cittadini
portatori di handicap; la legge regionale n. 25/92, aggiornata con
la legge n. 42/95, recante norme per l'eliminazione delle barriere
architettoniche e per favorire la vita di relazione delle persone
disabili, a sua volta abrogata dalla recente legge regionale n.
3/99, tuttora vigente, e relativa alle norme per favorire la vita
di relazione delle persone disabili senza dimenticare le diverse
deliberazioni di Giunta, fra cui quella relativa all'affido al
Centro studi Prisma di Belluno di un incarico per la realizzazione
di uno studio di fattibilità relativo a un piano di interventi
finalizzati all'informazione, formazione e supervisione in materia
di accessibilità e di eliminazione delle barriere architettoniche
al quale è seguito l'affido il 9 novembre 1998, sempre al Centro
studi Prisma di Belluno, della realizzazione del Progetto "Per un
mondo tutto tondo" per il quale sono stati spesi circa 175
milioni.
Nello specifico, la legge regionale n. 3/99, attualmente
vigente, stabilisce che la Regione Valle d'Aosta promuove
iniziative e interventi atti a garantire l'accessibilità,
l'adattabilità e la visitabilità degli edifici pubblici privati e
dei luoghi aperti al pubblico quali condizioni essenziali per
favorire la vita di relazione e la partecipazione alle attività
sociali da parte delle persone disabili.
Nella legge in oggetto si perseguono fra l'altro le finalità di
promuovere le attività di sensibilizzazione e di informazione
mirate alla rimozione degli ostacoli di ordine culturale che
impediscono l'integrazione sociale delle persone disabili, di
disciplinare l'edilizia delle nuove costruzioni, delle
ristrutturazioni dei luoghi aperti al pubblico e di ogni altro
intervento di edilizia, di disporre gli interventi finanziari per
l'eliminazione delle barriere architettoniche dagli edifici
pubblici e privati aperti al pubblico esistenti nonché dai luoghi
aperti al pubblico, intendendosi per tali quelli in cui l'accesso,
anche se subordinato a determinate condizioni, è consentito a un
numero indeterminato di persone, senza bisogno di invito o
permesso.
Le competenze in materia sono delegate sia ai comuni
singolarmente o in forma associativa, sia alla Giunta regionale che
esercita le funzioni amministrative relative agli interventi
finanziari previsti a favore degli enti pubblici, mentre la
struttura responsabile è chiaramente l'Assessorato regionale della
sanità.
Il piano annuale di intervento, previsto dall'articolo 15 della
stessa legge, viene adottato dalla Giunta regionale ed è in base ad
esso che vengono ripartiti i fondi regionali fra gli enti pubblici
e i comuni, sulla base del fabbisogno presunto segnalato, da
ripartire poi anche fra i soggetti privati e gli enti privati
aventi diritto.
Inoltre, in base a questo piano, vengono stabiliti i criteri e
le modalità per la definizione delle graduatorie degli aventi
diritto, viene approvata l'ammissibilità ai contributi delle
domande presentate dagli enti pubblici e impegnata la relativa
spesa presunta e infine viene anticipato agli enti pubblici che ne
abbiano fatto richiesta fino al 50 percento del contributo
impegnato.
Due Consigli fa avevo presentato un'interrogazione per chiedere
delucidazioni in merito all'interessante Progetto, portato avanti
dall'Assessorato, denominato "Per un mondo tutto tondo" riguardante
l'accessibilità e l'eliminazione delle barriere
architettoniche.
L'Assessore nella sua risposta, dopo avermi illustrato i
contenuti dell'interessante progetto, alle domande da me sollevate
a riguardo della situazione dettagliata nella nostra regione
dell'abbattimento delle barriere architettoniche nelle strutture
pubbliche, mi aveva risposto affermando che purtroppo
l'Amministrazione regionale non disponeva ancora dei dati relativi
al censimento totale delle barriere architettoniche presenti negli
edifici e nelle strutture pubbliche della nostra regione.
È chiaro quindi che, a fronte di questo tipo di interventi che
pone la Valle d'Aosta comunque in una situazione privilegiata
rispetto ad altre regioni italiane, manca qualcosa che completi il
tutto.
Volendo fare una metafora, si è costruita una bella casa
dimenticandosi però di fare il tetto.
Alla luce di queste affermazioni è chiaro che è difficoltoso da
parte dell'Amministrazione regionale procedere alla determinazione
del fabbisogno regionale annuale necessario per l'eliminazione
delle barriere architettoniche dagli edifici senza possedere dati
in merito alla situazione globale delle barriere architettoniche
presenti in Valle.
Se l'obiettivo finale doveroso e legittimo è l'eliminazione di
queste barriere al fine di rendere accessibili le strutture
pubbliche oltre che ai normodotati anche ai disabili, occorre avere
al più presto un quadro generale della situazione in modo da poter
predisporre gli opportuni e necessari interventi finalizzati
all'abbattimento e all'eliminazione delle barriere architettoniche
presenti negli edifici pubblici valdostani, anche perché senza una
visione globale del problema è difficile, se non impossibile, poter
attuare precisi e concreti piani operativi.
Di solito è prassi comune, prima di sviluppare un qualunque
progetto, analizzare l'attuale e reale situazione generale e
quindi, alla luce dei dati emersi, progettare.
In questo caso in base a quali dati, frutto di quali analisi, si
sono concessi i diversi finanziamenti? Sono stati sufficienti?
Mi viene da pensare che gli interventi in questione siano stati
effettuati solo su richiesta senza che ci fosse a monte un'analisi
approfondita sulla situazione generale delle barriere
architettoniche presenti in Valle d'Aosta. O siamo una regione con
una grande presenza di barriere architettoniche, dove è ritenuto
sufficiente intervenire senza che ci sia un censimento generale a
monte oppure occorre partire da dati riguardanti la situazione
generale per poter operare i singoli, necessari, concreti
interventi.
Mi sembra che sia evidente a tutti che, anche nel rispetto di
chi non è normodotato, gli interventi in oggetto dovrebbero
prevedere l'esistenza a monte di un censimento di questi edifici
pubblici. È in parte inutile parlare, predisporre e propagandare
iniziative interessanti come quella "Per un mondo tutto tondo" se
poi è proprio l'Amministrazione regionale a non essere organizzata
in tal senso. È opportuno sviluppare dei progetti in maniera magari
semplice partendo proprio da un censimento della situazione
valdostana per poi progettare precisi interventi e non
disorganizzati, generici e incompleti lavori di adattamento.
La politica, lo si sente spesso in giro, dovrebbe essere più
vicina alla gente, ai problemi, alla necessità di chi vive e
subisce le decisioni che si prendono anche in quest'aula, purtroppo
però questioni come queste allontanano il mondo politico dalle
necessità reali aumentando il divario e la disaffezione che
purtroppo in certi casi divide la popolazione dai propri
amministratori. Dopo tutto è recentissima l'impresa di Pierino
Gaspard che ha percorso in carrozzella la strada che da Cervinia
porta ad Aosta per sensibilizzare il pubblico e le amministrazioni
sul problema delle barriere architettoniche. Segno che qualcosa è
stato fatto, ma che c'è ancora molto da fare.
Ed è per questi motivi che la mozione da me presentata, a nome
del gruppo degli Autonomisti, vuole impegnare la Giunta regionale a
valutare la possibilità di predisporre entro sei mesi un censimento
delle barriere architettoniche presenti nelle strutture pubbliche
della nostra regione, in modo da poter così conoscere nel dettaglio
la situazione generale per poi valutare la possibilità di studiare
un preciso piano di intervento, programmato nel tempo, per rendere
totalmente accessibili ai disabili tali strutture presenti nella
nostra regione.
Vista l'importanza della problematica sollevata con questa
iniziativa, siamo disponibili a vedere emendato il testo attraverso
un fattivo coinvolgimento delle forze politiche presenti in
quest'aula, in modo da poter dimostrare all'esterno la volontà
unanime del Consiglio di voler monitorare con precisione una
problematica così importante e sentita in questa nostra
regione.
Si dà atto che, dalle ore 18,30, presiede il Vicepresidente
Viérin Marco.
Presidente
Se non ci sono altri consiglieri iscritti a
parlare, dichiaro chiusa la discussione generale.
La parola all'Assessore alla sanità, salute e politiche sociali,
Vicquéry.
Vicquéry (UV)
Il Consigliere Lanièce ha esordito dicendo
che gli pare strano che la Giunta regionale conceda contributi
senza che ci sia a monte un censimento. È una sua impostazione che
mi permetto di contestare perché a fondo della mozione mi pare che
ci sia il concetto che la Regione è ovunque e fa tutto e il
contrario di tutto, concezione che spesso l'opposizione contesta a
questa maggioranza e che questa maggioranza respinge con forza
perché da tempo il programma di legislatura dice chiaramente che la
Regione non è ovunque, non vuole far tutto.
La Regione ha un compito legislativo, che è di competenza di
questa Assemblea, che ha assolto egregiamente sostituendosi a una
carenza legislativa dello Stato, che ha sì una legge in vigore
sull'abbattimento delle barriere architettoniche, ma che non
finanzia, mentre la Regione in questi anni ha finanziato importi
che superano i 10 miliardi di lire.
La Regione ha una funzione esecutiva, come Giunta regionale, nel
finanziare i progetti sulla base di parametri tecnici e non sulla
base di scelte di simpatia, progetti che vengono presentati dagli
enti locali o dai privati.
Questo è quanto dice la legge regionale che non parla mai di
censimenti e non ne parla volutamente perché andrebbe "ultra
petitum", cioè non è compito dell'Amministrazione regionale
predisporre censimenti né sul problema delle barriere
architettoniche, né sul problema dell'applicazione o meno della n.
626, né sull'applicazione o meno della normativa di cui mi sfuggono
i termini relativi all'antincendio perché è competenza del
proprietario dell'immobile che sia pubblico o privato aperto al
pubblico.
Non sfugge a nessuno la delicatezza di un censimento di questo
genere, se è vero, come è vero, che la legge regionale precisa
quali sono i destinatari della legge stessa e sono appunto gli
edifici pubblici e privati aperti al pubblico, gli enti pubblici,
gli enti privati e le imprese individuali aventi sede legale in
Valle d'Aosta oltre che i privati in senso stretto.
Questo significa che i beneficiari della legge regionale n. 3/99
sono oltre agli enti pubblici, intesi come comuni, comunità
montane, Questura, Tribunale, carabinieri, polizia giudiziaria,
banche e quant'altro, anche enti privati e imprese a condizione che
le loro strutture siano aperte al pubblico e si specifica cosa si
intende per aperto al pubblico: significa che possono essere
frequentati da un numero non riservato di persone. Questo significa
che, ripeto, la mozione non è accoglibile per questo motivo di
fondo dal punto di vista formale perché non spetta alla Regione e
neppure a nessuno degli altri enti predisporre i censimenti che
vadano oltre le loro competenze.
Spetta invece alla Regione fare una verifica sui propri
immobili, e lo stiamo facendo, sia nell'ambito del Progetto "Per un
mondo tutto tondo" e qui non ho capito se il Consigliere Lanièce lo
approva o non lo approva perché da una parte dice che è costato ben
160 milioni, dall'altra lo definisce interessante, progetto che è
gestito dalla fondazione storicamente più importante in Italia che
si occupa da anni di politiche per portatori di handicap ed è la
Fondazione Prisma di Belluno che è all'avanguardia in tutta
Italia.
Il progetto prevede una serie di sensibilizzazioni e di incontri
con gli amministratori comunali perché constatiamo purtroppo che,
malgrado che la legge sia in vigore da alcuni anni perché è stata
modificata nel 1999 ma risale al 1994, non adottano le misure
tecniche sufficienti per mettere a norma le strutture. Quindi,
dicevo, già si fa nell'ambito del Progetto "Per un mondo tutto
tondo" un'opera che va nella logica proposta dal Consigliere
Lanièce che è quella di invitare i singoli enti a fare un
censimento.
All'interno della Regione poi è stato messo in piedi ultimamente
un gruppo di lavoro che deve definire le priorità di intervento per
le strutture socio-sanitarie, sia regionali che comunali, e questo
gruppo di lavoro ha ultimamente inviato un questionario per
verificare quali sono le priorità da definire non solo nella logica
dell'abbattimento delle barriere architettoniche, ma anche in base
alla n. 626 e alla legge sulla normativa antincendio che è
rigidissima e che dà delle scadenze già dal prossimo mese di
ottobre.
È poi costituito un secondo gruppo di lavoro per l'applicazione
della legge regionale n. 5/2000, la legge sulla sanità, l'articolo
40, che invita a fare un atto ricognitivo sulle strutture per
definire innanzitutto quali di queste devono essere cedute in
comodato agli enti locali e quante devono essere tenute in
proprietà dell'Amministrazione regionale e in gestione a tutti gli
effetti.
Da ultimo voglio ricordare che l'ex SID (Servizio informazioni
disabili), che adesso si chiama Ufficio accessibilità, sta
lavorando proprio per ottenere gli stessi risultati che il
Consigliere Lanièce si propone e sta lavorando in sintonia con
altre strutture dell'Amministrazione regionale, c'è già un
documento che è stato preparato in questa ottica, sta lavorando con
l'Assessorato del turismo: Servizio infrastrutture per lo sport e
il tempo libero, Servizio strutture ricettive, attività economiche
e terziarie, Servizio infrastrutture funiviarie e piste da sci,
Servizio trasporto pubblico locale; con l'Assessorato territorio e
ambiente: Servizio opere edili e manutenzione stabili, Servizio
costruzioni stradali e lavori diretti; con l'Assessorato
dell'agricoltura: Servizio verde pubblico e giardini alpini; con
l'Assessorato dell'istruzione e cultura: Ufficio diritto allo
studio ordinario e infrastrutture, Servizio tutela del paesaggio
per uniformare qualcosa come 19 leggi di settore che direttamente o
indirettamente incidono sull'aspetto strutturale degli immobili e
sull'aspetto degli interventi finanziari che ognuno di questi
uffici attua per conto suo.
Faccio un esempio solo: il Servizio infrastrutture funiviarie e
piste da sci è una struttura aperta al pubblico, immaginatevi cosa
significa censire gli impianti di sci e andare a definire sulla
base della normativa regionale n. 3 quali di questi devono essere
resi idonei all'abbattimento delle barriere architettoniche e
quanti no.
È una questione delicatissima per cui anche il censimento, se si
volesse fare, non potrebbe essere fatto allo stato dell'arte perché
non si conoscerebbe la domanda che deve essere posta. Per censire
devo innanzitutto sapere cosa voglio chiedere dopodiché faccio un
censimento e ne tiro le conseguenze.
L'Ufficio accessibilità sta lavorando in quest'ottica, è un
lavoro complesso, delicato, che comporterà un tempo sicuramente non
breve.
Per questi motivi, a nome della maggioranza, chiedo al
Consigliere Lanièce di ritirare la mozione, ripeto, sotto l'aspetto
formale per la sua non accoglibilità perché non è competenza
dell'Amministrazione regionale fare un censimento su tutte le
strutture pubbliche e non della regione, sotto l'aspetto
sostanziale perché con queste quattro iniziative che sono: "Per un
mondo tutto tondo", i due gruppi di lavoro che sono stati
predisposti per le strutture socio-sanitarie e l'attività che sta
svolgendo l'Ufficio accessibilità dell'Assessorato della sanità,
nell'ambito delle competenze che il Consigliere Lanièce ha citato,
stiamo tentando di fare quanto la mozione si propone.
Presidente
La parola al Consigliere Lanièce.
Lanièce (Aut)
Mi sembra di capire che questa mozione non
sarà votata dalla maggioranza e la cosa mi dispiace molto anche
perché nella mia illustrazione avevo concluso il mio intervento
dicendo di essere disponibile a confrontarmi con le forze politiche
per vedere di emendarla perché è impensabile che una mozione
presentata dalla minoranza venga accolta con "entusiasmo"; quindi
ero disponibile ad emendarla nella direzioni di limitare il
censimento solo alle strutture di proprietà della Regione, ma la
cosa importante per me era quella di uscire dal Consiglio con un
segnale unanime di attenzione verso il mondo dei disabili, un
segnale che invece verrà solo da parte dei gruppi di minoranza,
visto che porrò in votazione questa mozione.
La cosa mi dispiace perché non riesco a capire per quale motivo,
di fronte a delle problematiche così importanti, si metta sempre
davanti il problema politico, cioè a un'iniziativa che ha per
oggetto un problema importante si antepone l'aspetto che,
provenendo dalla minoranza, deve essere cassata. Secondo me questo
è un modo di agire non ideale per creare un dialogo in quest'aula;
ho parlato con alcuni colleghi del Consiglio, i quali su questa
mozione erano disponibili a trovarsi attorno a un tavolo per
chiarire, per trovare un accordo. La volta scorsa si era quasi
predisposto una bozza di emendamento alla mozione e invece oggi
andiamo a constatare che, come al solito, viene detto che ciò è
impensabile.
Questo è un atteggiamento sbagliato anche perché poi
l'Assessore, quando fa riferimento al Progetto "Per un mondo tutto
tondo" - che ribadisco è un progetto interessante e anche se il suo
costo è di circa 175 milioni, non ho detto che è un costo eccessivo
-, dice che all'interno di questo progetto è già previsto un
censimento; questo mi sorprende molto perché l'Assessore ha
approvato questo progetto, dove invece si parla di programma di
formazione e di educazione dei progettisti, di informazione a tutta
la popolazione, del problema della supervisione, e quindi non si
parla assolutamente di fare un censimento a monte.
È vero che ci sono delle difficoltà a porre in essere un
censimento su tutte le strutture pubbliche perché ci potrebbe
essere il problema dei locali aperti al pubblico, delle strutture
appartenenti agli enti statali, benissimo, però non è detto che se
ci sono delle difficoltà, dobbiamo "tirarci indietro". Potevamo
impegnarci intanto a fare qualcosa, a porre in essere un gruppo di
lavoro, a dare un incarico per un anno, potevamo ad esempio
dimostrare a Pierino Gaspard, che ha compiuto un'impresa da
Valtournenche ad Aosta, che forse qui ci sono 35 persone che sono
sensibili alla sua azione. Perché avrebbe dovuto fare una cosa del
genere se tutto va bene in Valle d'Aosta? Lo ha fatto perché forse
si rende conto che non in tutti i luoghi c'è questa lotta alle
barriere architettoniche anche se la Valle d'Aosta rispetto ad
altre realtà, lo ribadisco, si è mossa abbastanza bene.
È come se avessimo fatto una bella casa, anche quel Progetto
"Per un mondo tutto tondo" è molto interessante, però a questa casa
manca il tetto, manca cioè l'intervento per completare l'opera e il
merito di questo sarebbe vostro, mica nostro, noi siamo in
minoranza, chi decide siete voi della Giunta.
Quindi questo muro contro muro mi sorprende moltissimo su un
problema così delicato; non riesco a capire come non si voglia mai
cercare il dialogo per vedere di stemperare questi rapporti fra
minoranza e maggioranza proprio su problemi che hanno poco di
politico, ma molto di sociale, di umano, di quotidiano. È questo
quello che manca in questo Consiglio, cioè la volontà di
confrontarsi sui temi generali senza mettere sempre davanti
l'aspetto politico.
Va bene che noi siamo minoranza e voi siete maggioranza, ma alla
fine il problema è di tutti perché tutti possono avere un parente
che è disabile e questo parente vorrebbe vedere magari la Regione
che fa uno sforzo per fare anche quanto non è scritto nella
legge.
Chi ci impedisce di fare qualcosa in più per la nostra Comunità?
Mi sembra che sia il minimo se vogliamo cercare di risolvere certi
problemi importanti come questo.
Ribadendo il mio dispiacere di non aver visto un confronto,
pongo in votazione la mozione perché è un problema importante che
meritava maggiore attenzione e per il quale ero disponibile a
accettare te emendamenti pur di dimostrare che questo Consiglio era
sensibile verso il mondo dei disabili.
Presidente
La parola alla Consigliera Squarzino
Secondina.
Squarzino (PVA-cU)
Ho ascoltato con attenzione le
argomentazioni portate dall'Assessore Vicquéry e le ho trovate un
po' contraddittorie. Concordo invece sull'iniziativa e ne condivido
lo spirito. Non credo che fare un censimento sia in contrasto con
il fatto che noi finanziamo singole opere perché un censimento
consentirebbe di pianificare meglio gli investimenti e quindi
sarebbe sicuramente utile.
Lei ha fatto un elenco di tutta una serie di attività che vanno
nella logica del censimento e va bene, ma se questa è la logica
verso cui si vuole andare, si poteva e si può ancora modificare
l'impegno, nel senso che la Giunta regionale si impegna a
presentare i risultati dei diversi censimenti che si stanno facendo
per quanto riguarda le strutture pubbliche. Lei dice che ci sono
una serie di indagini conoscitive in corso, ma la logica di questa
mozione è quella, a mio avviso, di non lasciare i singoli progetti
a lavorare sul pezzetto di loro competenza. Lei mi potrà obiettare
che sono gli enti locali che sono tenuti ad abbattere le barriere
architettoniche, ma nulla vieta che la Regione coordini, solleciti
questo tipo di attività.
Noi condividiamo la logica unitaria sottesa a questa mozione;
mentre le risposte che lei ha dato sono ancora risposte settoriali
per cui avrei pensato che alla conclusione del suo discorso lei si
impegnasse, e questo è l'impegno che si può modificare ancora, a
promuovere e a coordinare le iniziative di censimento nelle
strutture pubbliche, anche se questo compito non spetta
direttamente alla Regione, in modo da giungere nell'arco di uno o
due anni a una descrizione dell'esistente.
Credo che una formulazione di questo genere potrebbe tener conto
sia delle preoccupazioni dell'Assessore sia delle cose che stanno
avvenendo: capisco che l'Assessore dica di non potersi impegnare a
fare un censimento ex novo quando già l'Amministrazione regionale
sta lavorando, ma allora prendiamo atto che ci sono tutta una serie
in atto di iniziative che stanno portando alcuni risultati
settoriali.
Insisto a dire, lo ha detto anche l'Assessore riferendo al
Consiglio delle quattro iniziative in corso: individuiamo un
impegno da parte della Giunta di attivare il coordinamento fra le
varie indagini in modo che si possa giungere entro uno o due anni a
un censimento delle situazioni che ci sono. Eventualmente un
censimento che individui anche alcuni aspetti problematici rispetto
a situazioni locali, come, ad esempio le piste di sci che vengono
per ora tralasciate. Ma intanto fare chiarezza su quelle situazioni
in cui si può già intervenire.
Presidente
Se non ci sono altri consiglieri iscritti a
parlare, dichiaro chiusa la discussione generale.
La parola all'Assessore alla sanità, salute e politiche sociali,
Vicquéry.
Vicquéry (UV)
Vorrei chiarire che non è assolutamente un
problema politico o di contrapposizione fra maggioranza e
opposizione. Il problema è che l'opportunità di fare un censimento
è stata lungamente dibattuta, già al momento in cui abbiamo steso
la normativa regionale e poi anche in seguito nella predisposizione
del Progetto "Per un mondo tutto tondo" e tecnicamente, non
politicamente, è stato sconsigliato per tutta una serie di motivi
che ho cercato di chiarire.
Non è che non si voglia fare, non si può fare un censimento
legittimamente perché la Regione non ha questo ruolo e non può
averlo. Neppure lo Stato può fare un censimento sulle strutture
perché la legge regionale e la normativa di applicazione che è
complessa, sono il DPR 24 luglio 1996 n. 503, regolamento recante
norme per l'eliminazione delle barriere architettoniche negli
edifici, spazi e servizi pubblici, e il DPR in applicazione della
legge n. 104 per le strutture private, tali norme non obbligano
tutte le strutture pubbliche e aperte al pubblico ad adeguarsi alle
barriere architettoniche, ma obbliga le nuove costruzioni che
devono essere messe a norma e tutte quelle che presentano programmi
di ristrutturazione edilizia.
C'è poi tutta la normativa che riguarda le cosiddette "opere
d'arte", castelli e altro, che sono soggetti al vincolo della
Sovrintendenza, legge n. 1.093 e via dicendo.
Quindi la normativa è molto complessa. Se è vero, come dice la
Consigliera Squarzino, che il censimento consente di pianificare
gli investimenti, io mi chiedo come, con quali criteri, nel momento
in cui ipoteticamente abbiamo il censimento di tutte le strutture,
si decide di dare priorità, ad esempio, all'asilo nido di Châtillon
piuttosto che alla casa per anziani di Verrayes piuttosto che alla
parrocchia di La Salle.
Non ci sono criteri anzi, nel momento in cui ci si ponesse nella
logica di definire dei criteri, ci si porrebbe in condizioni di
contraddittorietà perché la Regione non ha il compito di definire i
criteri prioritari in quanto la barriera architettonica può essere
più importante nella parrocchia di La Salle piuttosto che
nell'asilo nido di Saint-Pierre. È una scelta che è assolutamente
nella potestà delle singole proprietà.
Sotto questo punto di vista, Consigliera Squarzino, a me pare di
aver detto che c'è già l'impegno a coordinare le iniziative degli
enti locali perché è nelle competenze previste dalla legge
dell'Ufficio accessibilità dell'Amministrazione regionale che sta
lavorando in questo senso.
Nel Progetto "Per un mondo tutto tondo" non si parla di
censimento, ma nell'ambito della formazione degli uffici tecnici
sono già state fatte molte riunioni con sindaci, con i geometri
degli uffici tecnici e con la partecipazione purtroppo molto scarsa
delle amministrazioni stesse.
Nell'ambito della formazione dei progettisti privati e
dipendenti delle amministrazioni pubbliche è prevista anche la
predisposizione di schede tecniche per andare a definire questa
sorta di censimento interno di ogni singola amministrazione
locale.
È un lavoro molto lungo, devo dire anche per non dilungarmi
troppo che le amministrazioni locali quando hanno presentato dei
progetti di finanziamento hanno fatto loro stesse delle scelte di
priorità, hanno privilegiato le strutture dove marcatamente c'era
bisogno di intervenire e mi riferisco alle scuole e agli edifici
comunali dove c'è un maggiore afflusso di persone rispetto ad altre
strutture.
Riconfermo l'impegno a coordinare queste indagini; se ritenete,
si può poi fare il punto della situazione in ambito di commissione
consiliare nel prossimo autunno in modo da sentire direttamente
dall'Ufficio accessibilità come proseguono i lavori e riferire di
conseguenza.
Per questo motivo ci asterremo sulla mozione.
Presidente
Pongo in votazione la mozione:
Consiglieri presenti: 23
Votanti e favorevoli: 7
Astenuti: 16 (Agnesod, Bionaz, Borre, Charles Teresa, Cottino,
Ferraris, Fiou, Lavoyer, Nicco, Pastoret, Perrin, Perron,
Praduroux, Vallet, Vicquéry, Viérin D.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK