Consiglio Regionale della Valle d'Aosta - Oggetto del Consiglio n. 167 del 17 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 167 del 17 ottobre 2018 - Resoconto
OGGETTO N. 167/XV - Interrogazione: "Individuazione di
soluzioni per promuovere lo sviluppo turistico invernale del Comune
di Champorcher".
Fosson (Presidente) -
Alla presenza di 31 Consiglieri,
iniziamo la seduta pomeridiana.
Point 6 à l'ordre du jour, la parole à l'assesseur Restano.
Restano (AC-SA-PNV) -
Premettendo che la Monterosa Ski in
più occasioni aveva manifestato la volontà di smantellare alcuni
impianti del comprensorio sciistico di Champorcher, in particolare
lo skilift baby e la sciovia alla Madeleine, con l'interrogazione
presentata dalla collega Minelli si chiede se l'Assessore è a
conoscenza di questa situazione e se sono stati presi contatti con
gli amministratori locali e la società Monterosa Ski. Questo
altresì rilevando un aumento del costo dello skipass e
sottolineando gli investimenti che la Monterosa Ski sta effettuando
all'interno di un altro comprensorio facente parte della stessa
società.
Il Governo è a conoscenza di questi fatti, però vorrei
premettere che nel corso della precedente legislatura abbiamo più
volte avuto occasione di discutere di questo argomento, in
particolar modo proprio il sottoscritto ebbe modo di presentare
direi almeno quattro interpellanze e una mozione proprio sui temi
che lei ha richiamato. In particolar modo ci siamo soffermati sullo
snow-park, sulla necessità di ripristinare un parco  per
l'utilizzo della tavola dello sci, cioè un parco giochi che veniva
gestito dallo sci club locale e di ripristinare l'attività dello
sci-alpinismo; c'eravamo infatti interessati e confrontati proprio
sulla situazione dello skilift Madeleine, dove trovano lo spazio
per allenarsi le squadre nazionali di sci, e della situazione del
baby che ? come giustamente lei ha sottolineato ? in alcune
occasioni l'amministratore della società aveva evidenziato la
necessità di sostituire con un tapis roulant . Si era poi parlato
della necessità di terminare i lavori dell'innevamento della
stazione sciistica e anche di vari incontri che il presidente della
società Monterosa aveva effettuato nel tempo, proprio in quel di
Champorcher. Il tutto era terminato con una mozione approvata
all'unanimità dall'Assemblea consiliare dove si addiveniva alla
necessità di terminare l'innevamento programmato della
stazione.
Quanto detto trova riscontro nei piani aziendali della Monterosa
2013 e 2018, dove vengono indicati i possibili investimenti della
società. In particolar modo, a riguardo dell'impianto Madeleine
nell'anno corrente era previsto un investimento di 100 mila euro e
per il baby di 10 mila euro, sennonché alla pagina successiva di
questo piano, nelle possibili opzioni per arrivare a ulteriori
risparmi o conclusioni di questa relazione, parlando al
condizionale in merito alla stazione di Champorcher, si ipotizzava,
per la sopravvivenza dell'intera stazione della sciovia baby e
della Madeleine, la sostituzione del baby con un tapies
roulant  e la chiusura della Madeleine. Tutto ciò appariva in
contrasto con quanto indicato nel prospetto di cui prima vi ho
parlato. Sullo stesso piano degli investimenti invece trova
riscontro ? mi sembra per un importo pari a 2,3 milioni di euro
come emerge anche nella mozione discussa a suo tempo ? il piano di
completamento dell'innevamento.
Dopo questa dovuta premessa, nel rispondere devo anche dire che
nel corso di questa estate la società ha presentato in ritardo alla
struttura competente dell'Assessorato i documenti necessari per
l'istruttoria di proroga dei due impianti di cui discutiamo; vista
però l'importanza strategica per l'intera vallata di Champorcher di
due impianti funiviari ? visto quanto anche indicato nel prospetto
degli investimenti, una sorta di dicotomia nel piano aziendale ?
che svolgono funzioni di trasporto per gli sciatori principianti e
per gli sciatori esperti, e per quanto riguarda Madeleine anche per
atleti in allenamento, l'Assessorato, in accordo con il
Dipartimento legislativo della Regione, proporrà un articolo
normativo che permetta di ripresentare le richieste di cui stiamo
parlando, salvaguardando così la sicurezza del trasporto degli
impianti  prima di questa stagione invernale.
Quindi, con la norma che penso discuteremo nel prossimo
Consiglio regionale, andremo a salvaguardare l'operatività della
stazione. Tenendo conto anche dei 2,3 milioni di euro da investire
nei prossimi anni, rimane sicuramente la necessità di ripensare
l'architettura generale del comprensorio, che è nato in un'epoca
dove l'offerta invernale era profondamente diversa da quella che
oggi è necessario dare all'utenza. Gli impianti a fune infatti non
avevano allora grandi capacità di trasporto e i costi di gestione
in rapporto ai guadagni erano meno impattanti. Adesso bisognerà
fare uno studio diverso, una progettazione diversa, un piano
diverso degli investimenti per il futuro anche tenendo conto del
ruolo che noi vorremo dare alle società degli impianti a fune
perché, se le vediamo come un'azienda e quindi con l'obbligo - come
prevede la normativa europea - di addivenire a un utile o al
pareggio di bilancio, per alcune stazioni sarà un'impresa quasi
impossibile.
Bisognerà confrontarsi con gli organi dello Stato e con la
FINAOSTA, per capire quali siano gli interventi necessari a
salvaguardare il ruolo fondamentale di quelle stazioni, che non è
produrre un utile ma dare un'opportunità di sviluppo a un
territorio per quanto riguarda tutte le stazioni e non
necessariamente e solamente per quella di Champorcher. La
riflessione che dovremo fare è proprio questa: sarà necessario
distinguere le grandi stazioni da quelle piccole ? come avviene in
altre regioni ? o proseguiremo su questa strada, ben sapendo che le
piccole stazioni potrebbero non garantire i necessari introiti per
arrivare al pareggio di bilancio? Questa è una riflessione molto
importante che ci toccherà fare.
Per quanto riguarda invece il costo dei giornalieri che lei ha
richiamato nelle premesse, se prendiamo a parametro la lunghezza
delle piste, esse sono in linea con le altre piccole stazioni del
comprensorio, mi riferisco a Gressoney-Saint-Jean, a Brusson e ad
Antagnod. Quindi l'aumento che lei ha richiamato le ha rimesse in
linea, anzi se guardiamo il costo chilometrico Gressoney-Saint-Jean
e Brusson sono a 3,44 e 3,19 mentre Champorcher è a 2,49; ma 
se la valutiamo dall'altro punto di vista, si può ritenere il
prezzo elevato perché, essendo una piccola stazione in una località
distinta rispetto alle altre, viene disincentivato il
raggiungimento di questa stazione a favore di stazioni facenti
parte della stessa società che offrono una possibilità di utilizzo
maggiore e un chilometraggio maggiore di piste. Questa è
un'ulteriore riflessione che la parte politica può fare, ma deve
anche rispettare l'autonomia della società che ha gli organi
preposti per fare queste valutazioni e per decidere, a norma di
legge, la politica tariffaria. Al di sopra di tutto noi abbiamo una
norma che permette alle stazioni di scegliere la politica
tariffaria, rimanendo ovviamente nei limiti della normale
concorrenza.
In conclusione, riassumendo la mia risposta rispetto a quanto da
lei richiesto, siamo al corrente, siamo intervenuti, lo faremo con
una normativa
ad hoc
e i contatti con gli amministratori
locali e con gli amministratori della Monterosa sono stati presi
proprio per arrivare a presentare questa norma.
Presidente -
La parola alla consigliera Minelli per la
replica.
Minelli (IC) -
Prendiamo atto che c'è una volontà
dell'Amministrazione regionale di dialogare con gli amministratori
locali e di aprire una discussione con la società Monterosa
Ski.
La prima domanda della mia interrogazione era in realtà una
domanda retorica: siamo a conoscenza del fatto che lei, Assessore ?
insieme al collega Fosson ? si è occupato di questo argomento lo
scorso anno, in particolare con l'interpellanza del 15 marzo 2018
che, nella sostanza, è molto simile all'interrogazione che ho
presentato. Quello che vorrei far notare è che l'articolo 5 del
disegno di legge n. 9 parla proprio della vita tecnica delle
sciovie che è prolungata per un periodo massimo di quattro anni,
previa verifica entro l'inizio della stagione invernale 2018. Da
questo articolo si potrebbe evincere che questa sciovia, e anche lo
skilift, se non ci sarà la volontà della società di eliminarli,
potrebbero avere una durata di questo periodo. Sappiamo però che
questi due impianti sono obsoleti, sono in cattive condizioni,
quindi in realtà questo è un problema: come lei ricordava, la
società ha i suoi organi, ma è una partecipata, quindi la Regione è
membro di questa società, e se non ci sarà la volontà della società
d'intervenire nell'immediato anche su queste strutture, questo
causerà un problema grosso alla comunità di Champorcher, perché
sappiamo che ? con tutti i limiti che possono avere una piccola
comunità e un piccolo comprensorio sciistico ? per la popolazione e
per chi ci lavora, la stazione è sicuramente importante per la
normale attività sia dei maestri di sci che di vari commercianti,
che in questi anni hanno investito per offrire un servizio migliore
ai turisti e agli amanti dello sci alpino.
Io credo che la Regione debba fare un discorso molto preciso con
la Monterosa Ski; lei diceva: "Bisognerà capire se le piccole
località dovranno rientrare in una serie d'interventi di concezione
diversa rispetto a quella del grande comprensorio", sta di fatto
che in questo momento c'è una società che si occupa di tutte le
stazioni a cui la Regione ha destinato investimenti cospicui, e
parlo dei 5 milioni impiegati per l'innevamento ad Ayas, dei 16
milioni per la funivia del Crest; e ci sono sì 2 milioni per
l'innevamento artificiale anche a Champorcher, però sono lavori
previsti su un tempo più lungo. Nell'immediato si chiudono degli
impianti piccoli come questo, e nella località la situazione si fa
drammatica.
Prendo atto comunque del fatto che ci sia la volontà di
dialogare, mi auguro però che ci sia anche una pressione da parte
della Regione sulla società perché tenga in conto le realtà dei
comprensori più piccoli, perché altrimenti continuiamo a
privilegiare chi già sta meglio perché ha infrastrutture
sicuramente diverse.
Mi aspetto, ancora una volta, che nella nostra regione ci sia
davvero un'attenzione particolare per realtà minori, ma non per
questo meno degne di attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK