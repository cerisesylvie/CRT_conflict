Consiglio Regionale della Valle d'Aosta - Oggetto del Consiglio n. 2481 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2481 del 7 febbraio 2007 - Resoconto
OGGETTO N. 2481/XII - Disciplina dell'attribuzione di
incarichi a professionisti per importi inferiori alla soglia
comunitaria. (Interpellanza)
Interpellanza
Vista la delibera della Giunta regionale n. 3287 del 4
novembre 2006, che disciplina l'attribuzione degli incarichi di
importi inferiore alla soglia comunitaria, in cui si identificano
due fasce di incarichi superiore ed inferiore al quinto di tale
soglia, corrispondente ad oggi a poco più di 40.000,00 €;
Constatato che le modalità di affidamento per la fascia
inferiore è esclusivamente basato sul criterio economico;
Evidenziato come questa fascia inferiore di incarichi è
l'unica aperta ai giovani professionisti, impossibilitati, per
mancanza di esperienze, ad aggiudicarsi incarichi nella fascia
superiore e che pertanto il mero parametro economico rischia di
impedire la loro crescita professionale;
Ricordata la sentenza del Consiglio di Stato n. 7089 del 1°
dicembre 2006 che ha respinto l'appello contro una semplificazione
amministrativa che consentiva alla stazione appaltante
l'affidamento a soggetti di loro fiducia, anche alla luce
dell'articolo 17 comma 12 della legge 109 dell'11 febbraio 1994 in
cui il legislatore, per quest'ultima fascia, non prescrive una
formale procedura di aggiudicazione, né criteri di scelta da parte
della stazione appaltante;
Considerato inoltre che in occasione di recenti incarichi si
sono evidenziate differenti incongruenze e difficoltà operative
causate da:
a) mancato affidamento allo stesso soggetto della
progettazione esecutiva e della direzione dei lavori;
b) mancata attuazione del principio della rotazione;
c) utilizzo del ribasso come unico criterio di
aggiudicazione;
d) non chiara evidenza dei criteri di inserimento nelle fasce
degli incarichi;
e) eccessivo numero di domande, con grave ritardo delle
operazioni di affidamento.
Preso atto che a livello nazionale si sta consolidando una
linea politica di liberalizzazione dei servizi, a partire dal
decreto Bersani del luglio 2006;
i sottoscritti Consiglieri regionali
Interpellano
la Giunta regionale per conoscere se intenda:
1) modificare la delibera in oggetto, per quanto riguarda la
fascia più bassa degli incarichi sotto soglia comunitaria, al fine
di consentire l'affidamento fiduciario, con il solo limite della
rotazione e del non cumulo degli incarichi stessi;
2) modificare la normativa regionale in modo da inserire il
criterio della rotazione, fatto salvo il concetto di continuità tra
progettazione esecutiva e direzione lavori;
3) dare attuazione alle modifiche della delibera 3287, sulla
base del criterio dell'affidamento fiduciario, rivedendo l'appalto
dei dieci incarichi per il frazionamento particellare di varie
strade regionali.
F.to: Sandri - Fontana Carmela - Ferraris
Presidente
- La parola al Consigliere Sandri.
Sandri (GV-DS-PSE)
- Spero di essere abbastanza rapido,
vista l'ora e la necessità di uno svolgimento in tempi stretti dei
lavori di questa Assemblea.
Il problema è abbastanza semplice: capire se c'è da parte
dell'Assessore la volontà di dare una sterzata rispetto alla
deliberazione n. 3287, là dove si evidenzia, per quanto riguarda
gli incarichi sotto il quinto della soglia europea, il metodo
dell'affidamento al più alto ribasso, alla massima convenienza
economica: questo innanzitutto perché penalizza i giovani, è la
fascia in cui i giovani possono tentare di partecipare per
acquisire dei lavori, quindi farsi un poco di "curriculum". Se si
mette il massimo ribasso, i giovani sono tagliati fuori perché non
sono competitivi dal punto di vista strettamente economico.
Per questo motivo e tenendo conto di una deliberazione del
Consiglio di Stato, la n. 7089/2006, che consente l'affidamento di
tipo fiduciario, chiediamo se ha intenzione di modificare quella
deliberazione, togliendo il richiamo alla massima economicità e
mettendo l'affidamento fiduciario, solo ponendo eventualmente il
limite della rotazione, cioè non che l'affidamento fiduciario sia
dato sempre alla stessa persona, ma che ci sia una rotazione fra i
vari progettisti. Credo che questo consentirebbe ai nostri giovani
- geometri, agronomi, architetti, ingegneri - di partecipare e di
poter crescere professionalmente. A questo riguardo un dato per
capire questa volontà sarebbe anche l'appalto dei 10 incarichi per
il frazionamento particellare delle varie strade regionali, che per
il meccanismo della massima economicità ha provocato un disastro a
livello di uffici, perché si sono ritrovate centinaia di domande,
hanno perso tanto tempo per mettere in piedi degli appalti di
lavori di competenza molto bassa dal punto di vista qualitativo...
allora... questo è il modo per aiutare i nostri giovani? La
maggioranza delle richieste viene da fuori valle. Credo che si
debba sterzare, che si debba fare una riflessione di ampio respiro
e soprattutto evidenziare la procedura dell'affidamento fiduciario,
che è molto più rapida, che non ha tutte queste controindicazioni e
che consentirebbe ai nostri giovani di poter accedere.
C'è un dato importante, in questa deliberazione c'è un altro
punto che troviamo negativo: quello della non previsione della
continuità fra progettazione esecutiva e direzione lavori, troppo
spesso ci troviamo con dei progettisti direttori lavori differenti
e direttori lavori che scaricano sul progetto le difficoltà
piuttosto che progettisti che scaricano sulla direzione lavori...
lì, una continuità di appalto sarebbe opportuna e sarebbe un metodo
che potrebbe essere messo in deliberazione.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Cerco di rispondere brevemente,
riservandomi però di fare un approfondimento con il collega Sandri,
perché ci sono alcune cose che non sono molto precise... capisco la
sua buona fede, ma mi corre l'obbligo di richiamare il fatto che
quella sentenza del Consiglio di Stato si rifà a un contenzioso che
oggi non ha più senso di esistere, perché si fanno delle leggi che
sono abrogate; quindi il fatto oggetto di sentenza è per un
episodio del 2001.
Altra annotazione: la continuità fra progettazione preliminare e
direzione lavori, anche questo è frutto di una conseguenza
legislativa, in particolare di 2 processi: il primo, è che in un
primo tempo la legge prevedeva che fra i soggetti che dovevano
essere incaricati della direzione lavori avesse titolo
preferenziale il progettista, ma questo è stato poi tolto, per cui
siamo stati costretti, nel caso in cui non fossero state previste
le fasi progettuali e la fase di direzione lavori, di ricorrere ad
un altro bando. Un'altra annotazione che ha portato a questa
vicenda è che, in alcuni casi, veniva dato incarico per fare queste
3 fasi; poi, nel momento in cui si dava la direzione dei lavori, si
usciva dalla soglia, questo ci obbligava a fare un bando di
carattere comunitario. Adesso questo non avviene più, perché si fa
subito il bando per progettazione preliminare, definitiva,
esecutiva e direzione lavori ed anche la sicurezza, sia in fase
progettuale che esecutiva, cosa che prima non si faceva, perché
l'incarico sulla sicurezza veniva dato direttamente dal
coordinatore del ciclo quale responsabile della cosa.
Purtroppo questa deliberazione l'abbiamo confezionata, in parte,
con una forte trattativa con gli Ordini professionali e con
l'Ufficio legale della Regione, ci eravamo già posti anche noi il
problema di individuare la strada migliore per il quinto della
soglia comunitaria. Devo dire che la problematica non è stata così
semplice, intanto la questione della rotazione "tout court" è da
escludere, perché il principio della rotazione presuppone un numero
ristretto di progettisti; con il "decreto Bersani" che ha tolto le
tariffe, questo è diventato un territorio libero sul mercato, di
conseguenza vanno in rete e abbiamo richieste che arrivano da tutte
le parti. Oggi abbiamo 180 domande per partecipare a un bando, se
viene affidato a qualcuno, applicando il principio della rotazione,
questo ha la possibilità di prendersi un incarico chissà quando...
Secondo: per quanto riguarda la questione relativa ai giovani,
qualunque altro meccanismo oltre a quello del ribasso, con la
possibilità del massimo ribasso mediato e diciamo così l'esclusione
delle offerte ritenute non congrue - offerte anomale - è l'unica
possibilità che viene data ai giovani, perché se si va a chiedere
un minimo di "curriculum", il giovane è tagliato fuori...
(interruzione del Consigliere Sandri, fuori
microfono)
... attenzione, perché l'affidamento fiduciario - la ringrazio
di restituirci questa "fiducia" - è stato tolto, peraltro non da
oggi, ma da un po' di tempo fa, tanto che è da 3 anni che facciamo
le istruttorie e cerchiamo di applicare il principio
nell'affidamento del "curriculum" e della rotazione, ma finora
abbiamo potuto circoscrivere l'ambito ai professionisti locali. Non
è più avvenuto così, perché il "decreto Bersani" è arrivato...
tant'è vero che le categorie professionali non hanno gradito la
questione della tariffa. Se avessimo rigorosamente applicato il
"decreto Bersani", avremmo dovuto mettere in bando solo tenendo
conto del massimo ribasso, trovandoci con dei ribassi del
60-70-80%, che sarebbe stato, sì, scandaloso e avrebbe quello, sì,
"tagliato la testa ai giovani", perché ribassi di questo genere non
avrebbero potuto farli, o se li avessero fatti... sarebbero stati
la loro fine! Invece, su una media dell'offerta, vediamo che i
ribassi sono contenuti nell'ordine del 20-25%, diventa però un caso
andare ad azzeccare la media.
Per quanto riguarda la volontà dell'Assessore di rimettere mano
alla deliberazione, le posso assicurare che, su richiesta degli
Ordini professionali, abbiamo già costituito un tavolo di lavoro e
stiamo cercando di vedere come poter rimettere mano a questa fascia
di 1/5 della soglia, ma teniamo conto del "decreto Bersani", dei
vincoli che ci impone la legge che esclude il criterio della
fiduciarietà...
(nuova interruzione del Consigliere Sandri, fuori
microfono)
... lo esclude, lo dico con convinzione, sennò nessuno più che
la Giunta regionale avrebbe interesse e convivenza anche per
questioni di efficienza a fare ricorso alla fiduciarietà, sia pure
con il principio della rotazione, ma non si può fare e non si deve
fare perché diventerebbe troppo rischioso. Ribadisco la volontà di
rivedere... l'accordo con gli Ordini professionali c'è e stiamo già
lavorando in questo senso.
Presidente
- La parola al Consigliere Sandri.
Sandri (GV-DS-PSE)
- Sono abbastanza soddisfatto sulla
parte della continuità, quindi ringrazio l'Assessore, perché per
quanto riguarda la continuità fra progettazione esecutiva e
direzione lavori senza andare alla preliminare, quella può essere
data ad altri, per non superare le soglie, però fra la esecutiva e
la direzione lavori, lì, ci deve essere una compattezza e mi sembra
che sia stia realizzando.
Per quanto riguarda il principio della rotazione, mi spiace
dover dire che lei lo ha interpretato al contrario. Il problema
della rotazione è che se uno prende un appalto, poi per un anno non
ne prende più, e non che ci si trovi con delle gare, come è
successo lo scorso anno, che uno si trovi a vincere uno o più
appalti di fila... sempre la stessa persona! Invece, il principio
di rotazione è che se prendi un appalto superiore a un minimo che
può essere 10 o 20mila euro, per quell'anno tu sei escluso dalla
possibilità di prenderne altri.
Per quanto riguarda l'affidamento fiduciario, credo che non si
sia alcuna normativa al riguardo, poi faremo un confronto fuori
dall'aula su questo aspetto, e credo che la responsabilità
dell'affidamento fiduciario, soprattutto per queste dimensioni -
1/5 della soglia europea, quindi molto basso! - il politico se la
possa prendere serenamente, perché questi meccanismi che sono stati
inventati, alla fine ci facevano fare la figura "di quelli di S.
Damiano", che utilizzavano questa cosa per non far vedere che
avevano tirato la pietra e avevano nascosto la mano dall'altra
parte! È inutile inventarsi dei meccanismi, perché alla fine il
risultato è sempre lo stesso, quello che non è gradito dalla
popolazione, né dai professionisti perché non è quello più
democratico e corretto... allora prendiamoci la responsabilità,
facciamo l'affidamento fiduciario! Credo che questa sia una strada
che si possa percorrere; apprezzo il fatto e devo dire che è
l'ennesima dimostrazione di volontà di confronto dell'Assessore
Cerise, che abbia aperto un tavolo di confronto con gli Ordini
professionali e credo che in quel tavolo qualche soluzione che
possa risolvere questo problema sarà trovata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK