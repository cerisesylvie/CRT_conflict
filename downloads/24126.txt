Consiglio Regionale della Valle d'Aosta - Oggetto del Consiglio n. 3109 del 21 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3109 del 21 novembre 2007 - Resoconto
OGGETTO N. 3109/XII - Interrogazione: "Campagna pubblicitaria
della CVA".
Interrogazione
Premesso che:
- CVA, società partecipata dalla Regione tramite Finaosta, ha
avviato una massiccia campagna pubblicitaria sui differenti mezzi
di comunicazione;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) il costo complessivo della sopracitata campagna
pubblicitaria con dettaglio dei costi per ogni singola testata ed
evidenza se sia effettuata su ambito regionale o nazionale;
2) se CVA nell'ultimo biennio ha effettuato sponsorizzazioni
ed in caso affermativo nei confronti di quali soggetti e per quali
importi;
3) qual è l'obiettivo della summenzionata campagna
pubblicitaria.
F.to: Frassy - Tibaldi - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Mi viene chiesto:
"il costo
complessivo della campagna pubblicitaria di CVA con dettaglio dei
costi per ogni singola testata ed evidenza se sia effettuata su
ambito regionale o nazionale"
, qui risponderò con l'ausilio di
2 tabelle, un primo importo su testate di stampa nazionali 196.397
euro: "Il Sole 24Ore" 96.000, "Radio 24" 31.237, "Affari e Finanza"
("Repubblica") 31.500, "L'Espresso" 25.500, "La Scienza", "Mente e
cervello" da 1.280 l'uno, "Panorama Economy" 3.600, "La rivista
dell'Arma" 6.000 euro, poi c'è una pubblicazione omaggio. Sulla
stampa regionale c'è un totale di 35.740 - poi posso rilasciare al
Consigliere copia della tabella -: vi è la "Gazzetta Matin" 3.600,
"La Vallée" 7.800, "La Stampa" edizione locale 9.750, "Il Corsivo"
1.600, "Il Corriere della Valle" 2.000, "Le Messager" 990, "Rivista
4000" 2.000 euro, "Video Look Channel" 8.000 euro.
La seconda domanda:
"se CVA nell'ultimo biennio ha effettuato
sponsorizzazioni ed in caso affermativo nei confronti di quali
soggetti e per quali importi"
, "CVA" nell'ultimo biennio ha
effettuato sponsorizzazioni ad eventi tenutisi in Comuni dove sono
presenti le infrastrutture di "CVA", avevamo già avuto modo di dare
una risposta nel mese di settembre. Rispetto a questi dati abbiamo
sponsorizzato eventi culturali e sportivi in Comuni dove sono
presenti le strutture, nel 2005 41.000 euro, nel 2006 42.000 euro,
nel 2007 per ora 33.000 euro, 14 Comuni nel 2005, 18 nel 2006, 16
nel 2007; manifestazioni occasionali organizzate presso le centrali
idroelettriche o in Comuni dove sono presenti infrastrutture di
"CVA" organizzate direttamente dalla società in collaborazione con
uffici regionali, uffici mostre... 102.000 euro nel 2005, 94.000
euro nel 2006, 12.000 euro nel 2007. Le spese di "marketing" legate
all'immagine commerciale della società: 1.000 euro nel 2005 e
50.000 nel 2006, 68.000 nel 2007.
Terza domanda:
"qual è l'obiettivo della summenzionata
campagna pubblicitaria"
, mi pare ovvio ma, a seguito della
liberalizzazione del mercato elettrico domestico dal 1° luglio
2007, ha inteso promuovere una campagna informativa presso l'utenza
domestica regionale, dopo aver consultato le associazioni dei
consumatori, dei sindaci, al fine di meglio specificare la nuova
proposta tariffaria. Credo che la "CVA" non sia l'unica, in questi
giorni qualsiasi quotidiano ospita pubblicità e comunicazioni in
tal senso e mi sembra sia un'attività perfettamente coerente con
l'oggetto sociale ed economicamente proporzionata dal punto di
vista dei valori.
Si dà atto che dalle ore 16,31 presiede il Vicepresidente
Tibaldi.
Presidente
- La parola al Consigliere Frassy.
Frassy (CdL)
- Alcune brevi considerazioni a margine
della sua risposta, Assessore, con riserva poi di leggere i dati
che lei velocemente ha riepilogato. Abbiamo posto questa
interrogazione, non perché non condividessimo l'opportunità di fare
opera di comunicazione e di acquisizione di clienti, ma perché
siamo rimasti perplessi, pur non avendo la presunzione di volerci
sostituire a chi per mestiere fa opera di "marketing" dal taglio di
tale comunicazione. Mentre tutte le altre campagne pubblicitarie
della concorrenza: contengono alla fine l'invito ad aderire al
gestore stesso, e promuovono le politiche tariffarie del gestore
che si pubblicizza, nel caso di "CVA", invece, siano
autocelebrativi. Infatti, nulla si dice rispetto alle opzioni
tariffarie; si afferma solo che l'energia pulita è un'ottima
scelta; e fin qui siamo tutti d'accordo, per cui non vedo il
bisogno di fare una campagna pubblicitaria marchiata "CVA" per dire
che l'energia pulita è un'ottima scelta! Abbiamo anche avuto
un'ulteriore perplessità nel constatare che metà di questa campagna
pubblicitaria faceva pubblicità indiretta ai soggetti ivi elencati.
Costoro dovrebbero essere frutto di una selezione - fatta con
criteri che peraltro sfuggono - degli utenti di "CVA". Ci è
sembrato che questa campagna autocelebrativa di "CVA" fosse atipica
rispetto alle campagne pubblicitarie fatte dalla concorrenza.
Normalmente quando si fa pubblicità si vuole promuovere un prodotto
acquisendo a quel prodotto una nuova e maggiore utenza. Nel caso di
"CVA" invece abbiamo la sensazione che si faccia la pubblicità di
"CVA" e di chi la presiede. Ossia autocelebrazione fine a se stessa
per dire: "siamo veramente bravi perché abbiamo fatto delle belle
cose, guardate come sono bravo". A questo punto non posso non fare
il paragone con quella che risultò poi una scelta infausta, della
sfida a Cortina fatta dall'allora Assessore.
"Mutatis mutandis", cambiando scenari e anche protagonisti,
questa pubblicità autocelebrativa, Assessore, checché lei ne dica,
non ci sembra sia mirata ad incrementare il "core business" di
"CVA", ma ci sembra finalizzata ad altri obiettivi ... devo dire
che i dati ci danno ragione e bene abbiamo fatto nella legge
regionale n. 20/2007, a prevedere una severa ineleggibilità per chi
sta nei consigli di amministrazione di aziende partecipate; se si
vuole far politica, lo si deve fare a viso scoperto! Abbiamo
assistito recentemente ad una conferenza stampa che ha del
sorprendente: si pensava di rilanciare il turismo di questa Regione
attraverso la navigazione in battello della diga di Beauregard. Se
queste forme di comunicazione sono fatte per rilanciare il turismo
della Regione, "siamo alla frutta"! Ma forse sono fatte
appositamente per dare evidenza mediatica a qualcuno. Chi ha
responsabilità di governo delle società partecipate deve avere la
consapevolezza che tali società non possono essere utilizzate come
veicolo di promozione della propria immagine personale con il
secondo fine di affermare una propria presenza a fini di promozione
politica. Chi governa "CVA" deve governare "CVA" e non può pensare
ad autopromuovere attraverso il pretesto di "CVA" la propria
immagine nella prospettiva delle elezioni di primava. Questo
pensavo che fosse opportuno che venisse evidenziato e, per certi
versi, denunciato.
Si dà atto che dalle ore 16,38 riassume la presidenza il
Vicepresidente Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK