Consiglio Regionale della Valle d'Aosta - Oggetto del Consiglio n. 3426 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3426 del 20 marzo 2024 - Resoconto
OGGETTO N. 3426/XVI - Interpellanza: "Richiesta aggiornamenti
in merito alla politica tariffaria di CVA".
Bertin (Presidente) -
Riprendiamo i lavori, siamo al
punto n. 21 dell'ordine del giorno. Per illustrare l'interpellanza,
ha chiesto la parola la consigliera Minelli, ne ha facoltà.
Minelli (PCP) -
Con le bollette inviate da CVA all'inizio
del 2024 si è riscontrato un aumento del costo della materia
energia di circa il 40% rispetto al PE di ARERA. È un dato che
avevamo previsto, ma non per questo è meno degno di nota e ancora
non tutti gli utenti se ne sono accorti, anche perché
improvvisamente per qualcuno le bollette che arrivavano
bimestralmente sono diventate mensili, non so se sarà per tutti
così, non ho capito bene la ragione, però il confronto non è
immediato. Quello delle politiche tariffarie di CVA e delle
interlocuzioni della Regione con la società sulla questione tariffe
è un tema che, come gruppo PCP, abbiamo affrontato più volte; in
ultimo, a novembre dello scorso anno, avevamo posto il problema
della nuova politica tariffaria annunciata da CVA per il 2024 e per
i sei anni successivi.
Come è noto, per quanto riguarda la voce "Materia energia della
bolletta", CVA ha deciso di eliminare per tutte le sue utenze
domestiche valdostane lo sconto del 40% sul prezzo della materia
energia, come definito ogni tre mesi da ARERA, oppure, se è più
conveniente, sul prezzo del PUMS, per applicare una sua tariffa
sulla base di criteri che non erano allora, l'autunno scorso,
chiari e nemmeno a me tanto adesso, con l'annuncio nell'autunno
2023 che tale tariffa sarebbe appunto rimasta immutata per sette
anni. Già quattro mesi fa, come gruppo, avevamo evidenziato che il
nuovo sistema avrebbe comportato per le utenze domestiche un
sensibile aggravio dei costi in bolletta a partire da gennaio 2024,
calcolato rispetto ai costi che c'erano nel 2023. Alle nostre
domande, in occasione di quella discussione del 22 novembre, era
un'interrogazione, il Presidente della Regione, oltre a evidenziare
che non c'erano state interlocuzioni con CVA per la politica
tariffaria, aveva detto testualmente: "Ad oggi non è possibile
affermare con assoluta certezza se le bollette del primo bimestre
2024 dei clienti valdostani saranno più o meno care di quelle
dell'ultimo bimestre del 2023 in quanto l'attuale offerta applicata
ai clienti valdostani fino al 31 dicembre 2023, denominata "CVA
sconto 40", prevede l'applicazione di un corrispettivo per la
materia energia variabile, il cui valore, per il primo bimestre
2024, non è stato ancora a oggi definito". Avevamo chiesto in
quell'occasione se erano state eseguite anche delle simulazioni,
cosa che noi avevamo provato a fare, rendendoci conto che i costi
in bolletta sarebbero effettivamente lievitati e anche altri
colleghi avevano cercato di approfondire la questione.
Ora conosciamo il prezzo energia stabilito da ARERA per il primo
trimestre 2024, che è di circa 12 centesimi al kilowatt/ora
consumato. Se fossimo rimasti al vecchio sistema tariffario, a tale
prezzo si sarebbe applicato lo sconto del 40% al kilowatt/ora,
quindi il costo si sarebbe abbassato a 7,2 centesimi, invece ora le
utenze CVA pagano 0,1193, che equivale praticamente a 12 centesimi
e quindi c'è, rispetto a quanto si pagherebbe con lo sconto, un
aggravio calcolato appunto sul prezzo energia, del 40%, con una
differenza di 5 centesimi in più al kilowatt/ora sulla materia
energia ed è esattamente quello che avevamo affermato lo scorso
autunno. Avevamo anche preso atto con sorpresa che le associazioni
dei consumatori non avevano rilevato che questo nuovo sistema
tariffario deciso dalla società nel silenzio della Giunta regionale
era penalizzante per gli utenti; ora abbiamo constatato che a fine
febbraio l'Associazione Valdostana dei Consumatori (AVCU), in
accordo con il SAVT, credo dopo aver visionato le prime bollette
dell'anno, ha reso pubblica una nota in cui, sia pure tardivamente,
esprime il proprio disappunto per aver constatato che questa nuova
tariffa è penalizzante. Poi pochi giorni fa, giovedì scorso mi
pare, anche Adiconsum, ADOC e Federconsumatori sono intervenuti con
un comunicato che definisce "l'offerta di CVA - cito - a fronte di
un mercato che vede diminuire il costo dell'energia è molto
misera". Oggi quindi tutte le maggiori associazioni di consumatori
si sono espresse sull'offerta definendola non conveniente.
Come era peraltro possibile stimare fin dall'autunno del 2023,
c'è sicuramente un aggravio per quanto riguarda il costo della
materia energia in bolletta. Si tratta di un problema che riguarda
oltre 60 mila utenze, praticamente la quasi totalità dei Valdostani
che hanno scelto, io direi naturalmente, come loro fornitore la
Compagnia Valdostana delle Acque, cioè la compagnia che è al 100%
regionale e controllata tramite Finaosta. Come abbiamo sottolineato
più volte, noi riteniamo che la Regione abbia il diritto-dovere di
interloquire con la compagnia su quanto riguarda le politiche
tariffarie applicate ai cittadini valdostani, secondo noi, poi non
solo su questo, ma qui ci concentriamo su quest'aspetto.
Chiediamo quindi al Presidente della Regione "se ha incontrato
la Presidente di AVCU e il Segretario del SAVT - e adesso
aggiungerei anche le altre associazioni di consumatori di CGIL, UIL
e CISL - per esaminare il problema che gli stessi hanno evidenziato
sulla politica tariffaria di CVA; se, alla luce delle bollette del
gennaio 2024, la Regione ha provveduto a fare un confronto con
quelle degli ultimi mesi del 2023 e se l'aggravio dei costi della
materia energia applicato in bolletta è stato verificato; che cosa
intende fare la Regione affinché CVA ottemperi ai principi della
legge regionale che l'ha istituita e che richiedeva un'attenzione
particolare per le famiglie e le imprese valdostane" e infine "se
ci sono ipotesi di revisione delle politiche tariffarie decise a
fine 2023 da CVA". Su questa domanda qualche cosa il Presidente
l'ha già anticipata in risposta al
question time
del collega
Marquis di oggi ma aspettiamo di capire se ci sono maggiori
dettagli.
Presidente -
Risponde il Presidente della Regione.
Testolin (UV) -
A quanto ci risulta, l'Associazione
valdostana dei consumatori ha chiesto un incontro con i vertici di
CVA e non con la Presidenza della Regione. Credo che l'incontro non
ci sia ancora stato, ma sono certo che, quando l'incontro avverrà,
ne verrà data sicuramente notizia.
Per quanto riguarda il confronto tra le bollette, CVA evidenzia
come, per quanto riguarda il costo dell'energia, il costo della
commercializzazione di competenza della società del gruppo, il
costo mensile stimato per l'utenza media domestica a dicembre
scorso con l'offerta 40% era di euro 22,44, a gennaio 2024, con la
nuova offerta CVA7, il costo stimato è di 22,80. Il maggior costo
stimato è quindi nell'ordine di 0,36 centesimi, ma soprattutto CVA
fa presente che la comparazione fatta su un solo mese risulta poco
significativa, soprattutto a fronte di un'offerta a prezzo fisso
finalizzata alla stabilizzazione dei prezzi in un contesto
particolarmente volatile, quindi con una forte valenza protettiva
per i clienti valdostani, con impegno univoco da parte della
società al mantenimento dell'offerta e con possibilità di recedere
dal contratto da parte dei clienti in qualsiasi momento. CVA
ricorda poi ancora una volta come le dinamiche dei prezzi non
possano essere gestite a livello locale dalle singole aziende e che
CVA è un'azienda che opera sul mercato ed è sottoposta a regole
civilistiche, pertanto deve rispettare e attenersi alla normativa
in materia di concorrenza. Si pensi, ad esempio, alle politiche di
prezzo che devono essere tali da non impedire o limitare
l'ingresso, le cosiddette "barriere di ingresso", sul mercato agli
altri operatori. Quello che possono fare le società del gruppo CVA
è porre massima attenzione per il territorio, che è da sempre il
caposaldo delle sue strategie economiche di sviluppo ed è
consapevole di essere un patrimonio e una risorsa per la Regione,
garantendo proventi che possano permettere a quest'ultima,
nell'ambito dell'autonomia che la contraddistingue e del rispetto
del principio di legalità, politiche per aiutare imprese e famiglie
in difficoltà.
Per quanto riguarda gli altri quesiti, CVA evidenzia che
nell'anno 2022 ha distribuito alla comunità valdostana oltre 261
milioni di euro tra imposte, dividendi, costo del personale, canone
di derivazione e fornitori locali.
Altro punto importante è l'indispensabile mantenimento
dell'autonomia e della terzietà della società nei rapporti con il
socio diretto o indiretto, poiché tale condizione è il requisito
imprescindibile per la legittima partecipazione alle eventuali
procedure a evidenza pubblica per l'affidamento delle concessioni
di grande derivazione idroelettrica che vedranno la Regione
Autonoma Valle d'Aosta assumere il ruolo di ente concedente.
Comunque le fisiologiche e trasparenti interlocuzioni tra CVA socio
diretto e socio indiretto, tipiche di un rapporto tra azionista e
management
, sono costanti, tali sono state in passato e con
la massima disponibilità e, nel doveroso rispetto istituzionale di
quanto sopra detto, lo saranno anche in futuro. Infine CVA Energie
monitora costantemente il mercato della Commodity Energia e tutte
le offerte sul mercato domestico provenienti da altri concorrenti.
Ad oggi, come riscontrabile dal portale ARERA, non esistono offerte
a prezzo fisso di durata comparabile, mentre le uniche due offerte
a prezzo variabile della spesa annua di poco inferiore a CVA7 lo
sono solo per effetto di sconti di ingresso
una tantum
non
ripetibili e con durata di adesione molto limitata.
Fatte queste precisazioni, CVA Energie comunica, come abbiamo
già esplicitato questa mattina nella risposta al collega Marquis,
di avere comunque allo studio una proposta commerciale su base
variabile, con il contenimento massimo possibile dei costi di
commercializzazione, di modo che possa costituire un'alternativa
all'offerta a prezzo fisso, legata alla libera scelta di ogni
utente valdostano, in coerenza con le norme della concorrenza sul
mercato, che sarà resa disponibile, come già detto, entro il mese
dell'aprile prossimo.
Presidente -
Per la replica, la parola alla consigliera
Minelli.
Minelli (PCP) -
Io voglio anzitutto ribadire che la legge
regionale 20/2000, che ha deciso l'acquisizione delle centrali Enel
in Valle d'Aosta e definito le finalità di CVA, indicava
chiaramente un'attenzione al territorio, alle famiglie e alle
imprese della Valle d'Aosta e significa un'attenzione diretta, e
questo concetto non può essere dimenticato. Io non credo che la
Regione possa ignorare la finalità di una legge come quella e credo
anche che CVA non possa decidere unilateralmente senza
interlocuzione con la Regione. Lei, Presidente, non credo che possa
limitarsi a leggere le risposte di CVA soprattutto su una questione
come quella delle tariffe... Qui passiamo delle carte, si legge
quello che c'è scritto!
Io ho fatto delle domande precise e ho chiesto non che cosa dice
CVA ma "se, alla luce delle bollette di gennaio 2024, la Regione ha
provveduto a fare un confronto; che cosa intende fare la Regione
affinché CVA ottemperi ai principi della legge...", eccetera. Le
sue risposte sono quelle che abbiamo già sentito tante altre volte.
Da quanto lei poi dice oggi - e mi riferisco in modo particolare
alla risposta all'ultima domanda -, cosa che del resto avevamo
intuito e letto su un'intervista del direttore De Girolamo a
"Gazzetta Matin", "Ora si pensa di rivedere la cosa". Mi lasci dire
che è un modo di procedere sconcertante. Si è appena definito un
sistema nuovo questo autunno, si sono avvisati 60 mila utenti dei
cambiamenti tariffari, si è celebrata la bontà del nuovo sistema
affermando che sarebbe rimasto fisso per sette anni e adesso ci si
rende forse conto di aver imboccato una strada che non è proprio
quella giusta e si prova a fare una proposta alternativa. La cosa,
secondo me, denota innanzitutto improvvisazione e anche poca
responsabilità, ma poi soprattutto, di fronte a questo, la Regione
non dice nulla, ci comunica la questione e non ci convince
assolutamente la proposta di avere due sistemi tariffari: quello
con la modifica unilaterale fatta per quest'anno e un altro che
sarà definito ad aprile, è un modo per far tribolare gli utenti,
dovranno mettersi lì, fare dei calcoli, eccetera.
La soluzione, a nostro avviso, è una soluzione semplice: bisogna
tornare allo sconto sul prezzo energia fissato da ARERA, un prezzo
che poi rimane per la fascia di quegli utenti del mercato tutelato
che fa parte delle categorie più vulnerabili, e sul prezzo ARERA si
faccia uno sconto che sia il più possibile congruo. Era il 40%? Noi
proponiamo di mantenerlo, anzi - perché no? -, di arrivare anche al
50 ed era una proposta che avevo già fatto nel momento in cui
eravamo nel massimo della crisi energetica e come hanno chiesto la
settimana scorsa le associazioni dei consumatori, ovviamente solo
per la materia energia su cui si può intervenire. Avrebbe anche un
vantaggio questo sconto, che sarebbe di essere concorrenziale
rispetto a quella fascia di utenti che era in Enerbaltea nel
mercato tutelato e ora deve scegliere una società; se gli utenti
non scelgono, passeranno a Enel perché quello è il gestore che è
stato individuato per la nostra zona territoriale. Applicando il
prezzo ARERA scontato del 50%, si offrirebbe un servizio agli
utenti valdostani vantaggioso e si acquisirebbero nuovi clienti,
non sarà un prezzo fisso ma sicuramente il 50% sul prezzo di ARERA
scontato sarebbe una buona garanzia per gli utenti, oppure se vuole
mantenere il prezzo fisso, CVA lo faccia ma riducendo il costo
della materia energia dagli attuali 12 centesimi a 6 centesimi.
Sono due strade entrambe vantaggiose che incontrerebbero il favore
anche dei cittadini, delle associazioni dei consumatori, ma noi non
riteniamo che sia corretto affiancare alla proposta attuale una a
prezzo variabile con lo sconto, significherebbe mettere nelle
ambasce 60 mila utenti, costringerli a fare dei calcoli, delle
ipotesi, creare una situazione di perenne incertezza.
Un'ultima considerazione riguarda le ricadute finanziarie delle
scelte che si fanno, noi sappiamo che CVA ogni anno ha un utile
netto superiore ai 150 milioni di euro, in alcuni casi anche i 100
milioni. La politica tariffaria che noi proponiamo comporta certo
una riduzione di quell'utile, certamente, ma di un'entità minima,
il costo di quello che proponiamo avrebbe un corrispondente di
circa 6 milioni all'anno, quindi di che cosa parliamo a fronte di
utili netti di 50 e anche 100 milioni? Perché si fanno tutte queste
storie? Perché non si decide, si discute e si prova a fare
subito?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK