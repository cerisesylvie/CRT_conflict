Consiglio Regionale della Valle d'Aosta - Oggetto del Consiglio n. 2456 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2456 del 11 maggio 2023 - Resoconto
OGGETTO N. 2456/XVI - Interpellanza: "Recepimento delle
modifiche richieste dal Tribunale di Torino relative al 'bando
mutui'".
Bertin (Presidente) -
Punto n. 37. Per l'illustrazione,
Consigliera Minelli.
Minelli (PCP) -
Anche quest'iniziativa si concentra sulla
questione del "bando mutui" per cui recentemente il Tribunale di
Torino ha accertato il carattere discriminatorio per quanto
riguarda il requisito della residenza quinquennale per accedere ai
mutui per acquisto, costruzione e recupero della prima casa.
Il Tribunale ha ordinato alla Regione di modificare la delibera
531 del 9 maggio, evidenziando le correzioni che dovranno essere
apportate alla stessa, in particolare l'ordinanza chiede di
scrivere che è consentito ai cittadini e agli stranieri di
presentare la domanda per accedere al mutuo agevolato prima casa
senza che sia necessaria la sussistenza del requisito di residenza
protratta quinquennale, che andrà dunque eliminato, fissando un
nuovo termine per la presentazione delle nuove domande.
Tali modifiche andranno effettuate entro sessanta giorni dalla
notifica dell'ordinanza stessa e la Regione dovrà pagare 100 euro
al giorno all'associazione ASGI, Associazione per gli studi
giuridici sull'immigrazione, autrice del ricorso, per ogni giorno
di ritardo che ci potrebbe essere negli adempimenti richiesti.
È stata poi anche sollevata di fronte alla Corte costituzionale,
ne abbiamo parlato prima, la questione di legittimità del requisito
previsto dall'articolo 80 della legge del 2013, della cittadinanza
italiana o dell'Unione Europea e della residenza in Valle d'Aosta
da almeno otto anni per la concessione dei mutui agevolati per il
recupero dei fabbricati siti nei centri e nei nuclei abitati.
La Valle d'Aosta ha evidentemente un problema con i bandi che
riguardano la casa: già due anni fa, a giugno, il Tribunale di
Torino aveva giudicato discriminatoria nei confronti dei cittadini
stranieri la condotta della Giunta regionale nella creazione del
"bando affitti" per l'anno 2018 e aveva condannato la Regione, e
dire che i tentativi di spingere a un ravvedimento, a una scelta,
chiamiamola riparatrice, non erano mancati. A gennaio 2019,
attraverso una specifica mozione, che era stata respinta, era stato
chiesto alla nuova Giunta, nata da uno dei tanti ribaltoni, quello
che aveva mandato la Lega all'opposizione, di modificare il bando
leghista sulle locazioni, questo perché c'erano dei forti dubbi
sulla legittimità del provvedimento e si riteneva che la decisione
di mantenerlo
tel quel
avrebbe prodotto dei ricorsi e delle
richieste di risarcimento danni, cosa che poi è puntualmente
avvenuta.
Io ricordo molto bene quel lungo dibattito e le dichiarazioni
che molti avevano fatto con sicumera, affermando che non ci sarebbe
stata alcuna condanna e che tutto fosse assolutamente giusto e
corretto, ma sappiamo che non è assolutamente andata così.
Sull'argomento poi eravamo tornate come gruppo di PCP il 2
dicembre del 2021 con un'interpellanza per chiedere notizie sulla
riapertura di quel "bando affitti" dopo la condanna del Tribunale.
In quell'occasione nella mia replica all'assessore Barmasse, avevo
auspicato che in futuro, su un tema così delicato, si sarebbe stati
più attenti, un auspicio e un suggerimento che evidentemente sono
stati del tutto ignorati, infatti si è proseguito sulla strada
anche per il "bando muti" ed è arrivata la seconda ordinanza.
Il 24 aprile abbiamo poi letto sui giornali che la Regione
starebbe valutando un ricorso in Corte d'appello avverso la
sentenza del Tribunale di Torino relativa alla delibera 531/22.
Oggi il Presidente ha sostanzialmente detto che si stanno facendo
delle valutazioni, se ho capito bene.
Con queste premesse interroghiamo il Governo quindi per sapere
inizialmente perché nella formulazione della delibera del maggio 22
non si è tenuto conto della precedente ordinanza del Tribunale sul
carattere discriminatorio del "bando affitti" che in qualche modo è
simile al "bando mutui"; quando e in che modo la Regione prevede di
recepire le modifiche richieste dal Tribunale di Torino, o se si
intenda ricorrere; a quanto è ammontata anche, questo è un dato che
ci mancava, in via definitiva la condanna accessoria comminata alla
Regione dal Tribunale di Torino con l'ordinanza sul "bando affitti"
del 2018 corrisposta all'ASGI.
Queste sono le domande.
Presidente -
Risponde il Presidente della Regione, ne ha
facoltà.
Testolin (UV) -
Evidentemente il discorso è in linea con
la risposta di prima, qua ci sono due domande ulteriori.
Per la prima domanda, "Perché nella formulazione del DGR 531 del
9 maggio 2022 non si è tenuto conto della precedente ordinanza del
Tribunale sul carattere discriminatorio del "bando affitti": il
requisito della residenza protratta quinquennale è stato previsto
in continuità con i bandi precedenti, nei quali l'anzianità di
residenza è sempre stata richiesta ai fini del beneficio, in
analogia a numerose altre iniziative regionali, anche ricordando
che la finalità della legge regionale 3/2013 è il sostegno
all'industria edilizia e il recupero di centri e nuclei abitati
d'interesse storico e ambientale e non già alle finalità di tipo
sociale.
La seconda domanda: "Quando e in che modo la Regione prevede di
recepire le modifiche richieste dal Tribunale di Torino e se si
intenda invece ricorrere in Corte d'appello", la risposta è
esattamente quella data prima al collega Manfrin, cioè l'ordinanza
del Tribunale di Torino è stata pronunciata il 17 aprile 2023 e i
primi effetti della decisione avverranno entro sessanta giorni,
ovvero entro il 16 di giugno prossimo. Il Governo regionale, di
concerto con l'Avvocatura ed altre strutture competenti
dell'Amministrazione, sta quindi procedendo a una valutazione
complessiva dell'ordinanza in questione che ha accolto parzialmente
le istanze dei ricorrenti, sottoponendo anche al vaglio della Corte
costituzionale l'articolo 80 della legge regionale 3/2013.
Per la terza domanda, "A quanto ammonta in via definitiva la
condanna accessoria comminata alla Regione dal Tribunale di Torino
con l'ordinanza sul "bando affitti" del 2018 corrisposta all'ASGI",
la condanna accessoria comminata alla Regione dal Tribunale di
Torino ammonta a euro 8.800.
Presidente -
Per la replica consigliera Minelli.
Minelli (PCP) -
Lei ci dice in sostanza: abbiamo operato
come abbiamo fatto nelle situazioni precedenti.
Abbiamo visto che adesso c'è anche un ricorso di fronte alla
Corte proprio per i requisiti di quella legge 13, di quanto recita
l'articolo 80.
Io credo che però, di fronte a una situazione che già si era
verificata con la questione del "bando affitti" del 2018, una
maggiore attenzione nel momento in cui si è deciso di proseguire
nella stessa identica maniera in cui si era sempre fatto forse
sarebbe stata opportuna. Mi sembra che qui ci sia una scarsa
attenzione agli atti che arrivano dai Tribunali, e quindi anche una
certa superficialità.
Per quello che riguarda la seconda domanda, questa valutazione
che voi state facendo relativamente alla possibilità di ricorrere o
meno, mi auguro che sia fatta con grande attenzione e che gli
approfondimenti tengano conto del fatto che siamo già incorsi in
una precedente sentenza, altrimenti potrebbe verificarsi un
atteggiamento di pervicacia in questo senso che non avrebbe proprio
senso, tanto più che lei ci ha detto che la somma che è stata
corrisposta all'ASGI è stata di 8.800 euro, questa cifra va ad
aggiungersi a quello che era già stato versato dalla Regione in
ottemperanza all'ordinanza del Tribunale relativamente a quel
"bando affitti".
Quindi la cifra complessiva di quello che la Regione ha dovuto
sborsare per non aver tenuto in conto quanto era già stato
suggerito e richiesto sia subito, nel 2018, sia poi, nel 2019,
quando non si è voluto prendere in considerazione neanche la
mozione che chiedeva di riaprire il bando e di fare un passo
indietro; credo che se dovessimo continuare così, allora veramente
c'è un perseverare che rasenta direi proprio anche, in qualche
modo, l'arroganza.
Presidente -
Con quest'interpellanza si concludono i
lavori del Consiglio di questa mattina. I lavori riprenderanno alle
ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK