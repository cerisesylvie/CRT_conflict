Consiglio Regionale della Valle d'Aosta - Oggetto del Consiglio n. 2190 del 8 giugno 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2190 del 8 giugno 2016 - Resoconto
OGGETTO N. 2190/XIV - Approvazione del programma pluriennale
per l'innovazione e lo sviluppo dell'industria e dell'artigianato
2016/18, ai sensi dell'articolo 2 della legge regionale n.
6/2003.
Rosset (Presidente) -
Punto 31.01all'ordine del giorno,
ha chiesto la parola l'Assessore Donzel, ne ha facoltà.
Donzel (PD-SIN.VDA) -
Non intendo certo ripresentare in
quest'aula punto per punto il voluminoso programma che avete
davanti, perché devo assolutamente ringraziare da questo punto di
vista il Presidente della IV Commissione, presidente Isabellon, che
ha permesso a questo atto un corso molto importante all'interno
della Commissione; quindi intendo ringraziare tutti i commissari
della IV Commissione e anche i consiglieri che, pur non facendo
parte della Commissione, hanno inteso valorizzare con la loro
presenza il dibattito in Commissione su questo atto. Ringraziamento
sentito, perché il metodo con cui siamo arrivati a questo documento
è stato, se vogliamo, un po' particolare, nel senso che, prima
ancora della sua vera e propria approvazione in Giunta, è stato
presentato in anticipo in Commissione e poi vi è ritornato
successivamente a un parere del CELVA; quindi ha avuto due passaggi
anche all'interno del Comitato permanente degli enti locali e ha
ricevuto un'attenzione molto particolare.
Il documento viene da un percorso importante di confronto con le
parti sociali, anche qui devo dire che c'è stato un atteggiamento
molto costruttivo di tutte le organizzazioni sindacali nonché la
collaborazione fattiva, veramente molto produttiva, di soggetti
come Confindustria, Confartigianato, CNA, le associazioni di
categoria.
Credo che da questo punto di vista per me, che ero alle prime
armi come Assessore, riscontrare una disponibilità, una
collaborazione così importante dalle parti sociali è stato
sicuramente un elemento molto favorevole affinché alcune idee
potessero camminare e realizzarsi all'interno di questo
programma.
Il documento ha una grande importanza, perché dal 2012 noi non
avevamo un vero e proprio programma per l'innovazione e lo sviluppo
dell'industria e dell'artigianato. Avevo già spiegato che la
ragione per cui si era rallentata l'approvazione di un nuovo piano
era strettamente connessa all'approvazione del POR regionale
2014/20 e quindi a quella che diventava una delle fonti principali
di finanziamento del piano stesso: i fondi europei.
Il piano ha quindi alle sue spalle il fatto che si sia
sviluppata prima quella che chiamiamo la S3 (
Smart
Specialisation Strategy
), un inquadramento di indirizzo che ci
colloca all'interno di una strategia globale, nazionale, europea;
quindi in qualche modo si sono tracciate le direttive, poi c'è
stata l'approvazione del programma di finanziamenti europei e
successivamente si è cercato di collocare questo programma
all'interno di quel percorso.
Devo riconoscere di avere a disposizione dirigenti molto
competenti e preparati, a partire dalla coordinatrice, e, in
particolare, il dirigente Bonetto che ha redatto materialmente il
piano, ma tutti i dirigenti hanno collaborato e vi anticipo una
delle novità del piano: anche il Dipartimento politiche del lavoro
è stato coinvolto nella redazione di questo piano, e spiegherò il
perché.
Che senso ha un piano così e che cosa deve affrontare? Non
ripercorro tutte le cifre e i dati che i Commissari conoscono,
hanno letto e hanno avuto modo di discutere, però tengo a precisare
un concetto che sto cercando di rappresentare in molte situazioni:
noi dobbiamo affrontare una doppia crisi in Valle d'Aosta.
Una è la crisi iniziata negli Stati Uniti nel 2007, che sta
arrivando al compimento del decimo anno di età. Una crisi
perdurante, strisciante con delle ricadute importanti come questa,
nella storia del capitalismo occidentale non c'era stata. Siamo di
fronte a un fenomeno assolutamente nuovo e posso assicurarvi che i
più esperti di me, i grandi docenti delle università che studiano
questo fenomeno, in economia e finanza in particolare, non ci hanno
azzeccato in questi anni. Hanno fatto previsioni che in molti casi
si sono rivelate inesatte e quindi è un fenomeno difficile quello
col quale ci confrontiamo.
Arrivano segnali di ripresa, però sono ancora timidi, vanno
rafforzati da riforme strutturali dei sistemi che investono tutti i
settori. In qualche modo, in Valle d'Aosta questa crisi ha avuto
quello che io chiamo "l'effetto della doppia crisi": il fatto che a
partire dal 2010 tutti i Governi nazionali siano intervenuti
pesantemente sul bilancio regionale, con dei tagli davvero molto
forti rispetto alle indicazioni dell'Unione europea di risanare i
bilanci nazionali. Devo dire che non sono stati teneri con la Valle
d'Aosta, questo ha ingenerato un fenomeno sul nostro territorio
che, se non capito e non compreso, non ci permette di capire quali
siano gli strumenti per uscirne.
Esisteva un'economia importante strettamente legata all'attività
dell'Amministrazione regionale, in particolare nel settore
dell'edilizia che è stato quello più colpito, perché innanzitutto
lì c'è stata un'incidenza pesante dei tagli del bilancio regionale,
che ha portato indubbiamente alla chiusura di tante aziende.
Ma tutto un sistema economico che ruotava e aveva come
principale committente l'Amministrazione regionale, è entrato in
drammatica crisi nel settore commerciale, artigianale, in modo
particolare nel mondo dei professionisti. Ieri il collega Marquis
riprendeva correttamente in un passaggio che c'è anche tutto un
mondo di professionisti che è in difficoltà, ma è strettamente
legato a questa doppia crisi che stiamo affrontando.
Il settore industriale, che magari aveva perso il suo ruolo
strategico negli anni, è tornato sotto i fari dell'attenzione.
Quindi si è detto: perché non fare quello che in qualche modo
Bolzano per esempio ha sempre fatto? Cioè dire: il motore
dell'economia è il turismo, nessuna ambizione personale
dell'Assessorato di stravolgere il ruolo e la preziosa
collaborazione con il collega Marguerettaz, ma cerchiamo di
valorizzare anche questo settore all'interno dell'impostazione
generale della nostra economia valdostana. Quindi un piano
orientato soprattutto a un'idea di sostenibilità ambientale,
orientato soprattutto a una logica di
green economy
, perché
possa essere a sua volta di volano alla principale economia
valdostana che è quella del turismo. Un piano che naturalmente, dai
dati iniziali, cerca di capire quali sono le opportunità del nostro
territorio e le nostre criticità.
Come ho cercato di rappresentare in questi mesi, non siamo un
territorio in cui -nonostante le tante crisalidi e carcasse di
stabilimenti abbandonati e chiusi - sia scomparsa la nostra
attività industriale. Paradossalmente, e lo dimostrano anche i dati
contenuti all'interno di questo documento, se depurati dal
contesto, soprattutto edilizio, noi abbiamo una sostanziale tenuta,
nonostante la terribile doppia crisi, del nostro sistema
produttivo, perché molti di questi attori avevano come
interlocutori, come committenza non la Valle d'Aosta ma il resto
del mondo: vendono i loro prodotti all'esterno e quindi in qualche
modo, stringendo i denti, facendo sacrifici, sono rimasti sul
mercato e oggi sono punto di partenza per un nuovo sviluppo.
Abbiamo un territorio bellissimo dal punto di vista ambientale,
caratterizzato dalla produzione di energia pulita, alta qualità
della vita, nonostante non ci nascondiamo che siano cresciute
situazione di povertà, e questi sono degli
atout
molto
importanti da cui partire. Le criticità le abbiamo spesso condivise
insieme, riguardano magari il fatto che alcune nostre realtà sono
caratterizzate da piccoli numeri, e lo dimostrano anche questioni
concrete di alcuni nostri imprenditori che sono costretti magari a
cedere a multinazionali, perché l'impatto con il grande mercato
cinese, indiano, obbligano a scelte strategiche di tipo diverso.
Dall'altra parte, uno dei nodi più delicati è quello dei trasporti:
quello sappiamo che è un punto delicato, soprattutto la ferrovia;
tuttavia, anche da questo punto di vista lo sforzo per trovare una
soluzione congiunta con il Piemonte e il Governo nazionale sembra
essere la strada per riuscire a incidere anche su quel settore.
Un tema da non trascurare è quello dell'abbandono scolastico, e
questo spiegherà il perché dentro i ragionamenti di un programma di
sviluppo industriale siano stati collegati anche dei ragionamenti
che noi stiamo facendo con il Dipartimento politiche del lavoro e
soprattutto l'importante riforma che abbiamo avviato riguardante
l'istruzione e la formazione professionale.
Che cosa portiamo in questo piano di sviluppo che possa essere
considerato in qualche modo innovativo? Io direi innanzitutto un
concetto: la sua concretezza e la sua solidità. Quando ho parlato
con i miei dirigenti, mi hanno detto che non ci sono le risorse del
passato e che avrei rischiato di espormi con dei numeri: parliamo
di 12 milioni di euro quest'anno, 6 milioni l'anno prossimo, 8
milioni nel 2018, che non sono i numeri del passato e gli ho
risposto che questa è la realtà. Quello che conta, è che però
questi numeri sono veri, sono concreti, sono già in atto tutte le
procedure perché questi numeri si trasformino in spesa reale fatta
bene, quindi anche la parte del FESR è già in cammino. Le schede
sono state sviluppate, quindi non sono numeri messi lì in astratto,
si tratta di azioni concrete che si stanno sviluppando.
Io credo che il fatto di dire che non è un documento di intenti
e basta, è un fatto importante. E vorrei su questo riprendere un
pensiero importante, visto anche che il documento lo merita. Per
mia natura sono un sognatore, riprendendo un concetto di Adriano
Olivetti: "
Un sogno sembra un sogno fino a quando non si
comincia da qualche parte, solo allora diventa un proposito:
qualcosa di infinitamente più grande
". Noi in qualche modo
questa attività, queste iniziative che sono contenute per esempio
nel piano, le stiamo mettendo in campo. Si dice che la Valle
d'Aosta è un sistema chiuso, che i nostri relazionano poco con
l'esterno? Ci siamo aperti: accordo con la Regione Piemonte per la
fabbrica intelligente; accordo con il centro di ricerca e sviluppo
MESAP di Torino; accordo con il "Biomed" e il "
Bioindustry
Park
" di Ivrea, accordo con il POLIGHT di Torino, per dire ai
nostri imprenditori che bisogna aprirsi, quindi l'importanza di
valorizzare queste cose.
I bandi di ricerca del FESR sono già decollati, i bandi di unità
di ricerca sono adesso in corso di valutazione e quindi la
possibilità di finanziare innovazione e sviluppo è partita,
cercando di fare ancora più rete; abbiamo chiesto che non fosse più
solo un soggetto imprenditoriale più un centro di eccellenza, più
un'università a mettersi in rete, ma abbiamo detto che devono
esserci due soggetti produttivi: uno può essere grande e uno
piccolo insieme ai centri di eccellenza, e qui centri di eccellenza
ne abbiamo da valorizzare.
Altro concetto importante è quello di continuare a veicolare una
cultura imprenditoriale, e questa è una sfida difficilissima da
affrontare. Noi abbiamo avuto una società che giustamente trovava
molta risposta nell'occupazione pubblica, perché lo richiedevano le
esigenze di quei tempi, perché così era organizzata la nostra
Regione. Non potendo più assumere nel settore pubblico, avendo
ridotto fortemente le risorse nel settore pubblico, occorre non
soltanto aspettare che cali dall'alto un posto di lavoro, bisogna
anche ricreare, rigenerare una cultura imprenditoriale, e guardate
che i giovani da questo punto di vista stanno dando delle risposte
molto importanti; bisogna che tutto il sistema si attrezzi e si
adegui in quella direzione.
Le imprese valdostane, già quelli esistenti, si lamentano di non
trovare personale adeguato, ma perché, è ovvio, un sistema
fortemente incentrato in certi tipi di occupazione pubblica
generava quella tipologia di forza lavoro. Oggi bisogna riorientare
i nostri giovani verso altri tipi di professione: non è un percorso
che si può improvvisare, tant'è che abbiamo deciso di partire con
un sistema di istruzione professionale, che farà passi uno dopo
l'altro. Non in modo dirompente, ma la rivoluzione è in atto, è già
presente. Alcune iniziative, soprattutto quelle di relazione con
l'esterno, sono partite, sono decollate, fatto che mi dà la forza
di presentare oggi questo piano. Non tutte magari andranno a buon
fine, ma per molti siti industriali che sembravano perduti vi sono
dei progetti sui quali si sta discutendo, sui quali si sta
riflettendo, sui quali si sta intervenendo. Riguardo al ritorno del
cioccolato in Valle d'Aosta, i mi permetto di fare un breve
passaggio rispetto al fatto che l'annuncio della MAVEL ha generato
un certo fermento e poi alcuni lavoratori si sono lamentati di non
essere stati assunti il giorno successivo. Anche qui bisogna
capirsi, quando noi diciamo che in un piano industriale sono
previste delle assunzioni, non è che il giorno dopo uno si presenta
in azienda e viene assunto; non c'è ancora neanche l'installazione
dei macchinari all'interno del sito produttivo, ci vorrà del tempo
per sviluppare.
Ma c'è una cosa che mi permetto di indicare qui all'amico
Vicepresidente del Consiglio Cognetta, che giustamente si è
preoccupato che il giorno dopo non c'erano le assunzioni: senza
l'intervento diretto dell'Assessore che gode della collaborazione
fattiva di VDA Structure, di Finaosta, non ci sarebbe stato
quell'insediamento in Valle d'Aosta. La multinazionale francese,
quando è venuta a vedere il sito, ha detto che non c'erano le
condizioni. Abbiamo deciso di intervenire seduta stante con
l'apertura della porta che manca nello stabilimento, senza andare a
cercare altre risorse, ma sfruttando parte delle risorse che
permetteranno di sostenere l'intervento.
La parte della ex XEROX. Come a dire, non ci sono domani mattina
le assunzioni, però le assunzioni ci saranno e ci saranno perché
c'è un'azione decisa di reinsediamento sul territorio.
Se oggi "Finaosta" è riunita in conclave con i nostri dirigenti
per cercare di trovare delle soluzioni per un inserimento
importante nella ex BALZANO, è perché ci sono delle richieste di
interesse di importanti soggetti, esterni alla Valle d'Aosta, che
vogliono venire a investire qui. Quindi la Valle d'Aosta non è più
quel luogo dove nessuno vuole venire, ma può diventare attrattivo;
e io spero nelle prossime settimane di riuscire a sbloccare la
trattativa con LAVAZZA, grazie di nuovo a una collaborazione che si
è aperta con l'azienda stessa.
Quindi il piano di sviluppo industriale non è una fantasia, non
è un sogno, è una cosa che già cammina, che è una realtà. Già
proprio oggi presenteremo, successivamente a questo piano, una
legge che va nella direzione di guardare anche ai grandi
investimenti e, penso nelle prossime settimane, proporremo un atto
in questo Consiglio, in cui dei soggetti valdostani, imprenditori
valdostani ci chiedono di occupare delle aree, ma per cultura loro
ci chiedono di acquisirle queste aree. C'è l'investimento estero
che arriva da molto lontano, c'è l'investimento nazionale e c'è
l'investimento regionale: qualcosa si sta muovendo nella giusta
direzione. Quindi non è un libro dei sogni: è stringato, concreto,
ha avuto, e ringrazio, il contributo e la collaborazione dei
consiglieri. Devo dire che se questo è stato possibile, se in
questi mesi siamo riusciti a ridarci una prospettiva, una visione
di sviluppo anche nel settore industriale, lo devo molto anche alla
collaborazione che ho avuto dai colleghi della Giunta, in
particolare dal Presidente che sempre, ad ogni mio dubbio,
richiesta è sempre stato presente con risposte puntuali: questo
permette di cambiare i tempi della realizzazione delle iniziative,
permette di concretizzarle.
Mi avvio a concludere il mio intervento, io non penso che
abbiamo risolti i problemi; ogni giorno la sfida industriale
obbliga a essere flessibili, a cambiare. C'è un testo che mi è
molto caro di un epistemologo che si riferisce alla scienza
relativamente all'atteggiamento da assumere rispetto alle teorie,
dice: "
La proliferazione delle teorie è benefica per la scienza,
mentre l'uniformità ne menoma il potere critico. L'uniformità
danneggia anche il libero sviluppo dell'individuo
".
Quindi questo piano, come ho cercato di spiegare in Commissione,
non è un vangelo, come ho cercato di spiegare anche alla dirigenza
dell'Amministrazione regionale, non è un vangelo, è una strada, è
un indirizzo chiaro. Ma dobbiamo essere più flessibili, più attenti
a tutte le sollecitazioni che ci arrivano dall'esterno, dobbiamo
collegare di più le azioni che facciamo: lo sviluppo, per esempio,
di un piano sull'installazione di colonnine elettriche, diventa un
altro tassello di una visione generale di una Valle d'Aosta che si
sviluppa in senso
green
.
Come diceva il grande campione dello sport Muhammad Alì:
"
Dentro e fuori dal ring non c'è niente di male a cadere
-
noi stiamo vivendo una crisi difficile -
è sbagliato rimanere a
terra
". Io penso che noi valdostani ci rialzeremo.
(
Dalle ore 10:38 assume la Presidenza il Vicepresidente
Viérin M.
)
Viérin M. (Presidente) -
Siamo in discussione generale,
ha chiesto la parola la Consigliera Morelli, ne ha facoltà.
Morelli (ALPE) -
Mi sembra doveroso fare un apprezzamento
nei confronti dell'Assessore e dei suoi dirigenti per un percorso
che è stato avviato in Commissione. Abbiamo avuto modo, come
commissari, di venire a conoscenza diretta di situazioni
industriali della bassa valle che io personalmente, direttamente,
non conoscevo; di situazioni anche di qualità, di buon livello che
ci fanno comprendere come uno sviluppo industriale della nostra
regione sia possibile.
Personalmente appartengo, orbito in un altro settore, che è
quello del turismo, a cui l'Assessore riconosce la funzione di
volano dell'economia; noi reputiamo che lo sviluppo economico della
Valle d'Aosta non possa prescindere da un'armonizzazione e da
un'integrazione fra tutti i diversi settori.
Nella sua introduzione a questo piano, che peraltro- non arrivo
al punto di dire di piacevole lettura - ma è sicuramente molto
chiaro e molto leggibile, l'Assessore dice che il sistema
industriale e artigianale non è all'anno zero e bene fa a
ricordarlo, perché nonostante si immagini la Valle d'Aosta come
paese bucolico, delle praterie e dei boschi, in realtà la Valle
d'Aosta ha una tradizione industriale plurisecolare. Fin dal 1600
sono documentati insediamenti: fonderie e fabbriche legate a un
patrimonio di risorse del sottosuolo che la Valle d'Aosta aveva, a
conferma del quale peraltro abbiamo assistito nello scorso fine
settimana alla riapertura di siti minerari che nel passato sono
stati importanti e a cui viene ridata una nuova vita dal punto di
vista turistico e culturale.
Ha giustamente sottolineato il problema della sostenibilità,
perché credo che il
clou
sia lì, nella sostenibilità di
un'attività che deve poter convivere con altre attività e che deve
far sì che la nostra regione
s'épanouisse,
possa vedere
valorizzate appieno le sue risorse ambientali. Tra l'altro, il
problema della sostenibilità - per tornare alla storia - se lo
ponevano già nel 1600 e nel 1700: nei documenti vi sono
testimonianze del fatto che i contadini protestavano contro
l'attività delle fonderie e che in certi periodi dell'anno
l'
Assemblée générale des trois États
aveva impedito proprio
l'attività delle fonderie per non andare ad inquinare i prodotti
dell'agricoltura.
Quindi, giustamente la Valle d'Aosta è una realtà dove attività
produttive devono cercare di convivere; e non dimentichiamo che il
settore manifatturiero in Valle d'Aosta comunque, nonostante la
crisi, occupa - se ho letto bene i dati - intorno al 22 percento
della manodopera: è un dato significativo.
L'analisi di contesto che introduce il piano traccia un quadro
della situazione esaustivo, significativo, che è chiaro. Intanto,
come ha già detto bene l'Assessore, colpisce il fatto che sia per
quanto riguarda le attività più propriamente industriali, che per
quanto riguarda quelle artigianali, la maggiore concentrazione è
nella fascia che va da zero a cinque addetti, e sarebbe
interessante capire quante di queste aziende corrispondono
addirittura a un addetto: al titolare. Questo è sicuramente un
problema, a cui si può parzialmente ovviare, favorendo la messa in
rete delle aziende, ed è una questione che anche nell'ultima
audizione con il rappresentante di CNA, il signor Zappaterra, è
stata affrontata e che sconta un po' anche un certo tipo di
mentalità che bisogna cercare di superare.
Per quanto riguarda l'analisi dei punti di forza e delle
opportunità, giustamente sono evocate la qualità e l'unicità del
territorio, che devono assolutamente essere considerati i capisaldi
da cui partire. Altro punto di forza, che però forse non lo è più
così tanto, sono i dati strutturali del mercato del lavoro: alta
partecipazione e tasso di disoccupazione inferiore di tre o quattro
punti rispetto alla media nazionale, però giustamente questo punto
va comparato, intersecato al dato del settore pubblico che è
sovradimensionato, che non sarà sostenibile negli anni prossimi e
su cui bisognerà fare una riflessione, così come su quello che
viene definito come la qualità della vita, qualità e diffusione dei
servizi di
welfare
. Servizi di welfare che sono sicuramente
stati un punto forte per la nostra Regione, ma che vediamo sempre
più difficilmente sostenibili. Naturalmente il punto di forza
assolutamente non contestabile, è l'autosufficienza energetica
sostenibile.
Fra i punti di debolezza, è una realtà di piccoli numeri - come
già abbiamo detto - vi è una bassa apertura del sistema produttivo
locale a relazioni commerciali extraregionali, o ancor più
internazionali, e forse potrebbe costituire un aspetto marginale,
ma io ritengo che i nostri atout culturali linguistici potrebbero
essere più e meglio valorizzati, anche attraverso una facilitazione
di relazioni con Paesi francofoni, paesi vicini, ma anche quelli
che non necessariamente confinano con noi
Il fenomeno della disoccupazione giovanile e i limiti
dell'accessibilità del trasporto pubblico: questi sono nodi
importantissimi che non saranno facilmente risolvibili e in questo
senso smorzano di molto gli entusiasmi rispetto alla possibile
realizzazione di questo piano, perché questa è una zavorra che ci
porteremo avanti ancora per lungo tempo.
Il tasso di abbandono scolastico è sicuramente un problema, a
cui le riconosciamo di avere sempre posto la giusta attenzione fin
da quando era all'opposizione, a questo riguardo abbiamo già visto
qualche passo concreto in questo senso.
In merito al fatto della mancanza di manodopera specializzata,
che è un problema questo che ci è stato sollevato da parte di
alcuni impresari durante un sopralluogo a Pont-Saint-Martin, non si
tratta solo di scuola superiore, si tratta anche di fare una
riflessione importante sull'università, anche se poi da un lato
mancano le competenze, dall'altro però osserviamo che là dove ci
sono ragazzi laureati, molto spesso questi non trovano lavoro,
anche ragazzi che potrebbero ambire a lavorare nel mondo
dell'industria, ed è una riflessione da fare, è una questione da
approfondire.
Poiché anch'io, come lei, ho la passione dei libri - questa è
sicuramente un'attenzione che condividiamo - di recente al
"Festival della parola" Les Mots è intervenuto Giovanni Solimine,
un ricercatore che ha scritto un saggio che si intitola "Senza
sapere, il costo dell'ignoranza in Italia", che ad un certo punto
sulla disoccupazione giovanile dei laureati fa una riflessione e
dice: "
L'elevato tasso di disoccupazione e di sottoccupazione
intellettuale, pur in presenza di un numero di laureati inferiore a
quello di altri Paesi
", perché comunque abbiamo un numero di
laureati inferiore a quello degli altri Paesi, ma nonostante ciò
questi giovani laureati sono disoccupati, "
sta a dimostrare che
il nostro apparato produttivo non richiede personale con alti
livelli di istruzione
". Aggiunge: "
Alla base vi sarebbe
soprattutto un sistema universitario che si ostina a sfornare
lavoratori non richiesti dal mercato e, in seconda battuta e
parallelamente, un sistema produttivo arretrato che non assorbe
laureati
". È una contraddizione su cui riflettere anche in
Valle d'Aosta, io ritengo.
Lei dice, Assessore, che non siamo all'anno zero, sicuramente è
così, ma visto il cambiamento, la rivoluzione che si è prodotta in
questi ultimi anni per effetto della crisi economica, non è l'anno
zero ma sicuramente dovrà essere un nuovo inizio e sarà necessario
compiere un'azione di rilancio importante; azioni che vengono
individuate di formazione, di
marketing
perché per reperire
nuovi investitori sono delle azioni importanti, scontano un pochino
certi ritardi che il nostro territorio fa registrare: quello dei
trasporti, la banda larga che, è vero, fra due anni forse sarà
completato ma intanto non ce l'abbiamo, e poi ancora delle
lungaggini burocratiche contro cui bisogna assolutamente mettere
tutta la determinazione e tutto il lavoro necessario per arrivare a
una semplificazione.
(
Dalle ore 11:01 riassume la Presidenza il Presidente
Rosset
)
Rosset (Presidente) -
Ha chiesto la parola il
Vicepresidente Cognetta, ne ha facoltà.
Cognetta (M5S) -
Anch'io rispetto a questo programma
volevo dire due parole riguardo all'illustrazione che ha fatto
l'Assessore Donzel. Come ho già preannunciato in Commissione, è un
piano che non mi soddisfa affatto; è pieno di buone intenzioni,
sicuramente dà tante buone speranze, però devo dire che - al di là
delle risorse, che poi di fatto non sono neanche giuste quelle
impegnate, perché spesso sono utilizzate per problemi di forma,
messe all'interno del piano ma in realtà non sono direttamente
collegate al piano stesso, quindi fanno più numero che altro 
- non prende di petto da un punto di vista economico le reali
esigenze e problematiche dell'industria e dell'artigianato, settori
che negli anni hanno avuto grossissimi problemi in questa regione,
settori che da quando c'è stata giustamente la contrazione degli
investimenti da parte della Regione, soffrono moltissimo e nel
piano, ripeto, al di là di alcune buone intenzioni, non c'è nulla
di più.
Io comprendo i suoi sforzi, Assessore Donzel, perché la
situazione che ha ereditato di per sé non era il massimo e quindi
sta cercando di fare quello che può; vedo anche che ci mette del
suo, di questo gliene do atto, però non possiamo sopperire a delle
mancanze strutturali con la buona volontà di una persona, anche se
questo è l'Assessore.
Strutturalmente credo che come Governo dobbiate prendere delle
decisioni più importanti, più incisive per risolvere questi
problemi; credo che dobbiate anche in qualche modo coordinarvi
meglio, perché - come ha anche detto la collega Morelli - i
problemi non sono soltanto quelli dell'industria e
dell'artigianato, ma è il territorio che non permette, per tutta
una serie di carenze strutturali, la sua crescita in maniera
omogenea.
Assessore, io le consiglio sinceramente di fare ulteriori
sforzi; è un po' come il discorso del fondo sociale: se poi le
risorse non vengono usate direttamente per la popolazione o per gli
artigiani, i commercianti e gli industriali, ma vengono in parte
usate per risolvere i problemi di carenza di bilancio della
Regione, non ci siamo.
Poi c'è un problema di formazione, perché chiaramente non si
trovano le maestranze necessarie e questo è un problema endemico
che abbiamo in Valle d'Aosta, era già stato segnalato in passato.
Quindi tutto questo fa sì che questo piano purtroppo sia bello da
leggere, ma nei contenuti non vada al di là delle buone intenzioni.
Questo è quanto devo dirle, quindi il mio voto non sarà
favorevole.
Presidente -
Ha chiesto la parola il Consigliere Marquis,
ne ha facoltà.
Marquis (SA) -
Credo che oggi per l'industria e
l'artigianato sia un giorno importante, perché si parla del
programma pluriennale per l'innovazione e lo sviluppo 2016/18 che è
un po' il punto d'arrivo di un percorso intrapreso due anni fa: un
percorso che sostanzialmente tratta l'adeguamento del sistema
programmatorio e legislativo alle nuove esigenze del comparto
produttivo in un ambito di profondi cambiamenti del sistema.
Questo piano è un po' figlio della strategia di sviluppo
intelligente, varata e predisposta nel 2014, che è stato un momento
importante di analisi del sistema Valle d'Aosta sotto il profilo di
tutti i settori produttivi, perché è stato un piano trasversale che
non ha toccato solamente l'industria e l'artigianato, ma anche
l'agricoltura e il turismo, proprio con l'attenzione e l'obiettivo
di riuscire a fare rete e creare delle sinergie utili per garantire
un momento di sviluppo.
In quell'ambito sono state analizzati tutti i punti di forza e
le debolezze del sistema Valle d'Aosta, le opportunità da cogliere,
ma anche analizzate le minacce, che sono in carico alla nostra
Regione. Conseguentemente, il programma ha stabilito di puntare su
un brand Valle d'Aosta: la montagna intelligente, la montagna
sostenibile - come è già stato ben rappresentato dall'Assessore -
di puntare all'eccellenza, quindi sostanzialmente di avere un
atteggiamento proattivo, selettivo rispetto al passato. Credo che
questo sia proprio l'atteggiamento nuovo. Il programma pluriennale
che oggi è posto all'attenzione del Consiglio non è un programma
che è stato realizzato in cinque minuti, è frutto, da parte delle
strutture, di un anno di lavoro, di analisi, di mettere insieme
tutte le problematiche e soprattutto di coordinare delle linee di
intervento che siano innovative, che siano confacenti alle nuove
esigenze.
Sono trattate delle misure per l'insediamento, il sostegno
alla nuova imprenditoria, il sostegno al rilancio, che credo siano
un importante contributo, un'importante novità per cercare di
attrarre anche da fuori valle delle nuove opportunità, delle
partnership
con altri territori. Quindi ci sono tutta una
serie di iniziative che ricoprono tutto lo spettro delle esigenze,
che sono state rappresentate. C'è anche un quadro economico ben
preciso, quindi credo che questo non sia un quadro prettamente
teorico, ma un quadro che definisce le risorse disponibili.
Giustamente l'Assessore ha evidenziato che non ci sono più le
risorse che c'erano qualche decina d'anni fa a disposizione del
settore, però credo che ci sia una rappresentazione di un buon
utilizzo delle disponibilità che ci sono attualmente. Il quadro
prevede le disponibilità dell'Unione europea, dello Stato e della
Regione, quindi credo ci sia una rappresentazione organica che vada
nell'interesse di spendere e di investire bene le risorse pubbliche
a disposizione. Credo che da oggi si possa partire, quindi, con un
approccio nuovo, un approccio confacente alle esigenze attuali per
dare nuovamente fiato e rilancio al comparto che riveste comunque
un'importanza notevole, sia sotto il profilo del prodotto interno
lordo per la Valle d'Aosta, ma anche per le opportunità
occupazionali che potrà essere in grado di continuare a garantire
per la nostra regione.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Alcune considerazioni, anche perché
insieme a Morelli e a Certan abbiamo seguito in Commissione l'iter
di questo documento. La collega Morelli ha già tracciato il
posizionamento del gruppo e i punti di forza e le necessità. A
seguito di questa approvazione, dovremo cercare di velocizzare le
procedure, ma soprattutto passare dalle parole ai fatti.
Non so se lei abbia avuto modo di dettagliarlo meglio, collega
Donzel, la prima interessante considerazione riguarda le imprese
artigiane: tre sono i settori più performanti soprattutto dove il
trend
viene mantenuto e probabilmente c'è spazio per fare di
più e per fare meglio. Il primo concerne le industrie alimentari
dove, da zero a cinque e anche da sei a diciannove addetti c'è
sostanza e c'è oltretutto movimentazione; il secondo settore, per
il quale che penso che ci sia veramente spazio anche per esportare
le nostre maestranze nella vicina Savoia o in questo momento anche
nel vicino Vallese, è inerente all'industria del legno e dei
prodotti in legno. Io penso che lì ci sia veramente spazio per
aggredire il mercato fuori dalla Valle d'Aosta, grazie alle
professionalità che ci sono all'interno della nostra regione e che
mancano sia nel vicino Vallese sia nella vicina Savoia. Sta
profilandosi anche da parte del Tirolo un interesse verso le nostre
maestranze, dal punto di vista finale e operativo; sarebbe bello se
riuscissimo anche a intercettare la prima parte legata
all'architettura, al
design
, all'innovazione. Abbiamo le
maestranze che ci vengono importate, tanto è vero che i trend
tengono, nonostante le difficoltà, io credo che lì ci sia spazio.
Guardate nella
slide
principale: sul settore dell'industria
dei prodotti in legno nella branca dai sei ai diciannove addetti
abbiamo perfino un trend positivo. Questo ci permette di dire che
non solo c'è spazio al nostro interno ma vi è pure la possibilità
di esportare le nostre competenze.
Terza considerazione, perché conosco bene il settore, ho avuto
modo di confrontarmi con diversi artigiani e attori del mobilio che
è un altro settore, piccolo magari ma su dei livelli qualitativi
"con un'asticella molto alta", perché sebbene sulla quantità
indubbiamente non siamo assolutamente competitivi, già solo al
confronto della "Provincia Granda", senza scomodare il Veneto e il
Friuli, dove la fanno da padroni, però in quei contesti noi
esportiamo le maestranze di nicchia, che possono legare o collegare
le nostre attività.
Ultima considerazione sulla slide relativa agli aiuti, collega
Donzel. La comunicazione, mi sembra questo sia il
trend
che
state cercando di mettere in campo, avviene attraverso i bandi, noi
abbiamo chiesto se sia possibile far sapere alle aziende quali
aiuti ci siano - lo abbiamo domandato anche in Commissione senza
far perdere tempo, perché non è nostra abitudine, il nostro
obiettivo è di sapere le cose per  poter contribuire con le
nostre elaborazioni e le nostre idee - perché il piccolo artigiano,
lo dicevamo prima, deve lavorare, non può permettersi di perdere
tempo, di venire il martedì ad Aosta, ma dobbiamo essere noi più
bravi nel far arrivare le idee che vengono messe in campo, in
questo caso gli aiuti di natura economica e non solo.
Abbiamo espresso queste considerazioni per giungere a dire che
questa è una piattaforma interessante, ma poi bisogna darle gambe e
corso: Come pubblico, io penso che dobbiamo provare a raccordare
tutti questi gioielli che abbiamo in certi settori, soprattutto
quelli artigianali, per poter far crescere non solo il fatturato,
io penso che l'altro obiettivo forte, dal punto di vista pubblico,
sia quello di creare occupazione: posti di lavoro, per cui dobbiamo
assolutamente rivedere e potenziare la formazione, perché abbiamo
bisogno di giovani che non siano solo volenterosi ma che siano
formati e disposti ad aprirsi. Io dico di aprirsi, amiamo le nostre
montagne, viva la nostra forte identità,
l'enracinement
, ma
non dobbiamo avere assolutamente paura di confrontarci verso
l'esterno, di migliorare le nostre capacità e di aggredire il
mercato in un momento che non è di difficoltà, perché ci sono
spazi, e gli spazi bisogna anche saperli cogliere.
Successivamente parleremo dell'altro disegno di legge che il
collega Donzel ci ha presentato come Governo, su questa piattaforma
noi ci asterremo, invece interverremo sul disegno di legge che
affronteremo fra poco.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Per dichiarare il sostegno a questo
documento, che mette insieme una serie di lavori di preparazione,
di progetti che sono in corso da tempo e dà una prospettiva di
lavoro. Come detto in Commissione, una prospettiva di lavoro che,
per come si evolvono oggi il mercato del lavoro e la situazione
industriale, ci permette di avere una visione che nel futuro ci
darà la possibilità giorno dopo giorno di verificarlo, completarlo,
adattarlo ai nuovi disegni di legge e al pensiero che sta dietro a
questa nuova vita che si dà a questo settore occupazionale e che
dovrà essere accompagnato evidentemente da documenti e da fatti
concreti, come quelli che sono stati annunciati in questi giorni e
che ci auspichiamo che si possano verificare al più presto.
La cosa più importante è sapere rilevare, attraverso dei dati,
la situazione. Far politica in questo modo può aprire delle
possibilità, perché attraverso dei dati di occupazione, ma non
solo, pure attraverso una visione nel mondo della scuola, una
visione sull'esterno, una politica estera che diventa interessante
con gli altri territori nonché un collegamento con i poli
tecnologici, si può giungere a vedere l'industria non più come un
elemento isolato che arriva in Valle d'Aosta e si può compiere un
lavoro di preparazione, anche culturale, che darà i suoi frutti
negli anni.
In passato, forse il fallimento di certi progetti era dato dal
fatto che si veniva a cercare un territorio che non sempre era
pronto ad accoglierli e non sempre aveva lavorato sui bisogni e
sulle necessità. Quindi a oggi questo è un documento che ha
l'intenzione di creare una programmazione e di valorizzare le
potenzialità che già ci sono e altre che verranno create. Noi ci
esprimiamo a favore del programma, con l'impegno di verificarlo
"passo passo" e di vederne una sua attuazione.
Presidente -
Non ci sono altre richieste di intervento,
chiudiamo la discussione generale. Ha chiesto la parola l'Assessore
Donzel, ne ha facoltà.
Donzel (PD-SIN.VDA) -
Breve replica per ringraziare della
qualità degli interventi che sono arrivati dalle forze politiche.
Ho molto apprezzato l'intervento della collega Morelli, e anche la
riflessione sull'occupazione che poi in altra sede (in Commissione)
sarà importante riprendere. Sia lei che altri hanno citato le
lungaggini burocratiche; ieri su "Il Sole 24 Ore" Roberto
Napoletano diceva: "
Bisogna fare le cose difficili. Tra queste,
per rilanciare l'economia bisogna sporcarsi le mani con la più
oppressiva e ottusa delle amministrazioni pubbliche nazionali e
territoriali, non priva peraltro di valori intellettuali e
intelligenze individuali
- di cui io ho beneficiato nella
stesura del piano -
e fare in modo che cambino le teste e i
comportamenti collettivi prevalenti
". Questa è una sfida
sicuramente difficile da accogliere, penso che la delibera n.
1883/2015 sugli insediamenti sia uno di quei segnali di
cambiamento.
Ringrazio il collega Marquis che ha citato anche il settore
dell'agricoltura che mi era inopinatamente sfuggito, ma è
importante: c'è una collaborazione anche con l'Assessorato
all'agricoltura, perché penso che da lì possano venire interessati
sviluppi.
Sulla questione legno ci torneremo con il collega Chatrian,
perché è molto interessante; anche lì possibilità vere di sviluppo
della filiera del legno in Valle d'Aosta, e colgo con lui il
riferimento all'interessante potenziale che hanno i nostri
mobilifici. Vorrei ricordare tra l'altro iniziative di promozione
come "Maison&loisir" e anche le nostre f
oires
,
l'
Atelier des métiers
e quant'altro, che sono sicuramente
luoghi di promozione forte di un settore che sta crescendo.
Mi permetto di collegarmi al collega Bertschy con un aspetto che
non ho citato prima, cioè che l'azione di monitoraggio prevista nel
piano sarà molto più puntuale del passato, perché collegata al
monitoraggio dei fondi europei: quella struttura di monitoraggio ci
permetterà di seguire passo passo e quindi di valutare lo sviluppo
del piano.
Ringrazio in modo particolare anche i colleghi dell'ALPE, perché
il voto di astensione comunque è un segnale, che apprezzo, di
attenzione rispetto a questo programma di innovazione.
Presidente -
Non ci sono richieste per dichiarazione di
voto, dichiaro aperta la votazione.
Presenti: 34
Votanti           
: 29
Favorevoli: 28
Contrari: 1
Astenuti: 5 (Si sono astenuti i consiglieri Bertin, Certan,
Chatrian, Morelli, Roscio).
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK