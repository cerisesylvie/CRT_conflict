Consiglio Regionale della Valle d'Aosta - Oggetto del Consiglio n. 455 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 455 del 25 marzo 2009 - Resoconto
OGGETTO N. 455/XIII - Approvazione di mozione: "Impegno per
l'attuazione dell'intesa raggiunta in sede europea di revisione
dell'IVA sulla ristorazione".
Mozione
L'accordo intervenuto il 10 marzo scorso tra i Ministri delle
Finanze dell'Unione europea (Ecofin), in cui si è convenuto fra
l'altro sulla necessità di abbassare l'IVA sulla ristorazione,
costituisce una novità assolutamente positiva per fronteggiare la
crisi che coinvolge anche questo comparto;
La riduzione dell'Iva riguardo a tale attività economica può,
infatti, consentire, in un momento di recessione come quello
attuale, di rilanciare i consumi interni e di rendere più
competitiva sia la nostra Regione che l'intero Paese che per
vocazione fondano sul turismo e la ricettività buona parte del loro
apparato economico;
Gli effetti di questa riforma fiscale potranno tradursi
positivamente anche in un contenimento dei prezzi a beneficio della
clientela ed in un incremento occupazionale nel settore turistico,
nei bar, nelle mense, scolastiche, ospedaliere ed
aziendali;
Il Consiglio regionale
Invita
il Governo e il Parlamento italiano ad operare con la massima
sollecitudine nel dare attuazione all'intesa raggiunta in sede
europea, offrendo concrete prospettive di rilancio al settore
turistico-alberghiero e all'insieme degli esercizi operanti nel
settore;
Impegna
la Giunta regionale a manifestare nelle sedi competenti
questo auspicio affinché la revisione dell'IVA sulla ristorazione
sia applicata senza indugio.
F.to: Louvin - Bertin - Chatrian - Cerise Giuseppe - Morelli
Patrizia
Président
- La parole au Conseiller Louvin.
Louvin (VdAV-R)
- Assessore, qualche giorno fa,
precisamente il 10 marzo scorso, è intervenuto un accordo a nostro
modo di vedere particolarmente significativo sul tavolo dei
Ministri dell'economia e delle finanze dell'Unione europea:
l'accordo che ha dato il via libera alla riduzione dell'IVA per
determinati servizi, ma, per quanto ci riguarda e per quanto di
nostro interesse, significativamente per l'IVA sulla ristorazione.
Questo è un tema che è stato pressoché ignorato dalla stampa
italiana, non ha fatto oggetto di nessun particolare
approfondimento anche da parte della stampa specialistica, mentre
curiosamente in Francia, dove il tema è molto sentito - la Francia
è stata all'origine della proposta, sollecitando fortemente che
venisse abbassata l'IVA sui servizi di ristorazione proprio perché
fa della ristorazione uno dei punti di forza della propria offerta
commerciale e turistica -, il dibattito è andato molto avanti,
siamo già in una fase di proposta all'interno di quel Paese, il
Presidente Sarkozy ha già tracciato la linea, indicando l'obiettivo
dell'IVA sulla ristorazione al 5,5% e chi esercita attività di
ristorazione, chi ha alberghi, mense o altro sa bene cosa può voler
dire questo su un volume di affari considerevole. Il dimezzamento
dell'IVA su queste prestazioni ha una serie di effetti
potenzialmente positivi, almeno io ne vedo di essenzialmente di
positivi sul settore, pertanto si traduce in un'opportunità da
cogliere. Crediamo pericoloso su questo terreno che vi sia un
divario significativo che si crea fra Paesi dell'Unione europea. Se
su questo terreno l'Italia rimane in condizione di scollamento, la
propria possibilità di essere concorrente sul piano commerciale
rispetto agli altri Paesi si attenua. Noi siamo una regione di
frontiera, la differenza anche di proposta economica può essere
significativa fra un versante e l'altro della frontiera, non
abbiamo possibilità di manovrare direttamente rispetto ai nostri
vicini svizzeri, ma il fatto che i vicini francesi, avendo località
sciistiche già significativamente frequentate da clientela
italiana, possano avere un'offerta ristorativi a condizioni
migliori delle nostre in termini di concorrenza economica può
rappresentare un handicap significativo per chi opera nel settore.
Questa è la ragione per la quale abbiamo ritenuto doveroso portare
in quest'aula una proposta di sostegno a questa innovazione sul
piano fiscale, che crediamo più e meglio di altre cose possa
rappresentare una spinta oggi alla ripresa dell'attività nel
settore ricettivo e turistico e al tempo stesso tradursi anche in
un beneficio per le tasche dei nostri concittadini e nostre stesse,
di maggiore opportunità di fruizione. Qualche giorno fa un
ristoratore nelle vicinanze di Aosta mi segnalava il numero
impressionante di acquisto di cibi da asporto, nella specie delle
pizze da asporto, rispetto al loro consumo interno nel ristorante.
I segni, le "frustate" della crisi si stanno facendo avvertire
molto forti e forse questo può alleviare il carico, può consentire
anche di andare con maggiore tranquillità e sicurezza nella
fruizione di momenti di convivialità, di pasto comune, eccetera,
anche perché molto spesso questi pasti sono un'esigenza lavorativa
per chi opera fuori casa e, facendo anche una somma molto
elementare, chi mangia 20-25 volte al mese fuori casa può
registrare come un dimezzamento dell'IVA su quanto ha pagato alla
fine del mese possa tradursi in uno o due pasti in più da poter
consumare fuori casa.
Non aggiungiamo di più, perché sappiamo che non solo per
competenza politica di Assessorato, ma anche per competenza
professionale su questo l'Assessore è sicuramente attento, ma ci
rivolgiamo ai colleghi, per questo è di una mozione che stiamo
discutendo, quindi è una presa di posizione collettiva che
chiediamo all'Assemblea, affinché pongano sulla questione la dovuta
attenzione e, se possibile, auspichiamo raggiungano gli
intendimenti che proponiamo di fare propri da parte di questo
Consiglio, invitando Governo e Parlamento a non prendere troppo
tempo, ad inserire questa fra le misure anti-crisi, affinché vi sia
su questo terreno la spinta necessaria per un rilancio del settore
turistico alberghiero e di tutti quanti operano in tale ambito,
dando forza ad un'iniziativa di alleggerimento della pressione
fiscale che si traduce in benefici per molti soggetti. È un
sacrificio che si chiede all'ente pubblico di rinunciare a un
prelievo fiscale. È un prelievo fiscale che nel caso di specie
viene ad essere sottratto alle casse dell'erario regionale, siamo
noi per 9/10 a rinunciarvi, ma, piuttosto che dare corso o
inventare altre forme di ausilio, crediamo che su questo terreno
una boccata di ossigeno farebbe quanto mai bene agli operatori del
settore e quindi si riveli oggettivamente auspicabile.
Président
- La parole au Conseiller Benin.
Benin (PdL)
- Condivido appieno quello che ha proposto il
collega Louvin, anche perché è nell'indirizzo della Signora
Brambilla, che tempo fa ha proposto questo tipo di abbattimento
dell'IVA non solo nel comparto ristorativo, ma nel comparto
alberghiero. Questo infatti è un problema che solleviamo da
parecchi anni, perché in Italia siamo quelli che pagano di più nel
comparto alberghiero come IVA; il Paese che paga di più in Europa
paga il 7% e noi siamo al 10%. Mi piacerebbe condividere questa
proposta di mozione eventualmente se possibile porre un emendamento
alla stessa, aggiungendo nella mozione l'ampliamento al settore
turistico-alberghiero, come d'altro canto c'è scritto qui
nell'invito che viene fatto sotto, che quindi non rimanga solo la
parte di ristorazione, ma alberghi e ristorazione. Se questo fosse
possibile, sarebbe auspicabile e andrebbe nella direzione che credo
sia nell'interesse dell'economia turistica di questa regione, non
solo ristorativa, ma anche alberghiera.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Brevemente. Azzardo una risposta al
silenzio della stampa, piuttosto che degli altri
media
rispetto a questo accordo intervenuto a livello di Ministri delle
finanze dell'Unione europea, probabilmente perché questa richiesta
non ha carattere di novità; infatti se andiamo a vedere i verbali
delle associazioni degli albergatori, questo lo stanno chiedendo da
tantissimo tempo; anche noi nel momento in cui avevamo delle
occasioni, abbiamo posto tale tema. Rispetto a tale ragionamento,
probabilmente a livello nazionale ha sempre prevalso quello che ha
illustrato il collega Louvin, che era il criterio di cassa, ossia
tassare per rimpinguare le casse dello Stato.
Rispetto a questa mozione, annuncio un voto favorevole, non so
se è il caso di emendarla, perché il ragionamento che viene fatto
riguarda l'IVA e non vorrei qui anche annoiarvi rispetto a dei temi
che possono sembrare tecnici e di dominio dei professionisti del
settore, ma ci sono anche altri ragionamenti che meriterebbero di
essere affrontati, che sono molto importanti per i contribuenti
(contribuenti magari non considerati come famiglie, ma come
imprenditori). Rispetto a queste spese, ci sono innumerevoli
limitazioni alla detrazione di imprese, professionisti, quasi come
se l'andare al ristorante o all'albergo fosse un lusso, quindi come
beni di lusso abbiamo una serie di impedimenti rispetto ad una
piena detrazione. Questa, a mio modo di vedere, è una limitazione
rispetto ad una corretta detrazione di queste spese, ma anche le
limitazioni che sono state poste alla detrazione delle spese
congressuali, limitando a determinati periodi dell'anno i
congressi... se le case farmaceutiche, piuttosto che le grandi
aziende fanno determinati convegni e
convention
in
determinate stagioni, quindi ci sono degli impedimenti rispetto
alla detrazione.
Proprio andando dietro al ragionamento fatto dal collega Louvin,
bisognerebbe, da un lato, agire per una riduzione e per una
semplificazione (lo dico per i colleghi commercialisti),
individuare l'aliquota corretta è un pasticcio quando hai il
servizio di mensa,
i ticket restaurant
hai una babele di
aliquote: "sarà il 4%, sarà il 10%, potrò detrarla o non potrò
detrarla"... una cosa molto pesante! Se volessimo dare un messaggio
importante, quindi probabilmente meriterebbe di estendere, ma
questa mozione anche così com'è, se vogliamo votarla così, va bene,
se vogliamo emendarla ampliando... proprio nella filosofia che una
regione turistica come la nostra rispetto ad un ampliamento delle
detrazioni potrebbe avere solo dei benefici... anche se ovviamente
all'interno del riparto fiscale qualche punto percentuale di IVA in
meno produrrebbe. Sono convinto che, dal punto di vista del
virtuosismo di un'attività, qualche punto in meno di fiscalità
sarebbe compensato da un aumento del volume, però lascio al
Consiglio, se c'è un emendamento e si vuole ragionare su di esso...
sull'emendamento proposto dal collega Benin sarebbe opportuno fare
una sospensione per coordinarlo.
Président
- La parole au Conseiller Donzel.
Donzel (PD)
- Per quanto riguarda il Partito Democratico,
questo tipo di mozione un po' ci sorprende, lo dico con franchezza,
nel senso che, a mio avviso, questa è la posizione del Ministro
Tremonti, andiamo a sollecitare il Ministro Tremonti a fare quello
che già ha intenzione di fare lui, ossia gli diciamo di fare ciò
che egli ci dice ogni giorno di fare.
Per quanto ci riguarda, non ci entusiasma questa cosa, anche se
vorrei togliere da qui ogni solita demagogia del tipo: "ecco la
Sinistra, appena si parla di riduzione di tasse...". No, siamo
assolutamente d'accordo sul principio che bisogna valutare quali
tasse vadano ridotte. Non è a caso che su un tema come questo ci
possa essere una certa attenzione, però se ogni quindici giorni
arriva l'artigiano, il ristoratore, il Pinco Pallino a chiederci
per la sua categoria la riduzione di un pezzetto e non guardiamo
con una visione complessiva a temi delicati come l'IVA, rischiamo
di fare delle cose a macchia di leopardo: aiutiamo uno, ci
dimentichiamo dell'altro e avanti di questo passo. Per cui è un
problema vero quello della riduzione delle tasse nel nostro Paese,
ma non vorremmo mai che fosse disgiunto da un altro, ossia che ogni
volta che proponiamo la riduzione delle tasse ci sia sempre vicino
anche l'appello e tutte le iniziative affinché chi in questo Paese
le tasse non le paga, le evade costantemente cominci a pagarle.
"Sì" quindi alla riduzione delle tasse, ma "sì" anche a pagarle,
anche perché proprio stamani in quest'aula si diceva:
"c'è la
crisi economica, dovremo intervenire con ulteriori interventi a
sostegno delle fasce più deboli e quant'altro"
, ebbene se c'è
una fascia che in questi giorni abbiamo detto essere meno debole
degli altri... anzi abbiamo detto che il settore turistico, tutto
sommato, ha retto rispetto ad altri settori, mi chiedo se questa
sia più che mai tempestiva come forma di intervento.
Vorrei fosse chiaro: non c'è nessun preconcetto alla riduzione
delle tasse e ad aiutare certi settori, ma ci sono dei settori che
da anni chiedono anche la riduzione per esempio delle tasse che
vengono messe sul costo del lavoro, che anche quelle incidono
fortemente sullo sviluppo, sulla produttività, sulla possibilità di
assumere dei lavoratori, eccetera. È quindi un argomento di grande
delicatezza, è giusto che si ponga attenzione al problema, ma non
ci entusiasma votare in modo settoriale, promuovere in modo
settoriale una categoria, piuttosto che l'altra, quando sono in
tanti ad avere a che fare con l'IVA, quindi bisognerebbe guardare
in modo complessivo questo tipo di problematica.
Président
- La parole au Conseiller Caveri.
Caveri (UV)
- Vorrei rassicurare il collega Donzel,
perché il tema che qui viene proposto, come ha detto opportunamente
l'Assessore, è un tema antico: sono almeno dieci anni che gli
operatori turistici italiani segnalano una difformità, ossia il
fatto che la tassazione IVA in Italia diversamente da altri Paesi
europei è più pesante. Vi è quindi sempre stata questa richiesta,
ricordo che agli inizi degli anni 2000 Bernabò Bocca venne ad un
convegno al Parlamento europeo, in cui per l'ennesima volta alla
rappresentanza italiana venne fatta presente questa circostanza,
perchè - Cleto lo sa meglio di tutti noi - in un ambito di
globalizzazione del mercato turistico questa IVA più pesante nel
settore alberghiero e della ristorazione pesa come un macigno;
quindi non è una questione estemporanea, ma è una questione
lungamente meditata. È vero che in passato tutte le volte che tale
tema venne posto dal Governo italiano la Commissione europea si
dimostrò piuttosto arcigna, perché questa è una decisione del
Consiglio, quindi dei Ministri delle finanze. La Commissione si
dimostrò arcigna per una questione abbastanza semplice: veniva
messa assieme l'intera fiscalità che grava sul turismo e quindi è
vero che in alcuni Paesi, dove apparentemente l'IVA è più bassa, ci
sono altre forme di tassazione come le tasse di soggiorno che in
altri Paesi come il nostro non esistono più. Tuttavia è vero che in
questo momento si pone tale attenzione perché più in generale si
pone oggi il problema dell'IVA come uno dei grandi interrogativi
rispetto agli interventi sulla crisi. L'Unione europea ha fatto
degli interventi molto pesanti d'intesa con i singoli Stati, molti
economisti hanno detto che forse sarebbe stato più intelligente
immaginare un beneficio immediato per le imprese e i cittadini con
degli sgravi IVA in diversi settori, ma questo non è estemporaneo,
fa parte di un lungo percorso rispetto al quale credo non si possa
non essere favorevoli.
Immagino che l'eventuale aggiunta nella parte finale, revisione
dell'IVA sulla ristorazione e sul settore alberghiero, sarebbe
coerente con le premesse, immagino che sia rimasto nella penna,
perché voi parlate di settore turistico-alberghiero, ma alla fine
c'è solamente più la ristorazione. Credo che questo sia un
argomento importante, perché sappiamo quanto il turismo sia
importante per una Regione come la nostra, al di là degli aspetti
fiscali che in maniera opportuna l'Assessore ha citato, fra cui
quello degli eventuali sgravi, della possibilità di scaricare una
serie di attività, e, da questo punto di vista, va detto che gli
uffici finanziari non sono stati gentili. Non si tratta quindi di
essere pro o contro il Ministro Tremonti in questo caso: si tratta
di fare propria una battaglia che tutte le associazioni di
categoria di tutti i colori politici hanno sempre portato avanti,
proprio per rendere più competitivo il mercato turistico
italiano.
Président
- La parole au Conseiller Louvin.
Louvin (VdAV-R)
- Ci fa piacere che vi sia condivisione
rispetto a questa sollecitazione che intendiamo tutti assieme
rivolgere al Governo e al Parlamento anche con l'integrazione
opportunamente proposta dal collega. Non era per la verità rimasta
nella penna la questione dei servizi alberghieri, abbiamo
presentato la mozione pochissimi giorni dopo aver appreso questa
notizia e nessuno dei documenti che abbiamo potuto consultare dà
conto esattamente del contenuto della decisione assunta dall'Ecofin
su questa materia. Non avendo un testo di riferimento e avendo
soltanto notizie stampa, che esclusivamente facevano riferimento
all'IVA sulla ristorazione, non avevamo ritenuto prudente
avventurarci nell'estendere il perimetro, ma devo dire che non è
contrario allo spirito con cui ci muoviamo. Mi permetterete solo di
fare un piccolo approfondimento, anche a beneficio del chiarimento
sul tema introdotto dal collega Donzel sulla sperequazione o sulla
diversità di trattamento fiscale che si introdurrebbe in questo
settore rispetto ad altri settori. Qui siamo innanzitutto, come è
stato ben ricordato, su un terreno sul quale abbiamo necessità di
un allineamento con altri Paesi europei che già praticano aliquote
inferiori alle nostre per quanto riguarda una determinata tipologia
di servizi. Il pericolo di fare dell'Italia un Paese che continua a
mantenere una pressione fiscale troppo elevata su un settore che
d'altra parte è una vera e propria locomotiva economica come quello
del turismo è per noi motivo di forte preoccupazione. Accanto a
questo bisogna valutare anche i riflessi interni al mondo dei
servizi, in particolare a tale ambiente, un ambiente nel quale
l'evasione fiscale è significativamente presente a danno degli
esercizi che invece praticano questa attività in corretto regime
tributario. La concorrenza sleale che stanno praticando Regioni
dove c'è un minor rispetto delle regole o singoli esercizi che
omettono sistematicamente di dare applicazione a quanto previsto
sta danneggiando molto significativamente i nostri esercizi, che
invece ritengo per la grandissima maggioranza operano in modo
regolare. Il trovarci di fronte a questa situazione obbliga anche
il legislatore a dover fare un'operazione di avvicinamento
nell'avere un'aliquota inferiore, che "tagli l'erba sotto i piedi"
a queste operazioni di concorrenza sleale, riducendo in modo
omogeneo l'aliquota fiscale conseguiamo in modo generalizzato un
beneficio per la categoria. Soprattutto vorrei rassicurare chi è
preoccupato per altro genere di effetti... diamo una boccata di
ossigeno che si traduce in un maggior numero di posti di lavoro; ho
conoscenza delle stime che sono state fatte da autorevoli
economisti (e citando "Le Monde" non credo di citare della stampa
di second'ordine), che considerano che questo si può tradurre in un
miglioramento del regime contrattuale nel settore
turistico-alberghiero e in una significativa creazione di posti di
lavoro.
Ci pare che nell'insieme da questo tipo di manovra fiscale non
possano che derivare dei benefici, nel nostro caso come regione a
forte vocazione turistica, con già centinaia e centinaia di
alberghi e di ristoranti, molti dei quali operano anche nella
ricerca di una ristorazione di qualità, vi è tutto l'interesse ad
operare questa riduzione in modo rapido e in modo comunque non
ritardato rispetto ai Paesi che già la stanno pianificando
nell'immediato. Se poi questo
una tantum
dovesse trovarci
d'accordo anche con il Ministro Tremonti, "allarghiamo le braccia",
ma non crediamo che questo tipo di intervento sia ispirato solo
alla "dottrina Tremonti", ma che sia funzionale al nostro sistema
economico, ai bisogni della nostra comunità e ai bisogni anche
delle persone meno abbienti, che hanno necessità oggettiva di
ricorrere a questi servizi. Credo quindi, Presidente, non vi sia
necessità di andare ad una sospensione: se i colleghi sono
d'accordo, per parte dei proponenti l'emendamento che è stato
formulato trova pieno accoglimento.
Président
- Le collègue Benin a présenté un amendement à
la motion, qui récite:
Emendamento
Nella parte impegnativa, dopo la parola "ristorazione",
sostituire la conclusione del periodo nel modo seguente:
"e sui servizi del settore turistico-alberghiero sia
applicata senza indugio.".
Je soumets au vote la motion avec l'amendement:
Conseillers présents: 27
Votants: 24
Pour: 24
Abstentions: 3 (Donzel, Fontana Carmela, Rigo)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK