Consiglio Regionale della Valle d'Aosta - Oggetto del Consiglio n. 3109 del 10 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3109 del 10 gennaio 2018 - Resoconto
OBJET N° 3109/XIV - Communications du Président de la
Région.
Rosset (Presidente) -
Punto n. 2 all'ordine del giorno.
Ha chiesto la parola il Presidente della Regione, ne ha
facoltà.
Viérin (UVP) -
La Vallée d'Aoste a vécu, dans ces
derniers jours, comme toutes les Alpes occidentales, des moments
particulièrement difficiles à cause des intenses perturbations qui
ont frappé notre région et à cause aussi des températures qui ont
été élevées par rapport à la saison que nous vivons, ce qui a
déterminé des situations complexes dans beaucoup de vallées. Bien
évidemment, nous sommes dans la saison de l'hiver et cela fait
partie, dans une région de montagne, du climat qui peut frapper
notre région. La situation a été affrontée à travers l'organisation
du système de protection civile pour garantir la sûreté des
personnes, surtout dans un moment où les touristes, pendant les
vacances de Noël, étaient présents heureusement en grand nombre
dans notre région.
Come sicuramente avete avuto modo di conoscere, le situazioni
più difficili si sono verificate nella Valtournenche, nella valle
di Gressoney, nella Val d'Ayas, con l'evacuazione di centocinque
persone tra turisti e residenti, e situazione delicata si è
registrata anche nella Valle di Rhêmes, Valsavarenche, Valgrisenche
e Valle di Cogne. Dalla serata di ieri la situazione meteorologica
è in evoluzione, con la previsione di un progressivo miglioramento
accompagnato da un calo delle temperature, quindi questo ci farà
tornare a una situazione di normalità.
Vorremmo ringraziare, a nome del Governo regionale, tutte le
componenti del sistema di protezione civile regionale, quindi le
strutture dell'Amministrazione, i Comuni, i volontari e le forze
dell'ordine, per quanto è stato fatto in questi giorni per
assicurare il massimo livello di sicurezza possibile a tutte le
persone presenti sul territorio. Vorremmo ringraziare anche l'ANAS
per la grande disponibilità che ha dimostrato e ribadire che il
livello di vigilanza resta ovviamente elevato e che tutti gli
attori del sistema rimangono pronti a intervenire, qualora
necessario. Ma la situazione è in miglioramento e quindi in questo
senso si procederà.
Altra comunicazione. Lunedì 8 gennaio, insieme all'Assessore
all'istruzione Emily Rini, abbiamo incontrato, su loro richiesta,
una delegazione dei diplomati magistrali valdostani interessati
dalla recente sentenza del Consiglio di Stato, che ha determinato
l'inibizione per il loro inserimento nelle graduatorie a
esaurimento per la scuola primaria e dell'infanzia, per coloro che
hanno sostenuto l'esame di maturità magistrale prima dell'anno
scolastico 2001/2002. Questo incontro ci ha permesso di ascoltare
le istanze, peraltro note, anche perché è una situazione che si
protrae da anni, ma che, attraverso questa sentenza, ha determinato
una penalizzazione per questi insegnanti che sono circa un
centinaio per la Valle d'Aosta; ma questo riguarda l'intero
territorio nazionale. Abbiamo condiviso un percorso da portare in
Consiglio regionale e da sottoporre all'attenzione di tutte le
forze politiche. In questo senso, annunciamo che proporremo a
questo Consiglio una risoluzione, che cercheremo prima di
condividere nel testo con una proposta che sarà presentata, come da
impegno con questi insegnanti, per verificare la possibilità di
condividere con tutte le forze politiche questa loro richiesta, che
va nell'ottica di sollecitare il Ministro, quindi il Governo
attraverso i nostri parlamentari, attraverso tutti gli organismi
che possiamo mettere in campo anche all'interno della Conferenza
Stato-Regioni, affinché il Governo italiano intervenga attraverso
dei provvedimenti
ad hoc
per risolvere questa situazione,
che penalizza questi insegnanti che non possono essere inseriti
nelle GAE, ma solo nelle graduatorie di istituto. Quindi è una
possibilità da sollecitare, sapendo che è una decisione che non
discende direttamente dalla Regione, ma dallo Stato, che però
possiamo in qualche modo interpretarla.
Un'ultima comunicazione. Abbiamo avuto un incontro - sarà
oggetto di discussione in diverse iniziative, quindi sarà discusso
nel merito - con il viceministro dell'economia Morando per la
questione finanziaria. Ripeto, sarà oggetto di diverse iniziative e
quindi parleremo anche dei contenuti e di come questa situazione si
sta evolvendo.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Solo due settimane fa abbiamo
affrontato il documento più importante per i prossimi tre anni, ma
soprattutto per il 2018: la nostra legge di stabilità, il nostro
bilancio. Su questo vorrei fare qualche considerazione, quasi
pregiudiziale rispetto a come affrontare il Consiglio di oggi, per
diversi motivi. Voi avete approvato il bilancio il 19 e il 20
dicembre, si è discusso parecchio su una visione della Valle
d'Aosta 2018/2020, ma abbiamo dibattuto parecchio sulla reale
disponibilità, sul fatto di approvare una legge regionale con le
disponibilità vere, con la copertura finanziaria vera, con la
possibilità dal 1 gennaio di dare corso e gambe alle regole del
gioco. Ebbene, colleghi - ieri pomeriggio ero in Commissione con
tanti colleghi di opposizione - il primo disegno di legge scaricato
dal Governo regionale è privo di copertura, un disegno di legge
pronto da mesi e che era in elaborazione dalle strutture da un anno
e mezzo. Priva di copertura vuol dire che si vanno a modificare le
regole del gioco per gli impianti a fune, per le piccole stazioni,
per le grandi stazioni, per le stazioni intermedie e non c'è la
copertura finanziaria. In sintesi, non ci sono i soldi. Un Governo
regionale approva un disegno di legge - un Governo regionale, non
l'opposizione o un singolo consigliere di opposizione - e non ci
sono le disponibilità. Quindi è tornato al mittente e, anche se
magari sarà una buona legge, non ha copertura.
Al di là di quello, il Governo regionale 28 dicembre ha
approvato invece una delibera molto importante che blocca 100
milioni di euro sul 2018. Le cose che noi abbiamo detto il 19 e il
20 dicembre, le considerazioni di natura politica amministrativa
che abbiamo detto in questa sede e che troviamo in maniera quasi
scientifica e amministrativa in questo atto politico
amministrativo, dove il Governo regionale congela, blocca, non
lascia utilizzare 100 milioni di euro sul 2018.
È di ieri una sentenza, non so se avete avuto modo di vederla,
secondo cui sarebbe lecito dare del bugiardo a un politico nel
momento in cui non si mantengono le parole, nel momento in cui non
si mantengono le promesse, nel momento in cui in questo caso c'è
una legge approvata dal Consiglio regionale, nel momento in cui era
di dominio pubblico che il giorno dopo sarebbe stata certificata
dalla legge finanziaria dello Stato la mancanza di queste
risorse.
Non voglio adesso iniziare un discorso su chi è più autonomista
o chi la diceva più lunga: io penso che la politica parli per atti.
Questa è una sede legislativa dove approviamo delle leggi e la
delibera approvata qualche giorno fa dal Governo mi sembra molto
chiara: autorizza le competenti strutture del bilancio a rimodulare
le autorizzazioni, senza tenere conto dei 100 milioni di euro. Al
posto dei 1200 milioni di euro a disposizione, 1100 possono essere
autorizzati, impegnati per dare corso alle regole del gioco che
sono state decise da questo Consiglio.
Una considerazione che vorrei fare ai colleghi è che non sarebbe
male, prima di iniziare questo Consiglio, avere la possibilità, che
oggi noi Consiglieri di opposizione non abbiamo, di sapere dove
sono stati stralciati questi 100 milioni di euro. I 10 milioni di
euro in più sulla sanità ci sono o non ci sono? I 20 milioni in più
per i Sindaci, per i Comuni ci sono o non ci sono? Per gli
investimenti che sono stati inseriti, ci sono o non ci sono? Per il
settore agricolo ci sono o non ci sono? Noi oggi queste
informazioni non le abbiamo.
Io penso che prima di iniziare un Consiglio così corposo, pieno
di politica, soprattutto a ridosso di una campagna elettorale le
cui date sono state fissate, la comunità valdostana debba sapere
dove queste risorse sono state tagliate e che probabilmente per le
prossime settimane non potranno essere autorizzate dalla Giunta,
dopo che il Governo regionale ha approvato un blocco, un
congelamento. Anche perché i tecnici, dopo l'approvazione della
legge dello Stato, non avrebbero potuto dare un parere di
legittimità: quella disponibilità non esiste, quelle disponibilità
non ci sono. Mi piacerebbe poi anche sentire la voce del nuovo
Assessore alle finanze, che tra qualche ora probabilmente prenderà
posizione e avrà modo di dare corso e gambe a quello che è stato
deciso da questo Consiglio. L'obiettivo è di sapere se sia
possibile avere da parte del Governo una piccola relazione, una
memo
o un documento di sintesi che ci dica dove sono stati
congelati i 100 milioni di euro sul 2018.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Come anticipato, non avevo voluto parlare
dell'incontro per rispetto ai colleghi che hanno presentato le
iniziative, ma non c'è nessun problema a iniziare il Consiglio da
dove l'abbiamo lasciato e a ribadire un concetto senza attribuire
titoli, che peraltro il collega Chatrian oggi inizia in modo
polemico ad attribuire, con una considerazione che abbiamo già
avuto modo di esprimere. L'essere autonomisti è proprio questo e se
oggi non si vuole ricominciare da lì, noi invece ricominceremo
proprio da questo. Perché il bilancio e le due leggi, n. 21 e n. 22
della seduta del 19 dicembre, prevedono gli accantonamenti -
collega Chatrian, lei che è stato Assessore al bilancio per qualche
mese dovrebbe anche saperle queste cose - in conformità
all'articolo 1 della legge 21 dicembre 2016, cioè il bilancio
dell'anno scorso non impugnato, che è la legge regionale che
destina gli accantonamenti e che ha destinato degli accantonamenti
in questo articolo, che noi abbiamo utilizzato per costruire il
bilancio. Vorrei anche ricordare al collega Chatrian, ex Assessore
alle finanze, che con il bilancio dello Stato 2016 è stato sancito
il pareggio di bilancio e che quindi gli accantonamenti non erano
più previsti.
Detto questo, avevamo già espresso qui la necessità di approvare
un bilancio con le risorse della Regione autonoma Valle d'Aosta e
su come queste risorse da noi venivano in qualche modo pensate nei
vari settori da immettere. Chiaramente c'è stato il fatto nuovo del
bilancio approvato dallo Stato e in questo senso abbiamo avuto
l'incontro con il Viceministro dell'economia, perché stiamo
cercando di trattare la risoluzione definitiva, che non è di oggi e
non è di sessanta giorni: questa è una questione che dura da anni e
che secondo noi deve essere risolta una volta per sempre, senza
però rinunciare, nella predisposizione del nostro bilancio, alle
nostre prerogative.
Voi su questa cosa avete una visione diversa e l'avete espressa
in Consiglio. Noi crediamo che la nostra visione sia da rispettare.
Dei pareri e di tutte le questioni avremo modo di parlarne nelle
interpellanze, perché qui spesso ci si sostituisce anche ai
tecnici: il parere di legittimità dei tecnici è stato dato sul
nostro bilancio ed è un parere tuttora valido.
Altra cosa, a fronte di una situazione che dobbiamo affrontare e
che stiamo trattando con il Governo, è la delibera che lei cita, la
quale non è che non assegni o che tagli delle risorse. Il bilancio
di gestione assegna le risorse, ma congela prudenzialmente una
cifra in attesa di definire questa questione nelle prossime
settimane con lo Stato e anche nell'attesa di definire le nuove
entrate che la Regione ha, e avrà, in questi primi giorni. In
questo senso stiamo lavorando e siamo disponibili, chiaramente con
il nuovo Assessore e la II Commissione, per illustrare questa cosa,
ma nel bilancio di gestione questo è tutto contenuto, collega
Chatrian. Quindi non c'è alcun problema nei prossimi giorni a
confrontarci. Avremo modo di dire che le priorità vengono
confermate, Comuni compresi. La questione è di utilizzare il
bilancio parametrato all'utilizzo delle risorse nell'avanzamento
dell'anno, in modo da utilizzare le risorse che effettivamente
servono nel periodo dell'anno in cui vengono utilizzate.
Queste cose le abbiamo affrontate e mi dispiace che quasi ci sia
una certa gioia nel vedere che lo Stato abbia approvato un qualcosa
che noi oggi stiamo negoziando per chiudere la questione
finanziaria. Quindi ci sarà in qualche modo la corsa a dire: noi
l'avevamo detto! Come nel famoso cartone animato dei Puffi, in cui
c'era il puffo Quattrocchi che diceva sempre "io l'avevo detto!
l'avevo detto! l'avevo detto!". E voi l'avevate detto. Noi abbiamo
cercato di seguire una linea di difesa delle nostre prerogative che
- ripeto - non è di oggi: è una questione che si protrae da anni e
noi crediamo che chiudere definitivamente questa questione
finanziaria, sapendo che abbiamo anche un contenzioso aperto sul
2017, ci darà la possibilità di chiudere definitivamente questa
questione. Quindi non c'è alcun problema ad affrontare le
questioni, però sappiamo anche che bisogna dire le cose come
stanno. Voi avete sbandierato che bisognava essere prudenti. Noi,
nel momento in cui abbiamo approvato il nostro bilancio e nel
momento in cui dobbiamo anche recuperare altre risorse nostre,
lavoriamo in questo periodo (che è un periodo transitorio)
assegnando le risorse e liberando le risorse man mano che queste si
rendono necessarie, con le priorità che ci eravamo detti.
In questo senso ci dispiace che ci sia ancora polemica. Voi
avevate la voglia di rimandare il bilancio aspettando che a Roma ce
lo facessero. Noi avevamo un'altra visione e abbiamo deciso di
approvare il nostro bilancio sulla base della legge vigente e degli
accantonamenti previsti per legge. In questo senso, da lunedì di
questa settimana (il lunedì della ripresa) abbiamo avuto già un
incontro con il viceministro dell'economia Morando per chiudere
definitivamente la partita con lo Stato, perché noi crediamo che
sia una soluzione definitiva quella da trovare. In questo senso
avremo modo di confrontarci nei prossimi giorni e nelle prossime
settimane per seguire l'evoluzione della questione.
Presidente -
Il collega Chatrian chiede di intervenire
per? Non è che possiamo fare un batti e ribatti! L'argomento sarà
oggetto di discussione nelle interpellanze. Lei ha posto il
problema, a cui è stato risposto: l'argomento verrà affrontato
durante il dibattito giornaliero. Prego.
Chatrian (ALPE) -
Mi attengo al Regolamento interno e
avrò modo dopo di confrontarmi con il Presidente della Regione.
Avevo posto però una domanda al Presidente della Regione: se era
possibile avere prima del dibattito delle due iniziative una
memoria o una relazione su dove erano stati congelati i 100 milioni
di euro. Senza nessuna polemica. Mi sembra che la responsabilità
del mio intervento stia nell'aver discusso tre giorni di bilancio e
tre giorni dopo la Giunta ha congelato 100 milioni di euro. Mi
sembrava doveroso rendere edotto questo consesso. A meno che i
colleghi di maggioranza abbiano tutte le poste dove sono stati
congelati i 100 milioni; noi non ce l'abbiamo. Questa era la
domanda che avevo posto.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Ho ascoltato attentamente quanto ha detto
il presidente Viérin. È molto difficile non avere una visione
diversa, Presidente. Lei giustamente dice che quelle risorse non
sono state cancellate dal bilancio, ma sono state semplicemente non
assegnate. Non sono state date in disponibilità alle strutture per
la spesa, perché nel piano di assegnazione che avete fatto ai
dirigenti non sono state date in disponibilità. Non sono spendibili
ai fini del bilancio. Non solo: nelle premesse della famosa
delibera del 28 dicembre, il dirigente - io penso molto
opportunamente, in regime di autotutela avendo dato un parere su un
bilancio, che poi si è rivelato di fatto carente di circa 100
milioni di euro - scrive che questo atto è propedeutico in attesa
di una variazione di bilancio. Ora le chiedo, Presidente, quando
pensate di portare la variazione di bilancio? Perché quando voi
porterete la variazione di bilancio - io mi auguro di no e che
riusciate a risolvere il problema - ci sarà la legittimazione
formale che al bilancio regionale mancano 100 milioni di euro. Dico
100, ma sono 99 milioni di euro.
Anch'io mi sarei aspettato almeno un passaggio sull'incontro con
il viceministro Morando. Noi non eravamo presenti e dobbiamo
limitarci a leggere le sue dichiarazioni, ma quando il viceministro
Morando dice che in Valle d'Aosta questo sia stato un po'
sottovalutato (questo che lui ritiene un
agrément
alla
finanza regionale), se mi posso permettere questo è un passo avanti
enorme per la Valle d'Aosta. Aggiunge che "è rimasto aperto un
problema che riguarda il 2018, che ci ha indotto a una situazione
che non è di piena soddisfazione della Valle d'Aosta". Io non leggo
in nessuna dichiarazione del ministro Morando che ci siano delle
possibilità di superare l'
impasse
2018. Poi chiaramente a
lei avrà rilasciato altre dichiarazioni, non ho dubbi. Ma dice
anche un'altra cosa il ministro Morando: "proprio la scelta della
legge di bilancio di risolvere il problema del medio periodo crea
le condizioni favorevoli per il superamento del contenzioso". Per
cui leggendo le dichiarazioni, non solo dice che con ogni
probabilità il 2018 rimarrà un grosso problema per le finanze
regionali, ma dice anche che ci sono gli estremi per superare il
contenzioso. Per cui sull'annunciato recupero del pregresso, se
questa è l'interpretazione del Governo o siete su posizioni
diverse, probabilmente si parla linguaggi diversi, e questo non mi
garantisce molto, nel senso che in questo momento noi ci stiamo
relazionando con un Governo privo del Parlamento. Se bisogna
superare questo problema, che è nato dalla finanziaria regionale,
lei mi insegna, Presidente, che una legge si modifica con una legge
e non con una delibera del Consiglio dei Ministri.
Pertanto io sono contento, ma molto preoccupato! Perché il vero
problema è che, leggendo l'atto approvato il 28 dicembre, quello
che lei ha voluto superare, vale a dire un esercizio provvisorio,
voi di fatto l'avete sancito. Voi con quella delibera avete di
fatto sancito l'esercizio provvisorio della Regione Valle d'Aosta,
perché avete garantito esclusivamente le spese obbligatorie, avete
bloccato ogni altra sorta di investimento e anche di spesa corrente
non obbligatoria. Presidente, non posso fare altro che dirle che in
questo momento, con quella delibera, voi avete sancito
ufficialmente l'esercizio provvisorio della Regione Valle
d'Aosta.
Presidente -
Ha chiesto la parola il consigliere Marquis,
ne ha facoltà.
Marquis (AC-SA-PNV) -
Abbiamo presentato delle iniziative
in questo Consiglio, vista l'importanza dell'argomento, per fare
chiarezza sulla situazione finanziaria, tuttavia essendo state
fatte delle comunicazioni e alcune considerazioni, ritengo doveroso
intervenire, seppure con brevità.
Credo fosse sotto gli occhi di tutti la difficoltà della
situazione finanziaria. Come ha detto il presidente Viérin, non è
una situazione che nasce oggi, ma che ha un percorso partito con il
2011. Un percorso che ci ha visti in difficoltà soprattutto alla
fine di quest'anno e che ha portato anche l'allungamento della
gestione del DEFR e del bilancio della Regione. Tuttavia in
occasione della discussione della finanziaria, alla luce anche
degli emendamenti che erano in approvazione e dell'orientamento
chiaro da parte dello Stato, avevamo chiesto un atto di
responsabilità che prevedesse una predisposizione del bilancio
sulla base di risposte certe. Risposte certe per dare chiarezza ai
valdostani, per dare chiarezza ai Comuni e alle associazioni, su
quali erano le risorse a disposizione del bilancio 2018. Purtroppo
- io dico purtroppo - nei giorni successivi abbiamo avuto la
conferma che il bilancio dello Stato ha previsto questa nostra
partecipazione, che in tutti i modi abbiamo ritenuto iniqua, che
abbiamo contestato con dei ricorsi alla Corte costituzionale, al
Tar del Lazio già sul 2017.
Riteniamo che lo spirito autonomista, che condividiamo in
quest'aula comunque e al di là di tutto, debba orientare la nostra
azione alla responsabilità. Una responsabilità che in questo caso
avrebbe dovuto portare a essere un po' più prudenti. La stessa
prudenza che credo abbiano adoperato e stiano adoperando i Sindaci
dei Comuni della Valle d'Aosta: sono dei Sindaci autonomisti, ma
non per questo si sono azzardati a predisporre il bilancio con la
disponibilità delle maggiori risorse evidenziate e promesse in
questo bilancio. I Sindaci, con grande preoccupazione e con grande
responsabilità, hanno ritardato la predisposizione dei bilanci dei
loro Comuni e tuttavia credo che questo stia creando dei problemi,
perché l'anno scorso nel mese di dicembre c'erano già delle
Comunità che avevano predisposto il loro bilancio. A oggi non ne
abbiamo traccia nei Comuni e c'è una grande preoccupazione.
Riteniamo, quindi, che l'aver messo a disposizione delle risorse
che di fatto non ci sono, abbia creato della confusione,
dell'incertezza, ma anche del lavoro aggiuntivo agli uffici.
Riteniamo che quello che è stato fatto l'anno scorso di congelare
le risorse, non fosse un atto di responsabilità, di mancanza di
spirito autonomista, ma un atto orientato alla prudenza che deve
avere l'amministratore di un ente della Regione.
Pertanto è un bilancio che - come si suole dire - è durato da
Natale a Santo Stefano, usando questa metafora, perché noi lo
abbiamo approvato il 20 e il 28 si è dovuto rivederlo. Voglio dire
che 100 milioni di euro di modifiche sono 100 milioni nella parte
degli investimenti, nella parte delle disponibilità, perché le
spese sono rigide, quindi la maggior parte del bilancio è al 90
percento bloccato, è rigido. Vuol dire che il 50 percento di quello
che era disponibile è stato oggetto di intervento. Credo che quindi
non si possano che condividere le richieste fatte dal collega
Chatrian, di avere un quadro di raffronto per avere contezza della
situazione delle risorse disponibili sin da subito e quelle che
invece devono essere demandate a eventuali nuove novità, che noi
auspichiamo ci siano e che si possa risolvere definitivamente con
lo Stato questa questione. Speriamo che ci sia la buona volontà da
parte del Governo nazionale, perché effettivamente per noi diventa
una partita difficile e, da una veloce lettura della delibera, ci
pare che siano state congelate anche delle risorse destinate allo
sviluppo economico.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Parto dalla considerazione conclusiva del
collega Marquis. In delibera si trovano tutta una serie di
osservazioni, quindi la delibera c'è e - come ho già ribadito nel
primo intervento - c'è la disponibilità nei prossimi giorni a
confrontarci sulla questione, ricordando però che il nostro
bilancio che è stato approvato, oggi è legge e che la delibera del
bilancio di gestione assegna l'intero bilancio, ma sulle
autorizzazioni di spesa monitora l'avanzamento - come ho cercato di
spiegare nel mio primo intervento - anche rapportato alle scadenze
che ci sono nella prima parte dell'anno. Sappiamo benissimo che ci
sono investimenti che andranno sull'ultima parte dell'anno e noi
oggi, in attesa di questa soluzione, abbiamo agito per monitorare,
proprio perché c'è una criticità che non abbiamo creato, ma che
oggi deve essere risolta nel suo insieme.
Il collega Marquis parla dei Sindaci. Noi siamo in contatto con
il CELVA e oggi trasmetteremo la tabella di simulazione, affinché
all'interno del CELVA ci sia la loro discussione per capire come i
parametri della perequazione devono essere in qualche modo poi
adottati con delibera. I Comuni rimangono una priorità. I bilanci
sappiamo benissimo che vanno fatti entro fine febbraio e io non so
- lei è stato anche amministratore comunale - quanti Comuni abbiamo
visto approvare il bilancio al 10 gennaio. Però, quello che voglio
dire è che c'è una criticità che è stata trasmessa e avremo dei
confronti anche con il CELVA, per collocare la problematica in
questa situazione particolare in cui ci troviamo, che ogni
amministratore ha gestito per il pezzo di percorso amministrativo
che ha avuto la possibilità di fare e per quello che ha fatto.
Noi abbiamo gestito questa questione finanziaria dal mese di
ottobre in avanti. Io non mischierei il 2017 e il bilancio di
previsione 2016, perché sappiamo benissimo che si parlava fino al
2017, quindi non starei di nuovo a ritornare sull'argomento. Mai si
è parlato del 2018, tant'è che la nostra legge di bilancio, che
peraltro lei ha votato, collega Marquis, l'anno scorso, prevedeva
gli accantonamenti senza i 144 milioni sul 2018. Quindi credo che
lei consapevolmente abbia espresso quel voto, quando era in
maggioranza all'epoca.
Detto questo, affronteremo l'argomento nei prossimi giorni:
c'erano delle iniziative in questo senso e ho detto in premessa che
ci sarebbe stata occasione di discutere di questa cosa. La delibera
del bilancio di gestione va semplicemente a monitorare la spesa e
le autorizzazioni di spesa. Chiaramente, ha colto il collega
Gerandin, la variazione di bilancio che stiamo preparando arriverà
prima possibile e riallocherà risorse nostre, maggiori entrate che
stiamo determinando per il 2018, ma parallelamente noi dobbiamo
chiudere questa questione finanziaria, perché altrimenti sarà una
questione sempre aperta, al di là di chi amministra da un punto di
vista politico o tecnico. È una questione che, per quanto ci
riguarda, va chiusa. In questo senso, collega Gerandin, con il
viceministro Morando abbiamo avuto un colloquio che verteva proprio
su questa necessità e vi posso dire che c'è stata disponibilità da
parte del viceministro, a nome del Governo, di affrontare nelle
prossime settimane la chiusura della questione del contenzioso
finanziario.
Io capisco che qui ormai siamo al gioco delle parti ed è
legittimo che ci si accinga ad una campagna elettorale e vediamo
che tutti i movimenti e i partiti giustamente si stanno collocando
e cercheranno di dimostrare chi è buono, chi non lo è, chi sta
risolvendo, chi non sta risolvendo. Noi, da un punto di vista
amministrativo, abbiamo cercato di affrontare la questione sin da
subito, per continuare a negoziare con lo Stato non una chiusura su
un pezzo, ma la chiusura definitiva dei contenziosi che ci sono,
sapendo che c'è ancora una causa 2017 in ballo che arriverà a marzo
e che se si riesce, come abbiamo concordato con il viceministro, ad
affrontare nell'insieme, ci darà la possibilità di chiudere questa
questione con il Governo in carica. In questo senso, ribadiamo la
nostra disponibilità ad affrontare prossimamente questa questione,
sapendo che c'è un'evoluzione. Sappiamo anche noi che ci sono tempi
stretti e agiremo parametrandoci agli stessi.
Presidente -
Ha chiesto la parola il consigliere
Padovani, ne ha facoltà.
Padovani (GM) -
Vede, Presidente, lei è bravo a
raccontare quello che vuole far credere alle persone, però bloccare
delle risorse vuol dire non poterle spendere. Noi qualche settimana
fa parlavamo di un bilancio che, secondo il suo racconto, doveva
prevedere 1 miliardo e 200 milioni di euro, mentre oggi leggiamo
dai giornali che 99 milioni non sono spendibili.
Noi non siamo contenti di questa cosa, perché in quel bilancio
c'erano probabilmente alcune risposte che le persone fuori, le
persone che ci guardano, le persone che ci hanno permesso di stare
qui, le persone le che hanno bisogno, si aspettavano. Oggi noi
stiamo chiedendo nient'altro che capire dove queste risorse non ci
sono più. Per esempio, si legge sempre sulle notizie dei giornali
che non ci sarebbero più i soldi per l'insediamento e lo sviluppo
di nuove imprese. È vero, Presidente? È vero che non ci sono più i
fondi per i cantieri forestali? Quello che chiediamo è nient'altro
che sapere se ci sono ancora quei fondi che permetterebbero di
risolvere almeno una parte della crisi, di dare almeno una parte di
quelle risposte che le persone si aspettano. Però quei documenti
sarebbe utile averli subito: per questo lo chiediamo.
Vede, Presidente, lei nell'ultimo Consiglio si è lanciato in una
discussione politica su chi era più autonomista, chi meno, chi
interpretava l'autenticità dell'autonomismo in questo Consiglio.
Però per autogovernarsi - perché l'autonomia per me è autogoverno -
e per decidere da sé come la propria comunità deve andare avanti,
bisogna anche avere una certa solidità, una certa sostanza e non -
come disse qualcuno dell'attuale maggioranza tempo fa - essere
inadeguati. Forse questo nuovo capitolo di fine legislatura ci dice
che forse un po' inadeguati lo siete stati. Ma io non lo dico
davvero con gioia, perché fuori ci sono delle persone che aspettano
delle risposte, che hanno davvero bisogno di risposte e questi
fondi in meno non permettono di dare almeno alcune delle risposte
che queste persone fuori si aspettano. Quindi, davvero: se i
documenti possono arrivare celermente, sarebbe opportuno.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Sull'inadeguatezza, collega Padovani, ci
sarebbe da parlare tutta la seduta e credo che ognuno si senta
adeguato dove è, ma poi probabilmente la realtà non è così.
Noi semplicemente stiamo cercando di affrontare i problemi dei
valdostani. Mi dispiace che venga interpretato e probabilmente non
siamo stati abbastanza espliciti: il bilancio approvato dalla
nostra Regione è il bilancio che noi abbiamo approvato a dicembre e
quindi le priorità vengono confermate. Ripeto, è stato colto dal
collega Gerandin, stiamo lavorando su due fronti: uno, sulla
variazione di bilancio per cercare di introitare subito quello che
poi viene fatto di solito durante l'anno; la seconda cosa è che
stiamo cercando di chiudere la questione finanziaria. Avremo modo
di parlarne e in quel momento ci direte. Sicuramente non sarete
soddisfatti neanche se si chiude, perché poi qui alla fine è il
gioco delle parti: ognuno viene qui e, al di là dell'interesse
comune, cerca di racimolare un pezzo di visibilità che altrimenti
probabilmente non avrebbe.
Qui oggi la questione è molto più seria. È giusta la questione
di affrontare nelle prossime settimane come si evolverà. La
delibera è agli atti, abbiamo già avuto delle emergenze e le
abbiamo affrontate: oggi si tratta di monitorare la spesa
rapportata al periodo in cui siamo. Quindi ribadiamo le nostre
priorità: i Comuni, i cantieri forestali e tutto ciò che è stato
messo nel nostro bilancio e in questo senso lavoreremo. Nel momento
in cui si presenteranno i fatti concreti, ci ritroveremo in
Consiglio e vedremo chi aveva detto le cose com'erano.
Stiamo trattando una questione delicata, la questione
finanziaria, che noi vogliamo chiudere una volta per tutte. Questo
l'abbiamo ribadito, avremo modo di confrontarci. Ripeto, ci sarà
una disponibilità nei prossimi giorni ad affrontare con le
Commissioni qualsiasi tipo di discussione. A oggi, questa è la
situazione.
Dalle ore 9:52 assume la presidenza il vicepresidente
Farcoz
.
Farcoz (Président) -
La parole au collègue Roscio.
Roscio (ALPE) -
Presidente Viérin, lei ci dà delle
risposte, ma in realtà non risponde alla questione. C'è un atto
della Giunta, che è stato richiamato e che cito testualmente: "La
Giunta delibera di limitare l'autorizzazione di spesa, di cui alla
legge di stabilità regionale per 90 milioni e 300 mila euro e
autorizza a rimodulare le autorizzazioni di spesa da parte dei
dirigenti delle strutture regionali". Mi sembra che questo sia
scritto in italiano corrente e sia chiarissimo.
Noi ci chiediamo come si possa andare a discutere le iniziative
che verranno, senza avere i dati di base. Vorremmo conoscere dove
vengono fatte quelle limitazioni scritte in un atto della Giunta,
che oltre tutto, a nostro parere, sopravanza addirittura una legge
del Consiglio. Qui il Consiglio ha fatto una legge di stabilità che
poi la Giunta, invece, limita con un atto successivo; ci sembra
anche abbastanza particolare come cosa. Ma soprattutto, rimanendo
al tema, volete dirci dove sono state fatte queste limitazioni?
Altrimenti, dopo come potremo andare a discutere su qualcosa senza
avere i dati di partenza? Questo vorremmo. Poi tutto il discorso
del 2017, del contenzioso, di ribadire: benissimo, siamo contenti,
ma nel mentre ci volete dare questi dati?
Dalle ore 9:54 assume la presidenza il presidente
Rosset
.
Rosset (Presidente) -
Ha chiesto la parola il consigliere
Borrello, ne ha facoltà.
Borrello (AC-SA-PNV) -
Non è il discorso di cercare
visibilità, noi siamo solo consequenziali rispetto
all'atteggiamento e alla posizione che abbiamo avuto in sede di
approvazione del bilancio, all'interno del quale avevamo
manifestato tutta una serie di preoccupazioni che penso siano
sensibilità comuni all'interno di tutto il Consiglio regionale, ma
anche di tutta la comunità valdostana: capire qual è la reale
disponibilità finanziaria incardinata nel bilancio
dell'Amministrazione regionale. Avevamo espresso tutta una serie di
preoccupazioni in seno al bilancio, avevo sottolineato la
preoccupazione del dover affrontare, successivamente
all'approvazione del disegno di legge, tutta una serie di passaggi
per limare all'interno dei singoli assessorati le possibilità di
riduzione di spesa. Detto questo, quello che avevamo presupposto
all'interno della discussione in sede di bilancio, si è avverato in
sede di approvazione di una delibera di Giunta regionale il 28
dicembre. Quindi noi, in maniera molto serena e semplice, con una
reale preoccupazione che sono sicuro sia la stessa che è
incardinata all'interno di chi interpreta il ruolo di governo in
questo momento, vogliamo cercare di capire queste limitazioni come
vengono esplicitate e quale sarà il futuro delle reali risorse a
disposizione del Governo regionale. È per questo che sollecito
nuovamente la richiesta prodotta dal collega Chatrian, di avere un
tabulato con le esplicitazioni delle limitazioni, in modo da capire
- senza polemica - le reali poste iscritte a bilancio.
Presidente -
Ha chiesto la parola il consigliere Bertin,
ne ha facoltà.
Bertin (GM) -
Qui in effetti oggi riproponiamo in parte
la discussione già fatta durante l'approvazione della legge di
bilancio. Siamo ancora lì e, come in quell'occasione evidenziavo,
avevamo fatto una discussione virtuale su un bilancio virtuale, nel
quale poi sapevamo tutti che si sarebbe dovuti intervenire per
limitare le spese, poiché la legge di stabilità dello Stato
evidenziava questi 99 milioni di euro che mancavano. Un bilancio
virtuale, ma sempre succede come diceva Charles de Gaulle che
les faits sont têtus
e alla fine, nonostante tutto, la
realtà ha il sopravvento. E quando la realtà ha il sopravvento,
bisogna piegarsi alla realtà stessa. Dunque si è dovuti intervenire
con questa delibera.
A questo punto, cerchiamo di non fare altre discussioni
virtuali, occupiamoci dei fatti e magari è anche l'occasione per
affrontare in modo serio le questioni, dando a tutti la possibilità
di conoscere nel dettaglio, come veniva richiesto, cosa poi si
vuole tagliare o meno.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Solo per ribadire la richiesta fatta dal
capogruppo Chatrian e dai colleghi, soprattutto in modo, come
diceva il collega Bertin, non virtuale ma concreto. Cogliamo
positivamente, presidente Viérin, la sua disponibilità a discuterne
eventualmente la prossima settimana in modo più concreto, anche
perché probabilmente per fare questa delibera è stato necessario
avere già un prospetto. Immagino che quel prospetto approvato da
voi e dalla maggioranza non più di quindici giorni fa, con più
venti, più dodici in ogni assessorato, sarà stato variato con meno
venti, meno dodici su ogni assessorato. Non lo so, però sicuramente
avete dovuto intervenire, altrimenti lei non avrebbe potuto
sicuramente dire in Consiglio una cosa sul bilancio e poi, neanche
una settimana dopo, dover deliberare in questo modo. Il collega
Roscio ha letto la delibera, non ha usato altre parole e le parole
sono chiare. Quindi le sue risposte piccate sul fatto di avere o no
visibilità! Invece è proprio per capire in modo concreto dove sono
state necessarie queste riduzioni e questi congelamenti. Sta di
fatto che non è che vogliamo avere nessun merito di aver detto che
questo bilancio era farlocco e non aveva i numeri giusti, però
adesso viene la conferma che mancavano 100 milioni di euro.
Poi, sul piano della trattativa con Roma, non vogliamo rompere
le uova nel paniere: che le trattative siano portate avanti - come
dice lei - in modo definitivo. Penso che questa sia la volontà
anche nostra, non ci rammaricheremo se lei riuscirà a portare
avanti la trattativa e a chiuderla, non saremo dispiaciuti e non
gioiamo certo nel sapere che 100 milioni di euro sono stati
congelati.
Intervengo anche su una sua comunicazione, presidente Viérin,
solo per chiederle, a nome dei gruppi di minoranza, se è possibile
avere la risoluzione che lei ha annunciato dopo la sentenza della
Corte costituzionale, per poter eventualmente fare delle
valutazioni, poiché noi intendevamo presentarne una nostra. Quindi
vogliamo solo capire se può esserci una discussione congiunta, o se
dobbiamo fare un altro percorso.
Presidente -
Ha chiesto la parola il consigliere Restano,
ne ha facoltà.
Restano (AC-SA-PNV) -
Io intenderei affrontare questo
aspetto che stiamo discutendo in maniera un pochino diversa, perché
tutti condividiamo che è una questione che dura da anni,
condividiamo anche che è una partita importante, forse la partita
definitiva e sono in gioco le prerogative della nostra Regione.
Però per me è una partita politica e non è una partita tecnico
amministrativa. Se mettiamo insieme le due cose, corriamo il
rischio di discutere una partita al ribasso. Noi intendiamo far
valere completamente le nostre prerogative. Quindi se vogliamo
portarla dal punto di vista finanziario, riteniamo che ci spettino
i 144 milioni di euro e questi devono essere, anche per il 2017. Se
la trattativa, invece, avviene solo dal punto di vista delle
disponibilità, c'è il rischio che si vada a contrattare sulla
cifra. Questo noi non lo vogliamo. Se la partita è politica
riteniamo che, a differenza di ciò che avviene in altri Stati -
faccio un paragone con la Spagna dove esiste qualcuno che è
regionalista e qualcuno che non lo è - qua siamo tutti autonomisti
e regionalisti, quindi è una partita che il Consiglio intero doveva
discutere. È questo il nostro punto di vista. Non può essere
discussa da un rappresentante o due, ma la Regione Valle d'Aosta
nella sua interezza deve scendere in campo e portare avanti la
battaglia. Invece l'approccio che mi sembra di intuire è quello di
mettere in bilancio una disponibilità finanziaria, per poi farsi
dire dallo Stato di no e andare a discutere sotto questo aspetto
per far emergere che è lo Stato che ce li ha tolti: può essere una
finezza, ma nei fatti è quella della disponibilità dei 144 milioni
di euro.
Questo noi vorremmo: una strategia diversa. Noi intendiamo che
questa sia una battaglia importantissima. Sarà quella definitiva?
Noi lo speriamo, ma dobbiamo combatterla insieme e non lasciare che
sia un Presidente, che è rappresentativo ovviamente del Consiglio,
ma soprattutto del Governo, a condurla in solitaria.
Presidente -
Ha chiesto la parola la vicepresidente
Morelli, ne ha facoltà.
Morelli (ALPE) -
Io rilevo che il presidente Viérin ha
una concezione molto particolare del dibattito politico e del
dibattito democratico, tale per cui quando gli altri dissentono
fanno il gioco delle parti. Quando fanno osservazioni di buon senso
e chiedono un po' di cautela, come è stato fatto dalla minoranza,
quando si è trattato di discutere il bilancio, sbandierano. Oppure,
quando non si associano a una pretesa resistenza nei confronti
dello Stato, che è fatta più di forma che di sostanza, perché della
sostanza ci si guarda bene dal rendere note alla minoranza quali
siano le caratteristiche, gli altri non sono autonomisti. Questa è
la concezione che il nostro Presidente della Regione ha del
dibattito politico.
In realtà quale sia la sostanza e quale sia la portata della
realtà, l'abbiamo già cominciato toccare con mano ieri in IV
Commissione. Io immagino che l'assessore Marguerettaz non sarà
stato entusiasta di dover venire in Commissione ad ammettere che il
disegno di legge sul sostegno agli impianti di risalita fosse un
buon provvedimento, ma che, ahimè, non ha la copertura finanziaria.
E il collega Marguerettaz deve ammettere che la minoranza in
quell'occasione si è comportata in modo civile, non ha alzato i
toni, non ha sbandierato e si è limitata a rilevare che la verità
dei fatti, ahimè, sta venendo a galla. Ma ancora, nonostante
questo, ci si ostina a non dire esattamente quale sia la
situazione.
La richiesta fatta dal collega Chatrian e ribadita da tutti
coloro che mi hanno preceduto negli interventi, è assolutamente
legittima e tende a rendere chiara la situazione. E su quella
situazione, una volta che voi l'avrete resa chiara e che noi
l'avremo capita, voi potrete venirci a chiedere di essere
resistenti insieme a voi. Non millantando o dicendo delle mezze
verità che poi vengono a galla, come è successo.
Chiederei una breve sospensione, come gruppi di minoranza, dopo
l'intervento dell'assessore Marguerettaz che aveva già chiesto la
parola.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Io non so dire se facciamo il gioco
delle parti, se abbiamo iniziato la campagna elettorale, chi è
corretto e chi è scorretto. Proviamo a ripercorrere alcuni fatti,
cercando di dare delle informazioni anche a chi ci ascolta. Credo
che, con sfumature diverse, tutti noi abbiamo avuto modo di
approvare dei documenti finanziari, nei quali dicevamo che per il
2018 lo Stato non poteva pretendere nulla rispetto al sacrificio
che era stato individuato con il provvedimento che credo si
chiamasse "Crescitalia". Quindi che i 144 milioni di euro per il
2018 non erano dovuti. Questo lo abbiamo affermato approvando il
bilancio di previsione del 2017 e lo abbiamo affermato approvando
il bilancio del 2018. Le previsioni finanziarie sono state fatte
senza quel sacrificio e noi riteniamo che il bilancio, per
riprendere quello che ha detto Roscio, sia quello approvato. Noi
stiamo lavorando per far sì che la previsione finanziaria approvata
dal Consiglio regionale, sia portata avanti. Dopo di che è chiaro
che, successivamente all'approvazione del bilancio regionale, ci
sono stati dei passaggi con delle norme a livello nazionale che
devono essere interpretate, quindi siamo in una situazione dove noi
diamo una certa interpretazione e lo Stato ne dà un'altra.
Tanto per chiarirci, il primo gennaio, se noi non avessimo avuto
un bilancio di gestione approvato, non avremmo potuto affrontare
nessuna spesa, perché voi sapete benissimo che il Consiglio
regionale approva un bilancio, dopo di che la Giunta approva un
bilancio di gestione. Quindi mi permetto di rovesciare il
paradigma: noi abbiamo approvato l'80 o il 90 percento delle spese
approvate dal bilancio e abbiamo messo tutte le strutture nella
condizione di lavorare. Il fatto che voi chiediate l'elenco, è una
richiesta che ci porta fuori strada, perché quelle previsioni non
sono figlie di una scelta politica sul dove andare a tagliare e
dove non andare a tagliare. Sono semplicemente delle scelte
finanziarie, con cui abbiamo dato subito il la ai capitoli che
necessitavano di un'autorizzazione. Qualora la vostra fosse una
richiesta semplicemente per capire questo, non ci sarebbe problema.
In realtà, l'avete già detto: dove avete tagliato? Noi non abbiamo
tagliato da nessuna parte! C'è un blocco finanziario: nel momento
in cui ci fossero delle attività dove si andasse a ridurre, è di
tutta evidenza che dovremmo tornare in Consiglio. Non è una
delibera di Giunta che può immaginare dove tagliare e dove non
tagliare.
Parlo di capitoli che mi riguardano. Ieri in Commissione io ho
chiesto come la Commissione stessa volesse procedere, perché ho
detto: noi oggi abbiamo un provvedimento di legge, approvato
peraltro prima del bilancio, senza la copertura finanziaria. Cosa
volete, che io lo ritiri o possiamo lasciarlo in Commissione in
attesa di definizioni? Sicuramente in modo civile e garbato,
collega Morelli, mi avete detto di ritirarlo, quindi non avete
avuto un atteggiamento negativo, salvo poi uscire e fare un
comunicato stampa. Sul garbo e sulla civiltà io non discuto, ma
ovviamente state cercando di dare dei messaggi che vanno nella
direzione del bilancio inconsistente e farlocco; ma non è così. Nel
momento in cui -  ve l'ha detto il presidente Viérin - ci
saranno delle definizioni, con tagli o non tagli, sarà il Consiglio
regionale a decidere. Oggi quella delibera ha semplicemente
permesso alla macchina di partire e di lavorare.
Presidente -
Non ci sono altri interventi. Viene concessa
la sospensione, come richiesto dai gruppi di minoranza.
La seduta è sospesa alle ore 10:13 e riprende alle
10:25
.
Rosset (Presidente) -
Possiamo riprendere. Ha chiesto la
parola il consigliere Gerandin, ne ha facoltà.
Gerandin (GM) -
Per illustrare il motivo della
sospensione di minoranza e comunicarne l'esito. Chiunque di noi è
intervenuto oggi, proprio per non dare eventuali informazioni non
corrette, ha chiesto alla maggioranza, all'esecutivo, al Governo,
al Presidente di avere un quadro di raffronto sulle risorse in
questo momento congelate, o comunque non in disponibilità come
spesa, pur rimanendo in bilancio. Io le do atto che il bilancio
rimane quello, anche perché è difficile che in Giunta possiate
modificare un bilancio approvato dal Consiglio. Il bilancio rimane
com'è, ma quello che è importante sono le risorse in disponibilità
alle varie strutture e ai vari dirigenti. Tenuto conto di questa
delibera, noi abbiamo chiesto a più voci di avere questo quadro di
raffronto: mi pare che la risposta sia stata la disponibilità a
ragionare ed eventualmente a parlarne in Commissione.
Noi sin d'ora annunciamo che, dopo la sospensione delle 13:00,
ci sarà una conferenza stampa, in cui questo quadro di raffronto lo
forniremo noi. Ci abbiamo lavorato duramente, sono più di
settecento pagine e chiediamo sin d'ora clemenza se non sarà
esaustivo. Penso che la maggioranza già sappia dove sono state
congelate queste risorse, ma, qualora non lo sapesse, sarà
interessante anche per voi rendervi conto della situazione della
disponibilità finanziaria al momento. Con l'umiltà di chiedere
scusa se ci sarà qualche piccolo errore - non avremmo conteggiato i
100 mila euro - penso che i valdostani si renderanno conto che il
bilancio approvato con questa delibera viene di fatto paralizzato
per la gran parte, soprattutto per quella che è stata oggetto di
quei più dieci, più venti, più trenta che sono stati più volte
sbandierati.
Mi dispiace dal punto di vista anche personale che un atto così
importante come il bilancio venga di fatto congelato, paralizzato
da questo atto e soprattutto che non si voglia e non si abbia il
coraggio, a fronte magari di quelle battaglie per l'autonomia che
ci sono state presentate, di dire ai valdostani la verità. Qua
dentro ci sono tante persone che hanno fatto delle battaglie in un
senso e vedranno i cittadini, leggendo questi raffronti, che tante
volte la realtà è ben diversa da quello che si è provato a
prospettare in un bilancio, che non ho altro termine per definirlo
se non che è un
bluff
.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Prendiamo atto, collega Gerandin, di
quanto avete espresso come gruppi di minoranza e prendiamo atto
anche che lo spirito è quello che cercate di mettere in campo, per
cui non basta il dibattito consiliare, ma è necessario fare una
conferenza stampa, quindi è necessario probabilmente avere quella
visibilità di cui parlavo e che ha stizzito la collega Morelli. Noi
dopo la vostra conferenza stampa apprenderemo le cose che non sono,
secondo noi, così e quindi creeremo ancora ulteriore confusione
nella comunità, creeremo ulteriore confusione su una situazione
finanziaria che non è di oggi, che è ben chiara, che il collega
Marguerettaz ha peraltro di nuovo riassunto e che probabilmente è
anche difficile da comprendere nei suoi particolari già in
quest'aula, figuriamoci fuori.
Farete seguire una vostra conferenza stampa per una tabella che
avete richiesto, pur già avendola. Anche questa è l'onestà
intellettuale di chi oggi ha una tabella, che non può essere la
tabella - lo ha detto molto bene il collega Marguerettaz - perché
già nei tempi del patto di stabilità abbiamo vissuto lo sblocco
delle risorse man mano che queste in qualche modo erano
disponibili. Ripetiamo che le nostre priorità approvate sono quelle
previste nel bilancio e che si tratta di una questione tecnica di
avanzamento del bilancio stesso. Prenderemo atto di ciò che direte
nella conferenza stampa e non ci sarà nessuna difficoltà poi a
replicare e ad argomentare in quest'aula, non attraverso una
conferenza stampa, le questioni puntuali.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Non mi interessa polemizzare con il
Presidente, ma è per dire che queste tabelle noi nel dibattito le
avremmo anche presentate. Purtroppo ci è stato fatto capire che non
possiamo intervenire ripetutamente sulle dichiarazioni del
Presidente, pertanto è d'obbligo per noi farlo in conferenza
stampa.
Volevo solo aggiungere che al momento non siamo ancora in grado
di farlo, perché lo stiamo ancora finendo. È un lavoro non facile e
chiediamo ancora una volta: se voi avete una tabella di raffronto
ufficiale, datela! Perché questo è un lavoro non facile, con la
possibilità eventualmente di fare qualche piccolo errorino -
immagino che siano davvero piccoli - però comunque non con la
volontà di falsare, ma esclusivamente per informare i cittadini. Se
voi avete una tabella ufficiale, datela. Io penso che sia molto
interessante farla avere, perché se non ce la date voi, magari ce
la darà qualcuno seduto sui banchi di maggioranza che sicuramente
avrà condiviso questo blocco finanziario, come l'ha chiamato il
collega Marguerettaz. Io dico questo semplicemente per ribadire che
il tono polemico non c'era ed era solo per dire che noi ci stiamo
ancora lavorando. Per cui se ce la fornirete, penso che darete
un'informazione corretta ai cittadini.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Cerco di anticipare un po' i
contenuti della conferenza stampa, quindi cerco di far preparare ai
nostri amici giornalisti un canovaccio, che in qualche modo ha già
anticipato il nostro collega Chatrian, forte della sua esperienza
di assessore.
Proteste fuori microfono del consigliere Chatrian.
Sono stato offensivo nel dire "forte della sua esperienza di
assessore"?
È agitato perché anticipo la conferenza stampa?
Presidente
- Prosegua Assessore.
Marguerettaz (UV) -
La conferenza stampa sarà: non ci
sono soldi per la sanità, non ci sono soldi per gli operai
forestali, non ci sono soldi per gli investimenti. Questo sarà il
messaggio che volete veicolare e che veicolerete. È - lo anticipo -
un messaggio falso! State cercando di fare allarmismo. Quindi il
contenuto della conferenza stampa sarà il messaggio che voi volete
veicolare: mancano i soldi sulla sanità, mancano i soldi per
l'agricoltura, mancano i soldi per l'industria. Noi ci dissociamo.
Fate un grande danno alla comunità, perché state dando delle
comunicazioni, quelle sì, non corrette e vi prendete la
responsabilità di quello che fate.
Presidente -
Consigliere Marquis, lei è già
intervenuto.
Marquis (AC-SA-PNV) -
Per rispondere al collega
Marguerettaz. Anche il collega Marguerettaz ha fatto due
interventi.
Presidente -
Mi dispiace, il punto viene concluso, verrà
dibattuto nella conferenza stampa e sarà oggetto di discussione nel
prosieguo.
Marquis (AC-SA-PNV) -
La prego, signor Presidente, di
non...
Presidente -
Collega Chatrian, se lei vuole parlare,
schiacci il tasto per prenotarsi e dopo di che parlerà, se no stia
in silenzio come tutti gli altri colleghi! Lei ha parlato già tre
volte!
Marquis (AC-SA-PNV) -
Signor Presidente, ha dato due
volte la parola al collega Marguerettaz e a me una volta: la prego
di trattare tutti allo stesso modo.
Presidente -
Ne ha facoltà!
Marquis (AC-SA-PNV) -
Grazie, molto gentile. Volevo solo
replicare al collega Marguerettaz, perché alla fine sembra che
dentro quest'aula si voglia giocare a fare i prestigiatori. Ma io
credo che non si possano fare i giochi delle tre carte. L'unica
cosa certa che i valdostani devono sapere è che mancano 100 milioni
di euro! Credo che questo sia chiaro e non si possa nasconderlo,
perché diversamente si sarebbe dei bugiardi! Quindi invito il
Governo a voler prendere atto di questa situazione. Possiamo dire
che tutti assieme lavoreremo per cercare di recuperare delle
risorse, ma credo che i bilanci e le priorità della Regione debbano
essere stabiliti in funzione delle risorse che si hanno a
disposizione, non in funzione della fantasia.
Poi vorrei ricordare che l'anno passato, nella finanziaria dello
Stato, probabilmente anche il collega Lanièce poteva fare
maggiormente attenzione! Perché la proroga al contributo della
legge di stabilità è stato votato l'anno scorso nel bilancio di
Stato, quindi bisogna cercare di ricostruire le vicende con
chiarezza così come sono. Quindi, a proposito della conferenza
stampa, lei non faccia anticipazioni su quali siano le posizioni
dell'opposizione. L'opposizione cercherà di fare chiarezza su
questi argomenti, soprattutto nell'interesse dei valdostani.
Presidente -
Collega Chatrian e poi chiudiamo la
discussione su questo fatto.
Chatrian (ALPE) -
Non avremmo voluto e da parte nostra
non c'era nessun interesse a fare una conferenza stampa, perché ci
sembra aberrante non avere la possibilità di conoscere serenamente,
dato che il Governo regionale ha fatto questo congelamento, dove
sono state congelate queste disponibilità, dove sono state
bloccate. Da parte nostra non c'è nessuna volontà di fare né
polemica, né di fare delle conferenze stampa. Abbiamo ascoltato le
anticipazioni del collega Marguerettaz sulle cose che noi diremo
alle ore tredici. Noi non avremmo organizzato nessuna conferenza
stampa, collega Marguerettaz. Avreste potuto dirci serenamente dove
le risorse sono state congelate.
Mi sembra che con il gioco delle tre carte di Porta Palazzo,
collega Marguerettaz, non si vada proprio da nessuna parte. La
comunità valdostana potrà valutare qual è il nostro atteggiamento,
come ci poniamo, come abbiamo utilizzato le nostre ore tra ieri e
oggi, cercando di fare il raffronto rispetto alla delibera che
avete approvato il 28 dicembre.
Vedo i colleghi che hanno avuto modo in questi anni di governare
la Regione, di sedere nei governi, nelle giunte. Io penso che nel
giro di pochi minuti questo Consiglio avrebbe potuto avere queste
informazioni: informazioni doverose, informazioni che ci fanno
preoccupare, informazioni che però la comunità valdostana, dal
nostro punto di vista, deve conoscere e deve sapere. Ci dispiace il
fatto che i consiglieri non possano avere queste informazioni che
ci sono, a seguito di una approvazione di un atto politico
amministrativo, quindi ci obbligate a far sapere alla comunità
valdostana lo stato dell'arte. Non siamo contenti del fatto che ci
avete negato la verità e ci avete negato dei documenti che ci sono,
che esistono e cercheremo di concluderli prima delle ore
tredici.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK