Consiglio Regionale della Valle d'Aosta - Oggetto del Consiglio n. 1430 del 1° ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1430 del 1° ottobre 1990 - Resoconto
OGGETTO N. 1430/IX - STATO DEI LAVORI PER IL RIPRISTINO DEL
COLLEGAMENTO FERROVIARIO FRA PILA E COGNE. (Interpellanza)
PRESIDENT:
Je donne lecture de l'interpellation présentée
par le Conseiller Riccarand, inscrite au point 7 de l'ordre du
jour.
INTERPELLANZA
RILEVATO che da ormai dieci anni è iniziata la procedura per il
ripristino del collegamento ferroviario fra Pila e Cogne;
SOTTOLINEATO che i lavori per il collegamento ferroviario sono
iniziati nel 1986 e avrebbero dovuto concludersi entro la fine del
1989;
CONSIDERATO che finora sono stati ultimati solo i lavori del
secondo lotto e che non si è ancora provveduto all'appalto per i
lavori del terzo ed ultimo lotto;
RILEVATO inoltre che debbono ancora essere realizzati numerosi
lavori:
a) costruzione delle carrozze e ristrutturazione dei
locomotori;
b) sistemazione delle stazioni terminali;
c) posa del cavo elettrico di 15 kv da parte dell'ENEL;
APPRESO, infine, che uno studio commissionato dall'Assessorato
regionale al Turismo sulla rete dei trasporti in Valle d'Aosta
avrebbe espresso un giudizio negativo sul citato collegamento
ferroviario evidenziando rischi di scarsa utilizzazione con alti
oneri di gestione;
il sottoscritto Consigliere regionale
del Gruppo Verde Alternativo
INTERPELLA
la Giunta regionale per sapere:
1) per quali motivi non è stato ancora appaltato il terzo lotto
della ferro via Pila-Cogne;
2) a che punto è la costruzione delle carrozze, la
ristrutturazione dei locomotori, la progettazione delle stazioni
terminali di Cogne e Plan Praz;
3) se è pensabile che per il 1998, l'anno delle previste
Olimpiadi valdostane, il trenino sia già in funzione oppure se si
vuole attendere gli anni 2000;
4) se si intende stare fermi, oppure accelerare i lavori, oppure
ancora rinunciare al progetto alla luce delle valutazioni dello
studio citato in premessa.
PRESIDENTE:
Ha chiesto la parola il consigliere Riccarand;
ne ha facoltà.
RICCARAND (VA):
Credo che tutti i Capigruppo abbiano
ricevuto copia della deliberazione con cui il Consiglio comunale di
Cogne, il 9 agosto scorso, ha espresso delle considerazioni
preoccupate sullo stato dei lavori del collegamento tra Pila e
Cogne.
Quel Consiglio sottolinea giustamente che, nonostante la
procedura del collegamento sia stata avviata da ben dieci anni, la
conclusione dei lavori non è ancora prossima, perché ci sono ancora
delle opere piuttosto significative da fare, quali in
particolare:
- il terzo lotto, per il collegamento della ferrovia tra Acque
Fredde e Plan Praz;
- la realizzazione delle strutture e dei convogli (carrozze e
locomotori); - la progettazione e la realizzazione delle stazioni
terminali, sia sul versante di Cogne sia su quello di Pila; - la
posa del cavo elettrico necessario per il funzionamento di tutto il
collegamento ferroviario.
Si sottolinea in particolare il fatto che, nonostante ci sia un
adeguato finanziamento di dieci miliardi, previsto da una legge
regionale del 1989 per il terzo lotto e per il materiale rotabile,
non si è ancora arrivati all'appalto ed all'inizio dei lavori del
terzo lotto e delle altre strutture del materiale rotabile.
Nell'interpellanza facciamo riferimento ad un ulteriore
elemento, cioè allo studio sul sistema dei trasporti in Valle
d'Aosta, commissionato dall'Assessorato regionale al turismo,
urbanistica e beni culturali, che ha espresso una serie di giudizi
perplessi ed anche negativi nei confronti di questo collegamento
ferroviario, mettendo in luce il rischio di una scarsa
utilizzazione e quindi di oneri di gestione piuttosto elevati a
carico della pubblica amministrazione.
Ecco quindi che, alla luce della sollecitazione del Comune di
Cogne, ma anche del dibattito che c'è in Consiglio regionale, noi
vorremmo conoscere lo stato dei lavori e, soprattutto, vorremmo
sapere quali sono le intenzioni della Giunta rispetto alle opere
che si devono ancora realizzare, se la lentezza con cui si sta
procedendo deriva da esigenze oggettive e da motivi tecnici, oppure
se vi sono ostacoli di tipo procedurale o burocratico
(autorizzazioni ministeriali), oppure ancora se vi è una diversa
valutazione sull'opportunità di questo collegamento
ferroviario.
PRESIDENT:
Monsieur Fosson, Assesseur à l'Industrie,
Commerce, Artisanat et Transports, a demandé la parole; il en a la
faculté.
FOSSON (DC):
Com'è già noto al Comune di Cogne ed agli
operatori turistici di Cogne e di Pila, l'Amministrazione regionale
intende procedere al completamento del collegamento ferroviario fra
Pila e Cogne.
Il fatto che il terzo lotto della ferrovia non sia ancora stato
appaltato, pur essendo già definito appieno come progetto ed
essendo già state messe a punto, da parte dell'Assessorato ai
lavori pubblici, le procedure per l'appalto, è dovuto alla mancanza
a tutt'oggi del nullaosta, ai fini della sicurezza, da parte del
Ministero dei trasporti.
Per quanto riguarda, invece, la posa del cavo elettrico, occorre
far rilevare che nel progetto originario non era prevista la
coesistenza tra il collegamento ferroviario, fra l'altro in una
galleria a sezione ridotta, ed il cavo da 15 Kw per l'alimentazione
del Comune di Cogne. Si sta risolvendo anche questo problema e
probabilmente, nel giro di alcune settimane, l'ENEL potrà procedere
alla posa del suo cavo e, non appena sarà arrivata l'autorizzazione
del Ministero per il terzo lotto e saranno acquisiti tutti i
terreni necessari (altro fatto che osta, ma che si sta comunque
risolvendo), potrà essere dato il via all'appalto.
Per quanto riguarda la costruzione delle carrozze e la
ristrutturazione dei locomotori, si è in attesa della formale
autorizzazione da parte del Ministero dei trasporti. Ci sono già
stati dei contatti fra la Lirema, ditta costruttrice, ed il
Ministero, e si attende che quest'ultimo emetta il documento
formale di autorizzazione.
Penso di avere risposto a tutte le richieste del Consigliere
Riccarand, ma sintetizzando posso dire che, non appena ci saranno
le prescritte autorizzazioni, si procederà immediatamente agli
appalti.
La questione dei tempi dipende soprattutto dal Ministero, ma
penso che ormai solo qualche settimana ci separi dagli appalti.
Per quanto riguarda lo studio commissionato dall'Assessorato al
turismo, urbanistica e beni culturali, lascerei la parola al
collega Pascale, perché esprima le sue valutazioni in merito.
PRESIDENT:
M. Pascale, Assesseur au Tourisme, Urbanisme et
Biens Culturels a demandé la parole; il en a la faculté.
PASCALE (PSI):
Chiedo al Consigliere Riccarand di volermi
scusare, ma agli atti degli uffici non ho trovato uno studio
commissionato dall'Assessorato su questo tema. Lo pregherei,
pertanto, di darmi gli estremi della deliberazione di Giunta che ha
commissionato quell'incarico e poi mi riservo di dargli una
risposta in merito.
PRESIDENT:
Le Conseiller Riccarand a demandé la parole; il
en a la faculté.
RICCARAND (VA):
Mi dichiaro non soddisfatto delle risposte
della Giunta ed esprimo una valutazione negativa sulla conduzione
complessiva di questo collegamento ferroviario.
Non mi sembra possibile che a dieci anni dall'inizio di questo
progetto ci sia ancora una situazione di incertezza rispetto alle
autorizzazioni del Ministero dei trasporti e ad una serie di
problemi tecnici, anche rilevanti, e che tutto rimanga bloccato
sulla base di questi elementi che, probabilmente, avrebbero dovuto
essere acquisiti fin dalla fase iniziale.
Mi stupisce anche che non si sia provveduto ad acquisire i
terreni necessari per la realizzazione...
(...Interruzione dell'Assessore Fosson...)
sì, però la legge di finanziamento è del 1989. Nel caso
dell'autostrada l'acquisizione dei terreni è stata fatta in trenta
giorni, mentre qui sono passati degli anni, ma i terreni non sono
ancora disponibili. Mi sembra una cosa molto strana e comunque si
tratta di un modo di procedere che non è accettabile.
Nell'esprimere una critica netta nei confronti della conduzione
di quest'opera, ci auguriamo che i ritardi vengano recuperati in
tempi brevi.
Noi riteniamo che quest'opera sia positiva, anche se, forse, è
mancata una sufficiente analisi di tutti i suoi elementi nella fase
iniziale.
Lo studio che ho citato nell'interpellanza è stato redatto dal
prof. Tarulli, nell'ambito degli incarichi assegnati per il piano;
paesaggistico. Questo studio esiste ed è depositato presso
l'Assessorato al turismo ed esprime una serie di valutazioni su
tutti i sistemi di trasporto in Valle d'Aosta, comprese quelle che
dovranno sicuramente essere tenute presenti, relative ai problemi
di gestione del collegamento ferroviario fra Pila e Cogne.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK