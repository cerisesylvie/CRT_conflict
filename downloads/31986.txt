Consiglio Regionale della Valle d'Aosta - Oggetto del Consiglio n. 832 del 4 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 832 del 4 novembre 2009 - Resoconto
OGGETTO N. 832/XIII - Interrogazione: "Problematiche relative
all'introduzione del reato di immigrazione clandestina".
Interrogazione
Premesso che:
- nel mese di luglio 2009 il Parlamento Italiano ha approvato
nuove norme in materia di sicurezza, le quali, in particolare,
hanno previsto l'introduzione del reato di clandestinità;
- durante tutto il mese di settembre sono state effettuate
regolarizzazioni in favore di immigrati irregolari impiegati come
colf e badanti presso le famiglie;
Considerato che il Presidente della Regione riveste le
funzioni prefettizie e in una realtà piccola come quella regionale
occorre monitorare con attenzione il fenomeno immigratorio;
il sottoscritto Consigliere regionale
Interroga
il Presidente della Regione per sapere:
1) quanti sono i reati di immigrazione clandestina scoperti
fino ad ora in Valle d'Aosta;
2) qual è l'incidenza dei reati commessi nella regione da
immigrati clandestini sul totale di quelli commessi nel 2008 e, se
vi sono dati disponibili, nel 2009;
3) quante regolarizzazioni di colf e badanti sono state
effettuate nel mese di settembre in Valle d'Aosta.
F.to: Zucchi
Président
- La parole au Président de la Région,
Rollandin.
Rollandin (UV)
- Grazie, Presidente. Cercherò di
rispondere puntualmente alle varie domande.
Per quanto riguarda la prima domanda:
"quanti sono i reati di
immigrazione clandestina scoperti fino ad ora in Valle
d'Aosta"
, ad oggi risultano 18 segnalazioni per il reato di
immigrazione clandestina pervenute alla Procura della Repubblica,
di cui tre sono state iscritte al ruolo di udienza presso il
Giudice di Pace, mentre per i restanti 15 casi non è ancora stata
presa una decisione da parte del Pubblico Ministero.
Seconda domanda:
"qual è l'incidenza dei reati commessi nella
regione da immigrati clandestini sul totale di quelli commessi nel
2008 e, se vi sono dati disponibili, nel 2009"
... per quanto
riguarda questa domanda, rapporto fra stranieri e criminalità, vi
sono da fare due considerazioni. Gli ultimi dati disponibili sono
di fonte ISTAT e sono riferiti all'anno 2005 (spiegherò poi
perché); questi dati non registrano però se il cittadino
extracomunitario sia titolare di permesso di soggiorno o irregolare
(anche questa è un'anomalia, ma oggi la registrazione è
semplicemente "straniero" senza distinzione). Questa variabile è
dovuta all'alta mutabilità della situazione dello stato di regolare
o irregolare, nel senso che tra questi due stati vi sono flussi e
interscambi continui; è quindi impossibile dire con precisione
quanti siano gli irregolari e gli immigrati regolari che possono
diventare irregolari quando scade il permesso di soggiorno.
Dall'altro lato, molti irregolari sono diventati regolari in virtù
di diversi provvedimenti che conosciamo di regolarizzazione.
Il tasso di criminalità degli immigrati in Italia viene quindi
desunto dai dati generali, secondo il recente dossier statistico
2008 Caritas/Migrantes, elaborazione dei dati disponibili - ovvero
i dati ISTAT del 2005 - attesta che il tasso di criminalità degli
italiani è complessivamente pari allo 0,75 percento, mentre il
tasso di criminalità degli stranieri è 1,41 percento. Gli immigrati
irregolari, secondo i rapporti disponibili ad oggi, incidono fino
all'80 percento sulle denunce riguardanti gli stranieri, in
particolare per i reati di furto.
Fatte queste precisazioni, venendo ai dati disponibili per la
Valle d'Aosta, ho voluto solo inquadrare questo tema per dire che
abbiamo anche difficoltà nel rapportarci con le statistiche ad
oggi, i dati forniti dalla Questura di Aosta relativi al 2008
registrano 4.777 delitti, di cui 144 commessi da stranieri, pari a
3,01 percento. Occorre ricordare che nel totale dei delitti
commessi sono compresi anche quelli a carico di ignoti e che
comunque nei delitti commessi da stranieri - ripeto - non si
distingue fra regolari e irregolari. Per quanto riguarda il primo
semestre 2009 risultano commessi 2.306 delitti, di cui 49 commessi
da stranieri, pari a 2,12 percento.
"Quante regolarizzazioni di colf e badanti sono state
effettuate nel mese di settembre in Valle d'Aosta"
: nell'ambito
della procedura di emersione del lavoro irregolare relativo a
cittadini stranieri, prevista dall'articolo 1ter del decreto legge
del 1° luglio 2009, n. 78 convertito poi nella legge 102, allo
Sportello unico per l'immigrazione di Aosta sono state presentate
178 domande di emersione riguardanti colf e badanti straniere. In
particolare, sono state presentate 74 domande concernenti
lavoratori adibiti a mansioni di badante e 104 domande relative a
collaboratori familiari (anche qui il "distinguo" è molto labile);
sono 134 i datori di lavoro di nazionalità italiana che hanno
presentato la dichiarazione di emersione, i restanti 44 datori di
lavoro provengono da altri 11 paesi, la maggioranza - 21 - dal
Marocco.
L'effetto della regolarizzazione in Valle d'Aosta è stato
inferiore alle aspettative. Nei mesi precedenti l'avvio della
procedura molte erano state le richieste di informazioni
concernenti l'emersione, attivate sia presso lo Sportello unico per
l'immigrazione, sia presso le strutture convenzionate per l'inoltro
delle istanze. Questo, pur in assenza di date certe sulla presenza
di stranieri clandestini in Valle d'Aosta, aveva fatto pensare ad
un possibile numero di istanze superiori a 500. L'interesse
manifestato, invece, in molti casi non si è tradotto nell'effettiva
presentazione della domanda di emersione.
La ragione per la quale la regolarizzazione non ha avuto
l'atteso riscontro è da addebitare, con tutta probabilità, al fatto
che la domanda di emersione presentata dal datore di lavoro
costituiva di fatto un'autodenuncia, in particolare per il reato di
favoreggiamento dell'immigrazione clandestina e di sfruttamento di
lavoro irregolare. È vero che l'articolo 1ter della legge ha
previsto, nelle more della definizione della pratica di emersione,
la sospensione dei procedimenti penali e amministrativi sia nei
confronti del datore di lavoro che nei confronti del lavoratore, e
che tale sospensione si tramuta in estinzione dei reati al momento
della sottoscrizione del contratto di soggiorno, qualora il
procedimento di emersione abbia esito positivo, ma tutto questo ha
sicuramente raffreddato una disponibilità a regolarizzare le
posizioni. Questo è sicuramente un male, perché il fatto di avere
come possibilità questo tipo di procedura ha frenato - ripeto -
molte delle situazioni che dovrebbero essere ancora regolarizzate,
ma è pur vero che l'effetto estintivo non si verifica in caso di
esito negativo della pratica, per cui molti, avendo il dubbio sulla
positività o negatività dell'esito della pratica, non hanno
proceduto nel senso auspicato, con la conseguente cessazione degli
effetti sospensivi e - nel caso negativo - l'apertura di un
procedimento penale o amministrativo, cosa che comprensibilmente
può avere contribuito come deterrente per i datori di lavoro.
Questi sono i dati; semmai do una copia per comodità con
allegati tutti i dati nel dettaglio, se il collega vuole averli,
per ogni situazione. Le do la copia della lista concernente tutte
le situazioni.
Président
- La parole au Conseiller Zucchi.
Zucchi (PdL)
- Questa interrogazione "splitta" i problemi
in due fasi: quello relativo alla regolarizzazione delle colf e
badanti, di cui adesso abbiamo sentito i dati, e anche le
motivazioni su cui sarebbe bene porre delle riflessioni, pur
tenendo conto che si tratta di una norma nazionale e che, come
tale, riveste una competenza da parte nostra sicuramente marginale.
Ciò non toglie che possa essere utile su questo punto, oltre a
ricevere i dati - quindi certamente sarà utile avere i dati - anche
capire, delle pratiche che sono state richieste per la
regolarizzazione, quante non sono andate a buon fine. Questo è
essenziale, perché conoscere qual è la percentuale delle pratiche
che sono state avviate e, di queste, quante sono state portate a
buon fine e quante, invece, hanno avuto esito negativo, con le
conseguenze che il Presidente ha evidenziato e che costituiscono
indubbiamente un deterrente... però, qualora fossero spiegate ai
cittadini, potrebbero incentivare quello che è lo scopo che la
legge ha voluto, cioè quello di fare in modo che emergano delle
situazioni per scopi sociali: sappiamo tutti quanto sia importante
far emergere questi casi, che sono utili ai nostri concittadini e
agli stessi lavoratori che sono presenti qui, e che si prestano a
fare dei lavori che i nostri concittadini non sono più intenzionati
a svolgere.
Al di là di questo, che sarebbe importante capire e magari sarà
oggetto di sviluppi successivi, devo dire che questa iniziativa,
sul punto dei reati di immigrazione clandestina, è nata dalla
visita che io, insieme ad altri colleghi, abbiamo fatto circa 20
giorni fa nel carcere di Brissogne, dove con mia grande sorpresa è
stato evidenziato che i "clienti" (chiamiamoli così) della casa
circondariale erano per quasi l'80 percento non italiani. Allora lo
scopo era quello di capire se anche sul nostro territorio, tenuto
conto della competenza e della territorialità, di scontare la pena
nel posto dove si svolgono i reati... capire qual era il nesso
dell'incidenza dei reati commessi sul nostro territorio rispetto a
quella che è la quasi totalità degli occupanti della casa
circondariale.
Dai dati che mi è sembrato di intendere c'è un'esigua
percentuale, ho sentito il 2-3 percento, dei reati commessi anche
nel 2009, questo trend sembra essere confermato, non superiamo il 3
percento, per cui questo ci conforta dal punto di vista della
situazione dei reati, perché cittadini non italiani - non uso più
il termine extracomunitari, perché si rischia di fare confusione
con le nuove norme - commettono evidentemente più reati di quello
che fanno le altre persone ed era importante capire qual era la
percentuale, che adesso abbiamo sentito, e su cui per il momento
esprimo un certo tipo di soddisfazione, pur tenendo conto - anche
alla luce della domanda appena fatta dal collega Cerise e dagli
sviluppi che si sono succeduti in questi ultimi giorni nella Bassa
Valle - che occorre mantenere alta la guardia, perché la
recrudescenza di questi fatti delittuosi propriamente riferiti ai
furti impongono a lei, Presidente, in qualità di Prefetto e anche
di responsabile del Comitato dell'ordine e della sicurezza, di
vigilare altamente soprattutto in quella zona della Valle che, per
morfologia, è più facile da aggredire in questi tipi di reati,
affinché si possa contrastare in maniera adeguata il manifestarsi
di questi ulteriori piccoli reati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK