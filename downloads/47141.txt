Consiglio Regionale della Valle d'Aosta - Oggetto del Consiglio n. 3444 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3444 del 21 marzo 2024 - Resoconto
OGGETTO N. 3444/XVI - Interpellanza: "Azioni per la cura dei
disturbi del sonno quali insonnia, sindrome delle gambe senza
riposo e sindrome delle apnee ostruttive del sonno".
Bertin (Presidente) -
Punto n. 39. Si è prenotato il
Consigliere Sammaritani, ne ha facoltà.
Sammaritani (LEGA VDA) -
Parliamo di apnee ostruttive nel
sonno, l'acronimo è OSAS, è un acronimo inglese che sta a
significare Obstructive Sleep Apnea Syndrome e consiste in
ricorrenti episodi durante il sonno di ostruzione completa o
parziale della faringe, la cui causa è una qualsivoglia alterazione
anatomica o funzionale delle vie aeree superiori.
L'ipossiemia intermittente e i frequenti risvegli notturni, non
percepiti dalla persona, causano alterazioni metaboliche, cardio e
cerebrovascolari. L'OSAS è frequentemente associata, e spesso ne è
la causa, alle malattie riconosciute come le principali cause di
morte ed è per questo associata a una ridotta aspettativa di vita,
inoltre è causa di circa il 7% di tutti gli incidenti stradali.
L'OSAS può essere presente in età pediatrica e fra i 48 e gli 85
anni addirittura la sua prevalenza è del 49,7% nel sesso maschile e
del 23,4% in quello femminile, con valori più alti dopo la
menopausa.
Evidenziato che nel 2014 il Ministero della salute ha prodotto
le linee guida nazionali per la prevenzione e il trattamento
odontoiatrico della sindrome delle apnee ostruttive nel sonno e che
nel 2016 - questo è importante - la Conferenza Stato-Regioni ha
sancito l'intesa sul documento "Sindrome apnee ostruttive del
sonno, OSAS", del Ministero della salute, nel quale si afferma che
l'OSAS è una malattia cronica e si indica come risulti necessario
realizzare la prevenzione e la diagnosi precoce su tutto il
territorio nazionale e che sia strategico elaborare un percorso
assistenziale a livello regionale, negli anni successivi al 2016 in
effetti alcune Regioni hanno recepito gli indirizzi di cui sopra,
adottando piani diagnostico-terapeutici specifici per la diagnosi e
la cura della sindrome da OSAS.
I costi sanitari e sociali correlati alla sindrome di cui
abbiamo parlato sono molto ingenti, perché ci sono costi sia
diretti che indiretti; fra i costi diretti citiamo: la comorbilità,
i ricoveri ospedalieri, le visite specialistiche ambulatoriali, la
diagnostica strumentale, farmaci, cure e riabilitazione, e i costi
indiretti, come accennavo già prima, sono correlati al fatto che
avvengano gli incidenti a causa di questa sonnolenza, quindi danni
alla mancata produzione, danni alle persone, quindi invalidità,
danni materiali e altri costi.
In termini economici, all'epoca dell'intesa del 2016 di cui
abbiamo parlato prima, intesa Stato-Regioni appunto, si stimava che
questi costi sanitari, pari al 55% dei costi complessivi, si
attestavano sui 9,2 miliardi di euro, questi sono i costi diretti,
mentre il restante 45% dei costi, quindi i costi indiretti, su
quasi 17 miliardi di euro a livello nazionale.
Rilevato che tra le malattie del sonno, oltre alla citata
sindrome, sono da annoverare anche insonnia e sindrome da gambe
senza riposo, siamo a interpellare il Governo per sapere quanti
siano attualmente i pazienti in terapia domiciliare per OSAS in
Valle d'Aosta, se nella nostra regione sia stato individuato un
percorso diagnostico terapeutico multidisciplinare per i pazienti
sospetti di soffrire della sindrome da OSAS in linea con le
indicazioni di cui all'intesa Stato-Regioni del 2016 e se esista a
livello regionale, come già esiste in altre regioni, un modello
regionale assistenziale organizzativo per la presa in carico sia
delle persone adulte con OSAS, sia dei pazienti in età pediatrica
e, in caso negativo, se sia intenzione del Governo regionale, in
sinergia con l'Azienda USL, di avviare le azioni di cui sopra in
ossequio all'intesa Stato-Regioni del 2016.
Infine, sapere quali siano le azioni poste in essere
dall'Azienda USL nell'ambito dell'ambulatorio per la cura dei
disturbi del sonno aperto nel gennaio 2018 con riferimento
all'insonnia e alla sindrome delle gambe senza riposo.
Presidente -
Risponde l'assessore Marzi.
Marzi (SA) -
Rispondendo al primo quesito: sono 700 i
pazienti attualmente in terapia per la sindrome delle apnee
ostruttive del sonno.
Rispondendo ai quesiti seguenti, nella nostra regione l'Azienda
USL ha individuato un percorso diagnostico terapeutico
multidisciplinare che garantisce una presa in carico efficace dei
disturbi del sonno e, più specificatamente, per la sindrome delle
apnee ostruttive del sonno.
La presa in carico è attiva a partire dalla diagnosi sino alle
opzioni terapeutiche, infatti è operativo un ambulatorio del sonno
che fa capo alla struttura aziendale di pneumologia, che
ringraziamo per il lavoro che continua a svolgere con personale
dedicato a questo tema.
Anche in considerazione dell'attenzione data alle attività
correlate a tali disturbi, il nuovo atto aziendale, cioè lo
strumento organizzativo per antonomasia di un'Azienda USL, ha
valorizzato la struttura semplice della pneumologia qualificandola
in struttura complessa.
Tale attenzione è stata riconosciuta anche dall'associazione
A.L.I.Ce., che, sin dal 1997, opera nella nostra regione per
supportare i malati e i familiari e per rapportarsi con le
istituzioni per migliorare e uniformare i livelli di assistenza e
di cura.
A.L.I.Ce. si dedica anche a un'importante attività di screening
per la prevenzione dell'ictus, fortemente correlato alle patologie
del sonno, che in Italia, con circa 200 mila casi all'anno, è la
prima causa d'invalidità, la seconda di demenza e, ahimè, la terza
di morte.
In occasione della Giornata mondiale del sonno, lo scorso 16
marzo si è svolto ad Aosta il convegno patrocinato
dall'Amministrazione regionale, a cui anche A.L.I.Ce., ha
partecipato sul tema dei disturbi del sonno in età evolutiva ed
adulta.
Il convegno - organizzato congiuntamente dalle Associazioni RLS
Italia, AIPAS e da A.L.I.Ce. Valle d'Aosta, co-organizzatrice
dell'evento - ha approfondito le patologie associate ai disturbi
del sonno, quale le apnee ostruttive del sonno - quelle che lei
giustamente ha richiamato, OSAS, e la sindrome delle gambe senza
riposo, RLS - e il legame tra ictus e sonno.
Nel corso del convegno è stato ribadito, come da lei ricordato,
che i disturbi del sonno che concorrono all'aumento del rischio di
ictus determinano sul piano sociale un diretto aumento, un
incremento dei costi sanitari; una riduzione della capacità
lavorativa con perdita di produttività; un maggior rischio
d'infortuni sul lavoro e in ambito domestico e incidenti stradali.
Sia da parte di tutti i relatori che delle associazioni dei
pazienti e volontari, è stato ribadito come queste problematiche
debbano essere affrontate e risolte a livello nazionale, attraverso
il riconoscimento dell'apnea ostruttiva del sonno come malattia
cronica e invalidante, il suo inserimento nei livelli essenziali di
assistenza, LEA, l'istituzione di un registro nazionale e inoltre
attraverso l'introduzione dei disturbi del sonno nei corsi di
laurea in medicina, a oggi non previsti in Italia, se non molto
marginalmente solo nella facoltà di neurologia.
Sin dal 2019, in ambito nazionale il tema è stato trattato più
volte negli organi parlamentari, con risoluzioni e proposte di
legge presentate da diverse forze politiche, a partire dalla Lega
fino al PD.
La ex senatrice Boldi della Lega, presente al convegno, ha
dichiarato come a oggi nulla sia ancora stato definito e di come il
Governo nazionale abbia sinora dato attenzione e copertura
finanziaria ad altre priorità.
L'insonnia viene normalmente diagnosticata e trattata
all'interno degli ambulatori di neurologia generale in quanto
sintomo diffuso e trasversale a tutte le patologie neurologiche,
soprattutto quando a queste è associata una relazione emotiva,
ansiosa e/o depressiva.
La sindrome delle gambe senza riposo è un disturbo specifico del
movimento potenzialmente associato a malattia di Parkinson, viene
quindi affrontata nell'ambito dell'ambulatorio dedicato alle
malattie neuro-degenerative.
Le patologie neurologiche primitive del sonno hanno una base a
prevalenza, pertanto i pochi pazienti con tale sospetto di disturbo
vengono messi in contatto con i centri di regioni limitrofe più
popolate che trattano una maggiore casistica di tale rilievo.
Presidente -
Consigliere Sammaritani.
Sammaritani (LEGA VDA) -
È importante che sia stato
citato anche il convegno dello scorso sabato su questi temi,
organizzato dalle associazioni sia dei pazienti affetti da OSAS,
sia dai pazienti affetti dalla sindrome delle gambe senza riposo e
naturalmente da A.L.I.Ce., un'Associazione che è nata in Valle
d'Aosta e si è estesa a tutta l'Italia e svolge un'attività molto
importante sul piano riguardante l'ictus, quindi sicuramente ha una
valenza davvero significativa anche a livello nazionale e non solo
regionale.
Direi che è tutto giusto, è tutto vero, nel senso che anche
sabato scorso, da specialisti del settore molto preparati, sono
state rilevate queste situazioni, nel senso che una delle cose più
importanti è sicuramente il fatto che si tratta di una patologia
soprattutto, quella delle OSAS, che è non particolarmente
riconosciuta e quantomeno, anche dai pazienti stessi, un po'
negata: si tende a banalizzare il "Russamento" quasi fosse una cosa
quasi fisiologica, quando invece questo tipo di disturbi poi hanno
delle ricadute molto importanti e molto gravi anche sul fatto di
avere poi una sonnolenza nel periodo diurno che è poi la
conseguenza, molto spesso, di altre situazioni, tipo gli incidenti
stradali, gli incidenti sul lavoro, gli incidenti domestici.
Sono tutte cose correlate, quindi c'è una concatenazione di
fatti che poi portano a dei costi personali e sociali anche molto
elevati, perché, come si saprà, gli incidenti stradali sono mortali
a volte e comunque con lesioni permanenti, per le persone sono
davvero una delle cause principali di mortalità, soprattutto in età
giovanile, perché la prima causa di morte a livello mondiale, fra i
15 e i 29 anni, sono proprio gli incidenti stradali, e molto spesso
questi incidenti stradali sono appunto correlati a problemi di
sonnolenza e di mancata attenzione.
Uno degli elementi che è emerso nel sentire questi esperti è
appunto il fatto che a volte quando si dorme il cervello ha delle
zone, le cosiddette isole, che sono sveglie ma, viceversa, il
problema purtroppo è quello che anche quando la persona è
apparentemente sveglia essa può avere delle zone nel cervello che
invece si addormentano, e questa è una cosa davvero interessante
per i profani e comunque molto significativa.
Per questo tipo di cure è molto importante l'approccio
multidisciplinare, perché ci sono coinvolti non soltanto gli
aspetti pneumologici o neurologici, ma c'è la cardiologia, la
dietologia, la pediatria, l'odontoiatria e infatti qui abbiamo un
ruolo molto importante degli odontoiatri... ed è molto rilevante
quello che lei ha già accennato, cioè il fatto che ci vorrebbe una
preparazione anche maggiore da parte delle Università nei confronti
dei medici, perché si è detto mi pare che i medici nel loro
curriculum universitario facciano circa otto ore dedicate a questo
tipo di discipline in tutto il corso universitario, quindi c'è poca
sensibilità e poca preparazione.
Non è soltanto il paziente che a volte minimizza questi
disturbi, ma anche gli stessi medici che, non essendo preparati,
qualche volta trascurano o sottovalutano certe forme di
patologia.
È vero, bisogna risolverlo anche a livello nazionale e
soprattutto in via primaria a livello nazionale, ma l'attività di
sensibilizzazione che potrebbe essere svolta dall'Azienda USL
regionale, in coordinazione probabilmente con l'Assessorato,
potrebbe avere davvero un grande significato nel far conoscere
meglio queste patologie e far sì che le persone affette da questi
disturbi non sottovalutino questi sintomi e si rivolgano il prima
possibile, in modo da fare prevenzione, all'Azienda USL e ai loro
medici per far sì che le conseguenze di cui abbiamo parlato prima
non si verifichino e si cerchi di fare quindi una grande attività
di prevenzione piuttosto che di cura.
Presidente -
A questo punto, vista l'ora, concludiamo la
seduta del Consiglio, che riprenderà alle ore 15:00.
---
La seduta termina alle ore 12:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK