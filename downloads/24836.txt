Consiglio Regionale della Valle d'Aosta - Oggetto del Consiglio n. 138 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 138 del 22 ottobre 2008 - Resoconto
OGGETTO N. 138/XIII - Interrogazione: "Interventi per
un'efficiente informatizzazione dell'Amministrazione
regionale".
Interrogazione
Premesso che, nell'ultima sessione ordinaria del Consiglio
regionale, rispetto alla ricapitalizzazione dell'INVA S.p.a.
pesanti critiche rispetto alla gestione della medesima si
sollevavano dai banchi della maggioranza;
Considerato che Il Corsivo di lunedì 6 ottobre 2008 riportava
le seguenti parole del Consigliere Leonardo La Torre: "Non è più
sopportabile che gli amministratori di partecipate pubbliche
abbiano mano libera come è avvenuto." Ed ancora, riferendosi alle
società partecipate: "si devono mettere sul mercato in posizione
paritaria...";
Atteso che il Governo regionale e il Consiglio con la
ricapitalizzazione hanno inteso sviluppare ulteriormente l'attività
dell'INVA S.p.a.;
i sottoscritti Consiglieri regionali
Interrogano
il Governo regionale per sapere:
1) se tali dichiarazioni rappresentino il sentire del Governo
regionale e della maggioranza;
2) se alla luce della necessità - riconosciuta dallo stesso
Presidente della Regione - di verificare le reali risposte fornite
dall'INVA S.p.a. in relazione alla concorrenza e all'efficacia del
sistema di informatizzazione dell'Amministrazione si stiano
studiando degli interventi specifici e con quali tempi.
F.to: Donzel - Fontana Carmela - Rigo
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Questa interrogazione
ha anche un aspetto simpatico da parte del gruppo PD, nel senso che
cerca di pescare in merito agli interventi del collega La Torre nel
precedente Consiglio. Dividerei allora la mia risposta in due
parti: la prima sull'aspetto più politico e mi riferisco in
particolare all'osservazione che, rispetto alla ricapitalizzazione
di INVA, rispetto alla gestione medesima, si sollevano pesanti
critiche dai banchi della maggioranza da parte di Consiglieri, in
particolare il Consigliere La Torre... Intanto, la prima
considerazione che è anche una premessa: se un collega di
maggioranza interviene, non sempre deve essere allineato, può anche
intervenire per portare un contributo, un suggerimento o una
critica. Spesso infatti si accusano i Consiglieri di maggioranza di
non avere personalità o sufficiente coraggio nell'esprimere le loro
posizioni, qualora questo avvenga, immediatamente si cerca di
intravedere una non sintonia fra l'azione della maggioranza e del
Governo; se non intervengono, vengono accusati di non ricoprire in
modo efficace il loro ruolo. Per quanto mi riguarda, in particolare
riferito alla parte del "considerato" dell'interrogazione, quindi
nessuno, tanto meno il sottoscritto, vuole interpretare il pensiero
del collega La Torre o degli altri colleghi di maggioranza che sono
intervenuti. Posso sottolineare qual è la linea del Governo, che
sta abbastanza sulle posizioni di alcuni interventi anche critici
dei Consiglieri di maggioranza: la linea è quella di assumere un
ruolo preciso di direzione politica e di obiettivi nei confronti
delle partecipate, quindi l'iniziativa parte dal problema relativo
ad INVA, ma penso che possa essere un problema di carattere
generale e anche per INVA e non solo il Governo sta organizzando un
monitoraggio sulle partecipate in generale. Monitoraggio che ha due
obiettivi: capire se le strategie che le stesse devono
concretizzare in base alla funzione a loro demandata sono attuate e
se corrispondono alle strategie del programma di maggioranza e di
governo. In seguito sarà compito del Governo, in accordo con il
Consiglio - infatti vi è l'impegno su INVA in particolare di andare
a fare un approfondimento in Commissione -, di intervenire per
correggere eventuali storture che possono emergere. Concordiamo con
gli interventi che possono apparire critici o non allineati di
alcuni Consiglieri, in particolare il collega La Torre...
sull'aspetto che questi Consiglieri intendono sollecitare il
Governo ad assumere
in toto
il ruolo che l'azionista Regione
deve esercitare nell'orientamento dell'azione delle partecipate, in
considerazione del controllo che lo stesso Governo deve esercitare.
In questo senso è uno degli impegni di tale maggioranza di assumere
in toto la responsabilità e il ruolo di governo delle
partecipate.
Detto questo, in conclusione, per andare sulla parte più di
sostanza dell'interrogazione che è il secondo punto, ribadiamo la
disponibilità di confrontarci con la Commissione competente, come
abbiamo fatto nell'altro Consiglio, appena abbiamo acquisito una
serie di dati per parlare confrontandoci su argomentazioni
oggettive, soprattutto sull'argomento che era emerso nel dibattito
dell'ultimo Consiglio relativo alle criticità che l'azione di INVA
può fare in riferimento al libero mercato di altre aziende private
nel settore. Stiamo approfondendo questa analisi, appena avremo
acquisito tali dati, siamo disponibili a confrontarci con la
Commissione competente, che mi pare sia già intenzionata ad audire
anche l'Amministratore delegato e il Presidente di INVA stessa.
Président
- La parole au Conseiller Donzel.
Donzel (PD)
- La ringrazio, Assessore. La qualità della
sua risposta dà atto che probabilmente andavamo facendo nessuna
strana pesca, nessun tentativo di far emergere chissà quali
scricchiolature all'interno della maggioranza, ma piuttosto una
preoccupazione reale, ossia quella del funzionamento di un'azienda
molto importante che nella realtà valdostana sta assumendo un ruolo
sempre più grande, soprattutto per il numero di dipendenti della
struttura stessa, perlopiù precari, che andrebbero stabilizzati. La
nostra preoccupazione, che lei stesso riconosce essere reale, di
avere un'azienda sana che funziona è più che legittima. Mi fa
piacere che siano in atto da parte dell'Amministrazione tutte le
misure necessarie per acquisire informazioni sul ruolo di INVA,
sulla sua efficienza, sulle possibilità di spazi per i privati
negli stessi settori di cui si occupa INVA, perché, come spesso
accade, quando un'azienda non è efficiente, a pagare sono i
lavoratori, i dirigenti se ne vanno con le tasche gonfie come
succede in qualche banca americana e i lavoratori si trovano in
mezzo alla strada proprio perché erano precari. Abbiamo colto
spunto dal suggerimento del collega La Torre per dire: "guardi, su
questa cosa vogliamo la massima attenzione", ma lo spirito non era
tanto quello di far emergere problemi all'interno della
maggioranza, ma era quello di dire: "lì ci lavorano tante persone
che hanno la necessità di sapere se quella azienda è un'azienda che
ha un futuro e potrà garantire il futuro a loro e alle loro
famiglie, oppure no". Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK