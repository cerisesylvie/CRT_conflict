Consiglio Regionale della Valle d'Aosta - Oggetto del Consiglio n. 892 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 892 del 18 novembre 2014 - Resoconto
OGGETTO N. 892/XIV - Disegno di legge: "Modificazioni alla
legge regionale 2 agosto 1999, n. 20 (Disciplina del commercio su
aree pubbliche e modifiche alla legge regionale 16 febbraio 1995,
n. 6 (Disciplina delle manifestazioni fieristiche))".
Presidente
- La parola alla relatrice Péaquin
Bertolin.
Péaquin (UV)
- Grazie Presidente.
Questa è una valutazione politica di carattere generale del
disegno di legge regionale n. 33. L'Italia sta attraversando un
periodo di recessione che genera inevitabilmente un calo del potere
di acquisto delle famiglie e un cambiamento delle condizioni
socio-economiche delle stesse. In questo contesto il cambiamento
sta interessando in particolare i consumi degli italiani, sempre
più orientati verso canali di distribuzione caratterizzati da una
maggiore convenienza in termini economici, che hanno comportato una
marcata riduzione degli acquisti in determinati settori
merceologici, quali, ad esempio, l'abbigliamento, le automobili,
gli arredi e gli elettrodomestici.
La contrazione dei consumi e una maggiore cura degli italiani
nel fare la spesa ha contribuito ad accrescere l'attenzione verso
forme di distribuzione che, attraverso la struttura ridotta dei
costi di approvvigionamento e contestualmente alla crescita di
"servizi di prossimità", permettono un minore impatto sui costi
gestionali dell'impresa e una maggiore flessibilità rispetto ai
nuovi bisogni dei consumatori. Tra queste nuove forme distributive
vi sono i "commercianti itineranti" e le attività commerciali
svolte nelle aree mercatali, ovvero ciò che viene comunemente
definito "commercio su aree pubbliche", forma distributiva che a
livello nazionale mostra segni di controtendenza rispetto agli
effetti della crisi economica che tardano a scomparire. Le ragioni
di tale dinamica crescente sono ascrivibili principalmente alla
maggior convenienza dei prodotti, alla frequente vendita di
prodotti alimentari che provengono dal territorio e alla facile
raggiungibilità delle aree mercatali. Nella nostra regione la
presenza dei mercati può essere rafforzata, specialmente nella
bella stagione anche nelle nostre località di montagna. Possono
costituire un'alternativa "sostenibile" alla media e alla grande
distribuzione al dettaglio, ma possono anche andare incontro ad
esigenze di tipo sociale. La crescente quota di popolazione
anziana, con minori possibilità di spostamento e generalmente con
un reddito contenuto, potrebbe trovare giovamento in una più comoda
accessibilità ai mercati e agli operatori itineranti su aree
pubbliche. Non bisogna inoltre trascurare, proprio per l'effetto
della riduzione del potere d'acquisto dei consumatori, il fatto che
questa forma di attività commerciale pratica ribassi dei prezzi sul
finire dell'orario lavorativo.
In generale, quindi, la realtà del commercio su area pubblica e
degli operatori che ne animano l'attività si dimostra in crescita e
con peculiarità significative. Anche per queste ragioni
l'Amministrazione con il presente disegno di legge regionale,
composto di 28 articoli, ha inteso apportare un ammodernamento
significativo alla disciplina regionale del commercio su area
pubblica recata dalla legge regionale del 2 agosto 1999 n. 20. Non
ultima la finalità di addivenire ad un sistema normativo rigoroso
che consenta agli organi di vigilanza di porre in essere forme di
controllo e di sanzionamento in grado di limitare alcuni abusi e
inadempienze che sono stati riscontrati negli ultimi anni.
La modificazione della disciplina vigente, in particolare di
natura procedimentale, si inserisce nel più ampio contesto del
processo di liberalizzazione del mercato e delle attività
economiche che sta interessando l'ordinamento italiano per effetto
delle direttive europee volte all'instaurazione di un mercato unico
europeo e al superamento di eventuali restrizioni e limitazioni
alla libera iniziativa economica ai fini della tutela della
concorrenza. Sono anche introdotte disposizioni di ammodernamento
derivanti dall'esperienza sin qui maturata e proposta dagli Enti
locali e dalle associazioni di rappresentanza delle imprese
interessate.
Il disegno di legge regionale introduce anche importanti
elementi di semplificazione rispetto alla norma precedente
relativamente al rilascio di autorizzazioni e di titoli abilitativi
e fa venire meno i limiti temporali che possono contrastare con il
principio di liberalizzazione degli orari.
Presidente
- Grazie collega. Siamo in discussione
generale. Ricordo che si discute sul nuovo testo della IV
Commissione. Se non ci sono interventi...la parola al collega
Certan.
Certan (ALPE)
- Grazie Presidente.
Velocemente due considerazioni. Intanto ringrazio la collega
Bertolin per la relazione e anche per il lavoro che è stato fatto
in commissione. Sono state fatte a questo proposito anche delle
audizioni proprio per sentire dalle varie rappresentanti sindacali
e di categoria che cosa pensassero una volta che chiaramente il
parere anche del Celva è stato analizzato. Due passaggi:
sicuramente si è cercato di andare verso una...direi di agevolare
la sburocratizzazione e l'altro passaggio a mio avviso importante è
cercare di mettere in atto un sistema di regole che sia più
rigoroso e permetta un controllo e una vigilanza e sia equo per
tutti: questo credo fosse uno dei temi che sono stati chiesti anche
da RETE Imprese quando le abbiamo audite. A mio avviso...a nostro
avviso, si poteva fare ancora qualche passaggio in più, il nostro
voto sarà di astensione.
Presidente
- Grazie collega. Altri interventi? Se non ci
sono altri interventi, chiudo la discussione generale.
Dichiarazioni di voto, sono già state fatte dalla collega
Certan...la parola al collega Donzel.
Donzel (PD-SIN.VDA)
- Grazie Presidente.
Rispetto a questo disegno di legge, abbiamo registrato che da
parte di alcune organizzazioni del commercio c'è un sostanziale
assenso, anche se il nostro punto di vista, come bene riportava la
collega Certan, non c'è quel percorso di reale sburocratizzazione
che agevolerebbe sicuramente gli operatori del settore. Non è
certamente questa legge che da sola può intervenire su quel
settore, rispetto alle esigenze espresse dalla collega, molte
scelte a livello comunale che vanno verso una riduzione magari dei
costi, delle tasse che ci sono per questo tipo di commercio
potrebbero più agevolmente agevolare in questa fase difficile
questo tipo di attività, che va detto è anche un'attività che ha
una risposta anche per le fasce più deboli che non hanno accesso
naturalmente, soprattutto nei territori, per esempio, di montagna,
ad alcuni negozi, che magari giustamente praticano i prezzi delle
località turistiche, quindi si svolge anche un'opera, guardo
l'Assessore, che è meritoria da questo punto di vista e bisogna
fare il possibile perché queste possibilità siano mantenute.
Devo dire che, avendo fatto come molti di voi attività politica
e frequentando i mercati anche nei piccoli territori, si vede che
anche una certa fascia di turisti, soprattutto quelli che usano la
cosiddetta "seconda casa", utilizza questo tipo di commercio,
quindi è una cosa da guardare con rispetto, quindi guardiamo con
attenzione a questo testo. Il voto di astensione non è ovviamente
un voto contrario, ma è il voto che dice che qualcosa in più in
generale va fatto per questo settore.
Presidente
- Grazie collega Donzel. Altre dichiarazioni
di voto? Nessun'altra dichiarazione? Metto in votazione l'articolo
1 del disegno di legge, siete pregati di votare. La votazione è
chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Chatrian, Cognetta,
Donzel, Fabbri, Ferrero, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Articolo 9. Stesso risultato.
Articolo 10. Stesso risultato. Articolo 11. Stesso risultato.
Articolo 12. Stesso risultato. Articolo 13. Stesso risultato.
Articolo 14. Stesso risultato. Articolo 15. Stesso risultato.
Articolo 16. Stesso risultato. Articolo 17. Stesso risultato.
Articolo 18. Stesso risultato. Articolo 19. Stesso risultato.
Articolo 20. Stesso risultato. Articolo 21. Stesso risultato.
Articolo 22. Stesso risultato. Articolo 23. Stesso risultato.
Articolo 24. Stesso risultato. Articolo 25. Stesso risultato.
Articolo 26. Stesso risultato. Articolo 27. Stesso risultato.
Articolo 28. Stesso risultato.
Si vota l'atto nel suo complesso. I colleghi sono pregati di
votare. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Chatrian, Cognetta,
Donzel, Fabbri, Ferrero, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK