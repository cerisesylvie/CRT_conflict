Consiglio Regionale della Valle d'Aosta - Oggetto del Consiglio n. 99 del 25 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 99 del 25 febbraio 1981 - Resoconto
OGGETTO N. 99/81 - SCHEMA DI CONVENZIONE DA STIPULARE TRA LA
REGIONE VALLE D'AOSTA E L'ORDINE MAURIZIANO PER LA REGOLAMENTAZIONE
DEI RAPPORTI RELATIVI ALL'UTILIZZAZIONE DELLO STABILIMENTO
OSPEDALIERO DI AOSTA. (Inizio discussione interpellanze e
proposta)
Presidente -
Colleghi Consiglieri, avevamo rinviato, per
abbinarne la discussione all'oggetto n. 20, le interpellanze n. 11
e n. 12. Direi che, anche se poi dovessimo interrompere il
dibattito per la chiusura della seduta antimeridiana, potremmo
iniziare con le illustrazioni delle interpellanze.
Oggetto n. 11 - Notizie di una convenzione con l'Ordine
Mauriziano approvata dalla Giunta regionale (Interpellanza dei
Consiglieri Mafrica, Péaquin, Tonino)
Oggetto n. 12 - Notizie concernenti l'annunciato accordo tra la
Regione e l'Ordine Mauriziano (Interpellanza del Consigliere
Viberti)
Presidente -
Do lettura del testo dell'interpellanza di
cui all'oggetto n. 11:
INTERPELLANZA
VENUTI A CONOSCENZA, attraverso gli organi di informazione,
che la Giunta regionale avrebbe approvato un atto di convenzione
con l'Ordine Mauriziano secondo il quale a quest'ultimo verrebbe
affidato "il compito di progettare, costruire e gestire a
Saint-Vincent uno stabilimento ospedaliero destinato ad accogliere
specialità mediche e chirurgiche nonché le eventuali conseguenti
attività didattiche...;
RICORDATO l'impegno di tutte le forze politiche, sottoscritto
circa due anni fa, a non aumentare il numero dei posti letto
ospedalieri in Valle ed a ultimare le varie strutture sanitarie a
suo tempo programmate ed a tutt'oggi disattese;
RIBADITO lo spirito della legge di riforma 833 secondo il
quale dovrebbe essere prioritario lo sviluppo della medicina
preventiva e riabilitativa nonché delle strutture sanitarie e
territoriali decentrate al fine di porre un freno al ricovero
ospedaliero indiscriminato;
NEL DENUNCIARE, qualora le notizie venissero confermate, il
modo personalistico e prevaricatore nei confronti del Consiglio
regionale con cui si muove l'attuale maggioranza anche su temi che
dovrebbero comportare un ampio ed articolato dibattito
politico;
INTERPELLANO
l'Assessore regionale alla Sanità per conoscere quanto
segue:
Se rispondono al vero le notizie riportate dagli organi di
informazione.
In caso affermativo:
1) perché il problema non è stato preventivamente affrontato
nella competente Commissione consiliare;
2) a quali scelte programmatiche si è inteso fare riferimento
stipulando una convenzione che prevede la costruzione di un nuovo
Ospedale;
3) che tipo di Istituto Ospedaliero si intende costruire, con
quanti posti letto, in base a quale bacino di utenza;
4) quali sono i costi di previsione di tale opera e quali
enti ne dovranno garantire la copertura finanziaria;
5) se è stato consultato il Comune di Saint-Vincent per
verificare se l'opera edilizia programmata è compatibile con il suo
Piano Regolatore.
Presidente
- Illustra l'interpellanza il Consigliere
Péaquin, ne ha facoltà.
Péaquin (PCI)
- Credo che ci sia poco da illustrare; noi
siamo venuti a conoscenza di questa proposta di convenzione tra la
Regione e l'Ordine Mauriziano aprendo la radio a mezzogiorno, "La
voix de la Vallée". Ci pare che non sia il canale più adatto per
venire a conoscenza di queste cose, con tutto il rispetto che
abbiamo per la radio.
Ne abbiamo visto, successivamente, notizia sugli organi di
stampa. Noi ricordiamo che il Consiglio regionale si era espresso,
nel '77, con altri indirizzi per quanto riguarda la programmazione,
i posti-letto e la prestazione ospedaliera in Valle d'Aosta; non
abbiamo potuto partecipare a un dibattito che ci facesse capire che
era necessario cambiare questa impostazione, e pertanto chiediamo
all'Assessore quali ne siano i motivi.
Ricordiamo ancora che tutto lo spirito della legge di riforma
833 va in un senso ben preciso, e a noi pare che questa iniziativa
vada in un senso diverso.
Pertanto chiediamo informazioni in merito a questi punti, che
sono poi elencati nella nostra interpellanza.
Presidente
- Do lettura del testo dell'interpellanza di
cui all'oggetto n. 12, a firma del Consigliere Viberti:
INTERPELLANZA
APPRESO dagli organi di informazione che la questione
Mauriziano-Regione sarebbe risolta;
CONSIDERATO che finora nulla è trapelato circa la soluzione
adottata;
SI INTERPELLA
l'Assessore alla Sanità ed Assistenza Sociale per avere
notizie precise ed eventuali documenti circa l'accordo.
Presidente
- Il Consigliere Viberti ha facoltà di
illustrare l'interpellanza.
Viberti (DPROL)
- Non posso che concordare con quanto ha
detto il collega Péaquin, e infatti avevo scritto
nell'interpellanza "Appreso dagli organi di informazione che la
questione Mauriziano-Regione sarebbe risolta; considerato che
finora nulla è trapelato circa la soluzione adottata" e richiedevo
all'Assessore notizie precise ed eventuali documenti. I documenti,
per lo meno se questa convenzione è l'unico documento esistente, li
abbiamo avuti insieme agli allegati.
Anche secondo noi questo metodo di condurre le cose porta dei
gravi disguidi e non produce del materiale valido. Comunque di
questo parleremo in seguito, dopo eventualmente la relazione
dell'Assessore Rollandin riguardante più specificamente la
convenzione.
Vorrei solo ricordare all'Assessore che da questa parte
dell'aula non c'è della cattiva volontà nei suoi confronti, ma
semplicemente la volontà di partecipare e di dare un contributo
alla soluzione dei problemi.
Presidente
- Ovviamente gli interpellanti potranno
intervenire in sede di discussione generale.
La parola va ora all'Assessore Rollandin per l'illustrazione
dell'oggetto n. 20. Ha facoltà di parlare l'Assessore
Rollandin.
Rollandin (UV)
- Le richieste che sono oggetto delle
interpellanze trovano risposta già nella relazione che accompagna
in Consiglio lo schema di convenzione da stipulare tra la Regione e
l'Ordine Mauriziano.
Si dice nella relazione che le sentenze del Tribunale
Amministrativo Regionale della Valle d'Aosta del 10 dicembre '75 e
del Consiglio di Stato del 5 luglio '77 hanno assegnato all'Ordine
Mauriziano di Torino la titolarità dello stabilimento ospedaliero
di Aosta. E che il disposto di cui all'ultimo comma dell'art. 80
della legge 23 dicembre '78, n. 833, demanda ad appositi accordi o
convenzioni la regolamentazione dei rapporti tra la Regione Valle
d'Aosta e l'Ordine Mauriziano per quanto riguarda l'utilizzazione
dello stabilimento di ricovero e cura di Aosta.
Più volte in Consiglio si è parlato di questo problema e ci sono
state sollecitazioni per arrivare il più presto possibile a questo
accordo. Accordo che, lo ripeto - come è già stato sottolineato
nell'assemblea che era stata fatta con le forze sociali e sindacali
nel Palazzo regionale - è possibile grazie all'articolo che citavo
prima, l'art. 80 che è stato voluto proprio dal Consiglio
regionale, su sollecitazione della Giunta, perché altrimenti non
sarebbe stato possibile far altro che aspettare le disposizioni del
nuovo ordinamento dell'Ordine Mauriziano, come è previsto dall'art.
41 della 833.
I rapporti con l'Ordine Mauriziano non sono stati sempre
idilliaci, e soprattutto non è sempre stato possibile far capire
quali fossero le esigenze della Regione, tenuto conto delle
funzioni demandate dalla legge 833. Ho già avuto occasione di dire
che con la nomina del nuovo Commissario, Roux, il rapporto è
cambiato, ed è stato possibile impostare il dialogo che ci ha
permesso di arrivare a questa convenzione.
Una convenzione che tiene conto di un dato di fatto, e cioè che
la legge 833 dà mandato all'Ordine Mauriziano di svolgere una
determinata funzione. Quello che noi abbiamo preteso è che non
venisse, con questo, svuotata la funzione dell'Unità Sanitaria
Locale, e dei suoi organismi, che sono organismi demandati e che
lavorano per conto dei Comuni. E che quindi non venisse intralciata
una funzione specifica che gli Enti Locali devono svolgere.
Per arrivare a questi risultati, già con la legge di
approvazione dei ruoli nominativi regionali abbiamo risolto un
grosso problema, cioè il problema occupazionale, il problema del
rapporto d'impiego dei lavoratori ospedalieri. Difatti con quella
legge abbiamo previsto che nel ruolo nominativo regionale venissero
iscritti tutti i lavoratori dell'attuale ospedale, senza ritornare
sulle distinzioni - che tra l'altro erano oggetto di controversie -
legate alla pianta organica e quindi alla dipendenza funzionale di
264 persone, lavoratori dell'ospedale, rispetto alla rimanenza che
era stata assunta successivamente alla costituzione dell'Ente
ospedaliero.
Pertanto quello era un primo passo avanti, un impegno che ci
eravamo assunti al momento della definizione della sentenza, e
quindi un obbligo che avevamo nei riguardi delle esigenze dei
lavoratori. Noi pensiamo con quella legge di aver assolto a questo
primo grosso impegno, e con questa convenzione di risolvere l'altro
annoso problema dei rapporti legati alla struttura
dell'ospedale.
Come ho ricordato, la sentenza dà all'Ordine Mauriziano la
proprietà di una parte degli immobili e quindi riconosce che il
Mauriziano può svolgere questa funzione. Per evitare che al momento
del passaggio delle funzioni ospedaliere, che saranno regolamentate
dall'apposita legge sull'istituzione dei servizi che andremo a
discutere nel pomeriggio e gestite dall'Unità Sanitaria Locale,
quindi per evitare che ci sia una posizione di subordine dell'Ente
locale rispetto ad un Ente sovraterritoriale quale è il Mauriziano,
noi abbiamo sollecitato un accordo e, con questo accordo, pensiamo
di aver garantito la potestà dell'Unità Sanitaria Locale di gestire
in campo sanitario quanto è demandato dalle leggi vigenti.
Perché l'Esecutivo, quindi la Giunta, ha portato avanti questi
accordi? Per arrivare a una definizione, a uno schema che servisse
da base per una discussione.
Quindi, prima di portare in aula un documento che potesse essere
oggetto di discussione, dovevamo sapere come pensava la
controparte, in quanto di accordo si parla, e non di potestà
legislativa, cioè impositiva da parte del Consiglio regionale, che
vada a dire al Mauriziano cosa deve fare e cosa non deve fare. Qui,
se non si raggiungeva un accordo, andando per le vie legali
sappiamo quali sarebbero stati i risultati. E questa è la risposta
a quanti volevano tacciare la Giunta di metodo scorretto di lavoro,
e soprattutto di segretezza su un documento. Non avevamo nulla da
tenere segreto; avevamo semplicemente l'esigenza di arrivare a un
documento che fosse tale, che permettesse di discutere.
Per quanto riguarda il problema delle scelte programmatiche e
soprattutto degli accordi che sono stati oggetto di un primo
programma nel '77, questi hanno subito, in particolare al livello
ospedaliero, una modifica legata proprio ai programmi che l'attuale
maggioranza si è posta, che l'attuale Giunta ha verificato ancora
ultimamente, e che tengono conto di quelle che sono le procedure
per preparare il Piano sanitario triennale. Piano sanitario
triennale che deve tenere conto delle indicazioni e dei
progetti-obiettivo del Piano sanitario nazionale.
L'accenno che viene fatto al superamento del numero dei
posti-letto, quindi del limite che viene posto con la 833 e con il
Piano sanitario che doveva essere '80 '82, che è già slittato, sta
diventando '81 - '83, e vediamo che i tempi continuano a slittare
senza arrivare ad un'approvazione, il che ci pone in serie
difficoltà soprattutto per quanto riguarda le possibili deduzioni
che se ne possono trarre e quindi le indicazioni per formulare il
Piano sanitario triennale che deve vincolare la politica sanitaria
sul nostro territorio. Il vincolo, dicevo, dei sei per mille
riguarda i posti - letto, che sono relativi al bacino d'utenza e
alle esigenze delle specialità che sono previste come normali - e
qui voglio anche dissipare una di quelle insinuazioni polemiche,
per cui sembrava che noi come Regione con quest'accordo volessimo
fare della bassa assistenza, perché l'alta specializzazione veniva
fatta in questo centro gestito dal Mauriziano. Qui si tratta di non
voler capire; se mai c'è la possibilità di capire, perché basta
osservare come viene svolta la medicina in tutte le sue branche,
basta fare una visita all'ospedale per vedere che quello che si sta
facendo, quello che abbiamo discusso e che riguarda sia l'edilizia
ospedaliera, sia la ristrutturazione e quindi la rideterminazione
di organici, va verso una medicina qualificata che tenga conto di
quanto è previsto a livello nazionale per tutte le Regioni.
Diverso invece è il discorso dei progetti - obiettivo, e ne
accenno uno in particolare, che dovrebbe essere finanziato ad hoc,
che tiene conto delle esigenze dell'Italia settentrionale
accorpando la Regione Valle d'Aosta al Piemonte, e per altri versi
alla Liguria; tiene conto ad esempio delle necessità di avere
proprio quello che avevo indicato: ospedali ad alta qualificazione,
cioè ospedali che tengano conto della non concorrenza che ci deve
essere tra la medicina pubblica e la medicina privata, e quindi
essere in grado di dare, ad esempio nella cardiochirurgia delle
prestazioni di cardiochirurgia che siano tali da evitare il
continuo movimento che noi notiamo verso i paesi stranieri, oltre
che verso centri specializzati che attualmente sono estremamente
ridotti.
Che quindi tiene conto di un'esigenza programmatoria che non è
legata al limite dei sei per mille posti - letto; limite che noi
abbiamo rispettato e che rispettiamo nel momento in cui definiamo,
in modo, pensiamo, finalmente corretto, la struttura del
Beauregard. Questo, una volta definiti gli obiettivi e stabiliti i
finanziamenti, è andato in appalto ed è stata assegnata finalmente
l'esecuzione di quest'opera. I posti - letto della nuova sede del
Beauregard con i posti - letto che sono programmati all'interno
della sede ospedaliera portano al coefficiente dei sei per mille
che è rispettato come media regionale.
Ci sono Regioni in cui la media è attualmente del 13 per mille -
cito il Veneto - che dovranno rientrare in quella che è la media
dei posti - letto; noi eravamo al di sotto, ed è per questo che
abbiamo richiesto dei finanziamenti ad hoc per definire e chiudere
la struttura che abbiamo ancora in sospeso. In particolare,
appunto, il Beauregard.
Per il resto, queste strutture ad alta qualificazione non
incidono e non vengono di converso ad essere incluse in questa
media, ed è per questo che noi richiediamo una verifica di questo
schema - che ovviamente è da sottoporre congiuntamente agli organi
competenti. Questa è una proposta, è un accordo che noi abbiamo
fatto tra le parti, che può premiare una Regione che ha delle
difficoltà obiettive legate a determinate situazioni
geomorfologiche, che non sto a richiamare, che ci mettono sovente
in difficoltà. Già solo la dislocazione dell'unica sede ospedaliera
è disomogenea e non è così comoda per gli abitanti di Gressoney
come lo è per quelli delle valli site ad arco rispetto all'ospedale
regionale. E tutte queste situazioni vanno tenute presenti.
Noi chiediamo che questa parte si inserisca nel contesto della
regione senza andare a incidere su quella che è la struttura del
piano sanitario, che noi verremo a discutere nel Consiglio, e che
tiene conto dei limiti che richiamavo prima e dei relativi
finanziamenti. Ma tiene conto anche della possibilità di avere un
nuovo insediamento che possa offrire a regime di convenzione, come
offrono tante altre strutture sia nel territorio nazionale che
nelle nazioni limitrofe, una serie di interventi proprio - e lo
ripeto - legati al bacino di utenza, che non sarebbe possibile
gestire e tenere come parte vincolante e quindi richiedere al
livello nazionale. E tiene conto della possibilità di avere questa
struttura a due passi anziché doversi rivolgere ad altri centri più
lontani.
Il problema del finanziamento è un altro problema, perché noi
chiediamo che i costi di previsione vengano accollati allo Stato.
Perché questa richiesta specifica? Perché chiaramente la Regione di
per sé non può pagare un onere che non ha voluto; noi ci troviamo a
discutere di una situazione che in un certo senso subiamo. Noi non
abbiamo chiesto la presenza del Mauriziano, abbiamo anzi chiesto
che i rapporti con il Mauriziano siano il più svincolati possibile,
cioè che la presenza del Mauriziano non ci limiti la politica
sanitaria in Valle; se vuole essere mantenuto per altre finalità,
deve essere legato a una struttura a parte e quindi non deve
incidere nel bilancio regionale. Se questa struttura può insistere
nella nostra regione, dev'essere finanziata a parte dallo Stato,
che ha voluto che l'Ordine Mauriziano sopravvivesse. Questo non è
da imputare alla Giunta né tanto meno dall'Union Valdôtaine - tanto
per citare, visto che la colpevole è sempre la stessa, - perché
chiaramente non abbiamo mai fatto una richiesta in questo
senso.
I contatti col Comune di Saint-Vincent. Il Comune di
Saint-Vincent aveva già previsto nel Piano regolatore un terreno
per un insediamento del genere nell'area prospiciente le attuali
Terme, quindi questo non crea delle difficoltà, né va a sovvertire
un indirizzo e una politica comunale, che andava già in quella
direzione.
Non condivido pertanto le critiche che sono state mosse al
nostro operato in questa vertenza. Riteniamo di aver fatto
l'interesse dei valdostani e dei malati che attualmente continuano
a dover far riferimento a centri fuori valle, cercando, visto che
dovevano arrivare a chiudere questa vertenza, di avere una
struttura che in qualche modo potesse costituire un vantaggio per i
residenti.
Ripeto che non abbiamo voluto nascondere nulla; portiamo una
convenzione che è chiara nelle sue parti, che poi discuteremo punto
per punto, e che tiene conto di queste esigenze.
Ordine dei lavori
.
Presidente
- Colleghi Consiglieri, potrebbe aprirsi qui
la discussione generale. Se ci sono dei Consiglieri che intendono
intervenire in sede di discussione generale, potrei dare la parola
a uno o due; altrimenti, se l'Assessore e il Consiglio sono
d'accordo, anche perché i Consiglieri possano prepararsi in base
alla relazione dell'Assessore, potrebbe esserci la proposta di
sospendere ora i lavori di questa mattina e iniziare oggi alle 4 la
discussione generale?
C'è qualcuno che si iscrive per la discussione generale?
Ha chiesto di parlare il Consigliere Péaquin, ne ha facoltà.
Péaquin (PCI)
- Sarei d'accordo sulla proposta di
rinviare la discussione generale al pomeriggio, anche perché
prevedo che sarà abbastanza lunga, e mi sembra che non sarebbe
opportuno interromperla a metà, oppure portarci adesso a un'ora
troppo tarda. Penso che potremmo iniziare la discussione generale
nel pomeriggio.
Presidente
- Non discutiamo tanto se fare o no la
discussione generale. Se c'è qualcuno che ha l'intervento pronto,
potremmo farne almeno uno questa mattina, sennò rimandiamo al
pomeriggio.
Ha chiesto di parlare il Consigliere Voyat, ne ha facoltà.
Voyat (UV)
- Come ha già detto il Presidente, se c'è
qualcuno che può intervenire subito, bene, altrimenti che si
sappia, fin da adesso, chi deve intervenire oggi pomeriggio:
cominci a mettersi in lista, almeno sapremo chi dovrà parlare e
fino a che ora si protrarrà la discussione.
Presidente
- L'abitudine di mettersi in lista non è
prerogativa di questo Consiglio regionale. Comunque, c'è qualche
Consigliere che intende intervenire? Io penso che si possa fare un
intervento; però sono d'accordo, anzi sono uno dei sostenitori
della prenotazione della richiesta di parola. Pertanto potrei
aderire alla sospensione - sono le 12,17 - della seduta, ed alla
ripresa alle ore 16 con la discussione generale.
Mi assocerei vivamente alla proposta del Consigliere Voyat
riguardo alle iscrizioni per il dibattito sulla discussione
generale.
Sono iscritti a parlare i Consiglieri Minuzzo, Péaquin, Tonino,
Viberti, Clusaz, Lustrissy, Nebbia, Fosson.
Colleghi Consiglieri, vi ricordo che oggi alle ore 15 - e quindi
facciamo anche bene a interrompere i lavori prima della mezza - si
riunirà la V Commissione. Pertanto i Commissari della V Commissione
- Promozione Sociale e Formazione Professionale - sono pregati di
essere presenti perché non manchi il numero legale.
Inoltre, se i Capigruppo sono d'accordo e sono disposti a
fermarsi cinque minuti, darei loro la proposta di calendario per le
riunioni di marzo e aprile.
La seduta è sospesa. Riprenderà alle ore 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK