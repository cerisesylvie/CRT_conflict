Consiglio Regionale della Valle d'Aosta - Oggetto del Consiglio n. 2521 del 20 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 2521 del 20 marzo 2002 - Resoconto
OGGETTO N. 2521/XI Criteri di accesso e di fruizione del
servizio di trasporto dei disabili. (Interpellanza)
Interpellanza Preso atto della DG n. 4414 del 23 novembre
2001, relativa all’approvazione dei criteri di
accesso e di fruizione del servizio di trasporto di
disabili;
Visto che con tale atto si introducono diverse novità, che sono
a scapito dei disabili, tra cui:
- una "tassa d’accesso" che gli aspiranti utenti
del servizio di trasporto disabili devono pagare per poter accedere
al servizio;
- il pagamento delle spese per il trasporto fuori valle;
Constatato che si tratta di modifiche che rendono più
difficoltose le modalità di accesso al servizio e che di fatto ne
limitano la fruibilità;
Visto che tali modifiche sono state introdotte dopo diversi
incontri con i rappresentanti delle associazioni interessate e
delle organizzazioni sindacali;
Viste e sentite le osservazioni fatte da diretti/e
interessati/e.
i sottoscritti Consiglieri regionali
Interpellano
l’Assessore competente per sapere:
1) quanti sono stati gli utenti del servizio trasporto disabili
negli anni 1998, 1999, 2000 e 2001;
2) quali sono i motivi che hanno suggerito alla giunta di
introdurre la "tassa d’accesso";
3) quando si sono svolti gli incontri con i rappresentanti delle
categorie interessate e delle organizzazioni sindacali e quali sono
state le loro proposte;
4) se sono giunte osservazioni critiche sui nuovi criteri
adottati; e in tal caso, come se ne intenda tenere conto.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Con la delibera n. 4414/2001 sono stati
approvati i criteri di accesso e di fruizione del servizio di
trasporto di disabili. Con questa delibera viene innovato e, per
molti aspetti, il tipo di servizio che viene offerto ai disabili:
vengono innovate alcune modalità di accesso, in particolare viene
introdotta una "tassa di accesso", se così la si può chiamare, che
gli aspiranti utenti del servizio trasporto disabili devono pagare
per poter accedere al servizio. Finora questo servizio era
gratuito, non c’era questa tassa di accesso; non
solo, ma viene anche inserito il pagamento delle spese per il
trasporto fuori Valle.
In questa delibera con cui viene innovata la procedura abituale,
vengono anche motivate le modifiche introdotte: si dice infatti che
il numero degli utenti è notevolmente cresciuto, che pertanto
bisogna provvedere all'approvazione di regole certe per erogare il
servizio. In realtà la delibera introduce regole nuove, non regole
certe. Inoltre si dice che queste decisioni sono state prese dopo
diversi incontri con i rappresentanti delle associazioni
interessate e delle organizzazioni sindacali, recependo, per quanto
possibile, le indicazioni e le esigenze emerse.
La nostra interpellanza puntualizza questi aspetti, cioè si
chiede di capire qual è stata la variazione degli utenti per il
trasporto disabili negli ultimi anni, dal 1998 al 2001, e quali
sono i motivi che hanno suggerito alla Giunta di introdurre questa
tassa di accesso; se essa è legata solo all’aumento
del numero degli utenti o ad altre motivazioni. Inoltre, visto che
sembra da questa delibera che siano state recepite le indicazioni e
le esigenze avanzate dai sindacati e dalle associazioni
interessate, si tratta di capire quando ci sono stati questi
incontri e quali proposte sono state fatte. Vi è poi la quarta
domanda la quale, presupponendo che ci fossero già state delle
osservazioni critiche rispetto ai nuovi criteri adottati, formula
la richiesta di come si intende tener conto di queste nuove
esigenze.
Pochi giorni fa, l’11 marzo, c’è
poi stato un fatto nuovo, nel senso che una nuova delibera ha
apportato alcune modifiche dovute - si dice – "a
problemi interpretativi" e ad "ulteriori incontri". Ho visto che
sono state modificate alcune cose, ma l’impianto
complessivo è rimasto lo stesso. Vorremmo capire allora quali sono
le motivazioni di fondo che hanno suggerito di innovare con la
tassa di accesso e con una serie di limiti dei viaggi,
l’abituale modalità di servizio trasporto
disabili.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulle premesse, non penso che qui si tratti
di innovare; si è cercato piuttosto di mettere la parola "fine" ad
un lavoro e ad un confronto che si protraeva da anni, perché non
era solo un problema che interessava l’Assessorato
ai trasporti, ma era in stretto raccordo con la sanità, in quanto
sappiamo che questo tipo di trasporto presuppone, a monte, una
certificazione sanitaria. Non è quindi una novità, anzi, direi che
avremmo dovuto arrivare anche prima, solo che
l’argomento è delicato.
Non mi schiero con coloro che ritengono corretto un utilizzo di
questo servizio senza nessun vincolo e senza nessuna regola certa,
come diciamo nelle premesse della delibera. Non andiamo a mettere
delle regole nuove, ma andiamo ad individuare delle modalità di
accesso che mi sembrano anche logiche, perché basate sul reddito
incrociato con il numero delle persone che fanno parte del nucleo
familiare.
Come l’interpellante sa bene, non facciamo altro
che dare attuazione ad un articolo della legge istitutiva di questo
trasporto, che è l’articolo 24, comma secondo, dove
nel dichiarare che questo trasporto è gratuito, si sottolinea anche
che la Giunta può regolamentare le modalità di accesso. Questo è
tra l’altro un provvedimento che mi sono trovato sul
tavolo sin dall’inizio della legislatura, e sul
quale sono stati fatti tutta una serie di approfondimenti.
Rispondendo nel dettaglio alle domande poste, non so se sul
primo quesito ho interpretato bene; se non l’ho
fatto, eventualmente potrò fornire il numero dei servizi, perché il
numero degli utenti è di circa 500, però non so se è cresciuto di
molto il numero degli utenti, mentre è cresciuto il numero di
richieste di servizi da parte degli utenti. Ora, se
all’interpellante interessava sapere il numero degli
utenti, questi sono 500; se, invece, le interessa sapere il numero
dei servizi, glielo potrò fornire, mese per mese, o anno per
anno.
Confrontando l’anno 2001 con il 2000 vediamo, ad
esempio nel mese di agosto 2000, 2443 servizi, agosto 2001 3426
servizi; settembre 2000, 2679 servizi, settembre 2001, 3600
servizi; ottobre 2000, 3079 servizi, ottobre 2001, 5147 servizi, e
così via. Diciamo che da un anno all’altro
c’è un incremento ogni mese di mille servizi in più.
Questo è uno dei motivi per cui si è cercato di dare
un'accelerazione alla definizione e alla regolamentazione
dell’accesso a questo servizio, che deve essere
totale a trecentosessanta gradi per coloro che, oltre ad avere
l’handicap, non hanno disponibilità finanziarie.
Però penso che la commissione abbia fatto bene a fare un
ragionamento rispetto a coloro che, per esempio, si situano per il
loro reddito nella fascia dai 70 ai 79 milioni; per situazioni di
questo tipo ci pareva poco corretto che ci fosse la totale
gratuità. L’interpellante sa bene che è stata fatta
una tabella molto articolata a seconda del nucleo familiare,
percentuale, reddito e quota di accesso, quindi la quota di accesso
si è introdotta per dare attuazione alla legge, ma anche perché
avevamo la sensazione che fosse non educativa e non corretta la
totale gratuità per chiunque.
Per quanto riguarda gli incontri, abbiamo avuto numerosi
incontri con le associazioni di categoria; i più recenti si sono
tenuti a giugno 2001, ottobre 2001 e dicembre 2001, poi ci sono
stati gli ultimi incontri il 26 febbraio e il 5 marzo: adesso vi
spiego perché faccio la distinzione fra gli incontri precedenti e
questi.
Fin dall’inizio da parte delle organizzazioni
sindacali erano state fatte delle richieste:
l’abbassamento a due anni del limite di età previsto
per l’accesso al servizio;
l’innalzamento a dieci viaggi del limite numerico
dei servizi di trasporto per motivi personali
all’interno del territorio regionale; considerare il
pagamento della quota di accesso valido per la fruizione gratuita
anche del servizio di trasporto fuori Valle, previsto
all’articolo dei criteri di accesso di fruizione del
servizio; unificare le tabelle per il calcolo della quota di
accesso e di partecipazione alle spese fuori Valle elevando le
fasce di reddito di 2 milioni.
Inizialmente la Giunta aveva fatto una delibera di
regolamentazione; su quella delibera c’erano state
delle osservazioni da parte delle organizzazioni sindacali, che
ritenevano che non fossero del tutto state inserite le loro
richieste. Effettivamente, da un'analisi approfondita, si è
verificato che vi era, da una parte, la possibilità di migliorare
l’impostazione di quella delibera in base alle
richieste delle organizzazioni sindacali e,
dall’altra, la possibilità di evitare alcune
incongruenze che nell’applicazione pratica si erano
fin da subito evidenziate.
Questo è il motivo per cui abbiamo ritenuto opportuno avere
ancora un paio di incontri con i rappresentanti sindacali delle
varie categorie, incontri che si sono svolti nei mesi di febbraio e
di marzo, a seguito dei quali la Giunta ritiene di aver recepito in
toto, concordandoli, i contenuti di questa nuova delibera che va a
regolamentare in via definitiva il servizio.
Penso che l’interpellante abbia avuto
segnalazione di lamentele soprattutto riferite al primo atto; non
mi risulta che vi siano problemi particolari
sull’ultima delibera, che è quella che è stata
condivisa anche dai rappresentanti di categoria. Siamo però
fermamente convinti che una regolamentazione andava fatta.
Président
La parole à la Conseillère Squarzino
Secondina.
Squarzino (PVA-cU)
Ringrazio l’Assessore
per la risposta articolata che mi ha fornito. Vorrei fare alcune
puntualizzazioni. Credo che ci sia stata una grande innovazione,
checché ne dica l’Assessore, ed è il fatto che si è
inserita questa tassa di accesso, e questa è veramente una novità,
in quanto prima il servizio era gratuito. Quindi c’è
stata una decisione, la legge già prima affermava che il servizio
era gratuito?
(interruzione dell’Assessore Lavoyer, fuori
microfono)
? ma ho detto: "prima". Posso continuare? Grazie.
Il servizio prima era gratuito e già prima della decisione
attuale, era norma di legge quell’articolo che lei
ha letto, in cui è scritto che la Giunta avrebbe definito criteri e
modalità per l'accesso all'uso del servizio. Ma tale indicazione
segue l’affermazione che il servizio era
gratuito.
Ricordo che ai disabili è stata distribuita una guida. In questa
guida per persone disabili si parla del sistema dei trasporti per
le persone disabili in Valle d’Aosta e si dice
chiaramente che, una volta che si è seguita tutta la procedura con
gli uffici, la domanda, e via dicendo, il servizio è gratuito; che
è possibile usufruirne quotidianamente per gli spostamenti dalla
propria abitazione al luogo di lavoro, per motivi di studio, per
cure e controlli sanitari, eccetera; che è necessario, qualora ci
si debba recare fuori Valle, ma sempre nel territorio nazionale,
che si avanzi all’ufficio trasporti un'apposita
richiesta motivata.
Allora, prima il servizio era gratuito e con questa delibera si
è introdotta una novità essenziale, ma perché è una novità
essenziale che è difficilmente giustificabile? Perché le
motivazioni per cui il servizio era gratuito, non sono cambiate!
Sempre in questa guida per le persone disabili, là dove si presenta
il servizio, si dice perché la Regione ha voluto attivare un
sistema dei trasporti per persone disabili in Valle, e cito da
questa guida:
"Per ovviare alla pressoché totale inaccessibilità
dei mezzi di trasporto pubblico e per fornire una risposta
personalizzata alle persone con gravi disabilità, per le quali è
necessario un servizio di trasporto su chiamata porta a porta, è
stato istituito un servizio su prenotazione sia con mezzi
attrezzati, sia con autovetture ordinarie e minibus".
La questione di fondo per cui la Regione, giustamente, ha
attivato questo servizio trasporti per disabili, sta nel fatto che
i servizi pubblici non sono attrezzati. Ora, invece di iniziare
poco per volta, in modo sperimentale, ma iniziare ad attrezzare dei
servizi pubblici a cui possano accedere anche i disabili, la Giunta
decide di far pagare una tassa di accesso al servizio! Ci sono
alcune categorie più bisognose che sono esentate da questa tassa,
però è innegabile che si opera sempre in questo tipo di direzione,
anziché nell’altra. Perché, per esempio, non si
interviene sui mezzi di trasporto pubblici per poi, poco per volta,
trasformarli e adeguarli al trasporto dei disabili?
L’Assessore ha dato una serie di date, da cui
risulta che ci sono stati degli incontri con i rappresentanti dei
soggetti interessati. Non metto in dubbio quanto mi ha detto, non
ho nessun elemento per dire il contrario; mi stupisce piuttosto,
dopo tutti questi incontri, che il documento che è stato
predisposto e approvato, non abbia recepito quello che i sindacati
e le organizzazioni interessate avevano detto! Mi stupisce che non
ci sia stato anche quel confronto serio, fino
all’ultimo, per verificare insieme i risultati del
lavoro!
Mi sembra che questo sia un modo anche un po' approssimativo di
procedere. Infatti quando le nuove procedure sono state attivate,
sono arrivate le lamentele! Tant’è vero che sono
stati fatti altri incontri e la Giunta ha rivisto il progetto
iniziale, ha aumentato giustamente le fasce di reddito esenti, ha
inserito qualcosa per venire incontro ad alcune esigenze, anche se
non ha modificato l’impianto sostanziale della
delibera.
Perché voglio sottolineare questo aspetto? Perché mi sembra che
quello che si afferma a parole sul concordare, sul lavorare
insieme, il tener conto di, in realtà diventa una cosa un po'
formale, perché poi non c’è una verifica con i
soggetti interessati. Qui sarebbe bastata una riunione in più,
verificando con i soggetti interessati l’insieme del
provvedimento, per evitare successivi incontri e ancora lamentele,
telefonate, petizioni, ricorsi al Presidente della Regione o altre
cose di questo genere. Leggo quello che viene riportato sui
giornali: su "Le Travail" è scritto così?
(nuova interruzione dell’Assessore Lavoyer,
fuori microfono)
? sì, su "Le Travail"! Dicevo che un po' più di serietà poteva
anche evitare questi disguidi, e poi non è che le modifiche
ulteriori abbiano cambiato l'impostazione generale. Per esempio,
non è cambiato il numero dei viaggi che si fanno in Valle per
esigenze culturali e sportive, ma questo non è importante; viene
invece introdotto il limite di un viaggio al mese fuori del
territorio regionale; si tratta di viaggi che sono legati ad
esigenze di lavoro, a motivi di salute e cura, pertanto non si
capisce perché questo limite. C’è poi
un'osservazione che mi hanno fatto e che ripropongo qui perché
l’Assessore ci rifletta.
È vero che si prevede che questa tassa di ingresso, questo
pedaggio venga calcolato in base al numero dei mesi che vengono
utilizzati, ma ci sono persone che utilizzano questo servizio solo
raramente, cinque o sei volte in un anno ma che, in base al
regolamento, dovrebbero pagare metà della tassa, come se usassero
questo servizio per sei mesi. Forse varrebbe la pena di verificare
questi casi. So con sicurezza, potrei fare nome e cognome, di
persone che hanno questa esigenza; prego, Assessore, di verificare
anche questo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK