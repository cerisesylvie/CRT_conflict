Consiglio Regionale della Valle d'Aosta - Oggetto del Consiglio n. 76 del 11 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 76 del 11 febbraio 1981 - Resoconto
OGGETTO N. 76/81 - INIZIO DELL'ESAME DEI DISEGNI DI LEGGE N. 255
E N. 256 CONCERNENTI IL BILANCIO DI PREVISIONE DELLA REGIONE
AUTONOMA VALLE D'AOSTA.
Presidente
- La discussione è unica, ovviamente; poi i
disegni di legge saranno approvati con separate votazioni.
La parola all'Assessore alle Finanze, Consigliere Ramera.
Ramera (DC)
- Dirò subito che sarà un intervento anomalo
per un bilancio anomalo in una situazione altrettanto anomala.
Signor Presidente, egregi colleghi, non sono molti, credo, i
colleghi di questo Consiglio che vorrebbero oggi avere l'onore e
l'onere di illustrare in vece mia le linee essenziali del bilancio
di previsione della Regione per l'anno finanziario 1981, essendo un
ruolo non esattamente piacevole quello di presentare un documento
le cui risultanze contabili sono arretrate, per non dire proprio
diminuite, rispetto alle previsioni assestate nel corso del
precedente esercizio.
Poiché trattasi di una diminuzione che percentualmente sfiora il
15% ai titoli di entrata dell'anno precedente, consentendo alla
competenza una modesta capacità di intervento per l'esercizio
presente ed anzi dovendo assumere mutui per circa 34 miliardi per
giungere ad un pareggio - ai quali, vorrei aggiungere fuori dal
documento, potrebbero già aggiungersi dai 6 agli 8 miliardi per la
Pubblica Istruzione, dopo i provvedimenti del gennaio scorso -,
appare evidente che non solo siamo in presenza di un ruolo
spiacevole per chi deve rendersene interprete, ma cha anzi questi
soli dati dovrebbero indurci tutti ad una riflessione sulla stessa
dinamica della nostra cosiddetta autonomia finanziaria che, senza
il nuovo ordinamento del riparto fiscale, rischia di essere
paralizzata prima ancora di lanciare i primi segni di vita.
Ma del riparto fiscale, nonché di altri problemi sui rapporti
fra lo Stato e la Regione, mi riservo di parlare appresso in
dettaglio, perché ritengo che la definizione del problema del
riparto, già raggiunta in sede tecnica per due volte, sia ormai
giunta nella sua curva finale e che perciò sia cosa giusta dare al
Consiglio non solo ogni possibile informazione sui risvolti del
nuovo ordinamento finanziario che va profilandosi per gli anni '80
- cosa questa che è già stata fatta a più riprese in quest'Aula
anche rispondendo a precise interpellanze -, bensì anche la piena
certezza del risvolto costituzionale su cui si basa la nuova
impostazione delle entrate derivanti alla nostra Regione.
Prima però, come dicevo, di far luce sul riparto, è mia
intenzione aprire una parentesi politica per chiarire l'attuale
situazione interna ed esterna al Consiglio, essendo abbastanza
pacifico che comunque sia, anche se superato dall'imminente
definizione del riparto, questo documento è un fatto politico, uno
strumento essenziale per l'attività amministrativa, e la sua
approvazione comporta l'espressione della maggioranza che sostiene
il Governo regionale.
Una maggioranza che abbiamo voluto e ricercato con fermezza di
intenti e che vorremmo potesse maggiormente vivificarsi sugli
esempi vicini e lontani da questo palazzo, non tanto per stare al
Governo della Regione Valle d'Aosta, quanto piuttosto per governare
insieme a forze politiche e sociali nelle quali riconosciamo i
connotati di una tensione democratica e di una fede regionalista
che riteniamo essenziali per non ribaltare sui soliti giochi di
potere il senso dell'autonomia valdostana, il suo profilo, la sua
esistenza istituzionale e reale.
Noi democratici cristiani, forse perché abbiamo pagato in
anticipo a suo tempo, in prima persona, con un pernicioso
isolamento studiato quasi a tavolino per dimostrare che la logica
di Asterix non era tanto di moda a Roma quanto piuttosto nella
piccola Valle d'Aosta, siamo consapevoli che le maggioranze
governano non certo per la magica presa di una modesta o massiccia
sommatoria di numeri, quanto piuttosto per la consistenza e la
chiarezza delle idee programmatiche e delle risposte in positivo
prefigurate non solo sul piano della gestione della cosa pubblica,
ma anche e soprattutto su quello della partecipazione e del
coinvolgimento di tutti i cittadini, di tutte le parti sociali,
nella determinazione delle scelte che riguardano il presente e il
futuro della nostra comunità e anche del Paese.
Sono scelte attuali, e basta scorgere l'elenco degli impegni
assunti con il raffronto delle concrete realizzazioni prodottesi
nell'ultimo lustro, per capire che la comunità valdostana, dopo
anni di incertezze e di scelte frammentarie, si trova di fronte a
un guado che non è così semplice superare. A monte esiste infatti
una pesante crisi di destabilizzazione politica ed economica
internazionale, e a valle rintrona quotidianamente l'eco di uno
Stato che si sta abituando alla crisi non già come a una malattia
da curare, quanto come si trattasse fatalmente di una ferita
permanente ed incurabile. Ma vi faccio lo sconto su questi fattori,
che pure hanno dei riflessi nella vita pubblica del Paese, perché
se dovessi continuare non dico nell'analisi di questa situazione
generale, ma anche solo della congiuntura italiana, la mia non
sarebbe una illustrazione delle linee previsionali di spesa, ma
diverrebbe una sorta di pellegrinaggio in diverse zone di povertà,
di sfruttamento, di dolore.
Un guado dunque pericoloso anche per il complesso dell'economia
valdostana, che ha subito pesanti discese in diversi suoi comparti
e che stenta ancora oggi, malgrado le speranze sempre più
condivise, a decollare in maniera definitiva negli altri settori
trainanti come il turismo, il commercio e l'artigianato, che
costituiscono l'unica valvola di ossigeno certa anche se, come
dicevo, purtroppo ancora insufficiente.
Sono scelte di fondo che possono suscitare a nuova vita la
nostra economia alpina, così come possono, per altro verso,
condizionarne ancora la crescita e lo sviluppo futuri se non
verranno assunte coraggiosamente e in tempo utile.
E poiché è mia radicata convinzione che non si può parlare di
economia politica e culturale prescindendo da quella finanziaria,
appare pacifico che l'occasione del riparto imminente consentirà la
disponibilità necessaria per avviare la fase dello sviluppo, della
piena occupazione, nonché della valorizzazione di tutte le risorse
disponibili.
Sia ben chiaro che tali risorse devono trovare un'equa
distribuzione e che determinati problemi come quelli dell'edilizia
popolare, del riscatto della nostra agricoltura, della tutela del
nostro territorio nonché di una grande attenzione e preoccupazione
direi quasi scientifica per la salute pubblica, sia sul piano della
prevenzione che su quello della cura vera e propria, non possono
essere né sottovalutati né rimandati, ma anzi devono essere
affrontati con decisione, come mi sembra si sta facendo.
Un altro aspetto che vorrei chiarire e ribadire riguarda
l'impostazione costituzionale del nuovo riparto finanziario che non
è più subordinato e concesso in attesa dell'attuazione del regime
di zona franca, bensì ci viene riconosciuto indipendentemente dal
legame con l'art. 14 dello Statuto regionale, per far fronte a
riconosciute esigenze della nostra Regione che potrà finalmente
guardare alla soluzione tecnica del problema della zona franca
senza mettere in discussione il flusso delle entrate. Direi che
questo ultimo aspetto qualifica in modo particolare l'azione e
l'impegno della maggioranza, volti a cancellare per sempre l'epoca
dei cosiddetti "rubinetti" e delle quote variabili, per dirigere
l'autonomia finanziaria della Valle d'Aosta su una rotta di
dignitosa autosufficienza. Ma - e qui chiudo le parentesi sul
significato che noi attribuiamo a questa maggioranza - non vorrei
che la nostra lealtà, la nostra fiducia incondizionata nei
confronti degli alleati e dei colleghi di Governo, fosse scambiata
per una sorta di passività permeabile a piccoli intrallazzi o a
disegni rimasti incompiuti, ma progettati per dar luogo a nuovi
livelli di potere che, se hanno il pregio di sollevarci dalle
gravose responsabilità dell'incarico, mantengono pur sempre il
difetto di non garantire alternative credibili e anzi di far
piombare nel precario tutto l'equilibrio economico, sociale e
politico della nostra Regione. Se la sfida è invece aperta, leale,
democratica, essa può anche diventare alternativa e possibile
rientro della Regione nel suddetto gioco democratico. Ma essa deve
manifestarsi e attuarsi senza equivoci, nella chiarezza e con la
stessa lealtà che ci si aspetta dagli altri quando si è leali con
loro.
Nella illustrazione tecnica del bilancio si è già indicata la
diminuzione del volume delle entrate in relazione alla passata
legge del riparto che purtroppo è stata svuotata dalla riforma
tributaria. È anche evidente che se l'aumento delle poste in gioco
è nell'ordine del 10% di fronte a una svalutazione percentualmente
doppia, la presa degli investimenti non può non subire un
rallentamento; basti pensare che nel corso del 1981 il tasso di
inflazione corre intorno al 18% già solo a livello di previsione
per capire che l'attuale stretta creditizia non fa altro che
scoprire la punta di un iceberg piuttosto pericoloso.
Ma vi è un'altra considerazione che rende urgente l'attuazione
del nuovo riparto; essa scaturisce da un esame comparato delle
entrate maturate per altre Regioni. Trattasi di parametri che non
ci rendono giustizia e dovranno essere ridiscussi e rivalutati,
specie per la legge 745 - Settore socio-sanitario; la 984 -
Agricoltura; la legge 153 - Sviluppo montano, dove esiste la
pregiudiziale meridionalistica che destina il 40% dei fondi al
Centro-Nord e il 60% al Centro-Sud; e sempre nello Sviluppo montano
la legge 352, derivata dalle direttive della CEE sull'agricoltura
di montagna. Altro esempio la legge 356 che vede inalterato il
parametro di riparto per il '78 e il '79: l'1,32% dei fondi per i
programmi regionali di sviluppo, secondo quanto stabilito dal CIPE.
E gli esempi potrebbero continuare con la legge 984 detta
Quadrifoglio, con la famosa 285 dell'occupazione giovanile, ma
ritengo che l'idea di fondo sia quella di ridefinire i parametri
sulla base di altri elementi che non su quelli della superficie,
del numero di abitanti e della posizione logistica Nord-Sud.
Inoltre, come dicevo, diviene prioritaria l'esigenza di
sostituire il regime provvisorio introdotto dal D.P.R. 638, scaduto
nel '78 e prorogato con provvedimenti tampone, per consentire anche
alla nostra Regione una programmazione della spesa poggiata su un
nuovo quadro di riferimento delle risorse, organico e coordinato
anche alla politica di bilancio dello Stato.
Altro elemento di non secondaria preoccupazione per le entrate è
costituito dal rallentamento dei flussi provenienti dal Casinò di
Saint-Vincent; dopo i decenni di paralisi nel ricambio
infrastrutturale, abbiamo saputo e voluto finalmente l'ampliamento
e le opere che hanno preso un avvio certo e rassicurante; per altro
verso tuttavia si ha come l'impressione di una caduta gestionale ed
anche di una certa confusione nel rimpasto che va profilandosi nel
Consiglio di Amministrazione, con evidenti rischi di
polverizzazione del pacchetto azionario e con rinunce di
responsabilità a livello esecutivo che non possono non destare le
più vive preoccupazioni. Ma su questo ed altri aspetti mi riservo
di riferire alla Giunta ed al Consiglio regionale non appena i
fatti, e non le sole impressioni, saranno portati ufficialmente a
nostra conoscenza.
Ritengo doveroso nella mia veste di Assessore alle Finanze
accennare se pur brevemente all'azione e all'attività generale
dell'Assessorato da me diretto in quest'ultimo periodo. Sul piano
gestionale sono stati dimezzati i tempi per la emissione dei
mandati, così come sono state snellite le procedure per
l'acquisizione delle entrate; inoltre abbiamo provveduto ad
aggiornare le tecnologie di contabilità adeguandole all'obiettivo
del tempo reale mediante i terminali video. Al termine della
presente fase di rodaggio i terminali saranno installati in tutti
gli Assessorati per dar modo a ciascun Assessore, nonché ai vari
dirigenti, di avere l'esatta certezza della situazione dei vari
tempi, facendo risparmiare alla Regione tempo e denaro.
I fondi di rotazione sono stati potenziati con l'accensione di
un mutuo di 7 miliardi per far fronte alle nuove richieste; nel
campo dell'edilizia popolare abbiamo istruito 350 domande per
complessivi 4 miliardi e abbiamo altresì disposto nell'interesse
della Regione oltre 50 perizie tramite il competente Ufficio
Demanio.
Abbiamo inoltre gestito nel campo delle funivie un pacchetto
azionario per oltre 4 miliardi di lire e siamo intervenuti in varie
società a sostegno di un potenziamento delle infrastrutture
esistenti. Per ovviare all'attuale congiuntura abbiamo facilitato
l'accesso al credito per i gestori di impianti a fune, consentendo
l'abbattimento di circa 8 punti del tasso di interesse praticato
dagli istituti di credito, fino alla concorrenza di affidamenti per
circa un miliardo, e favorito l'intervento di capitale delle banche
in alcune società funiviarie.
Nell'ambito industriale, oltre a un'attiva partecipazione
all'attività di determinate imprese, siamo intervenuti per un
finanziamento all'ex IMVA e alla CO.ROS, ed abbiamo seguito con
particolare attenzione la politica delle varie Confidi che noi
stesi avevamo proposto al deliberato del Consiglio alcuni anni or
sono.
Avviandomi alla conclusione, vorrei evidenziare due elementi di
riflessione che possono essere utili per una corretta lettura
dell'attuale momento politico e finanziario.
Il primo riguarda la coesione politica dell'attuale maggioranza,
che noi concepiamo aperta ai contributi responsabili di quanti
ritengano sia giusto continuare questa strada, priva di
trionfalismi e di promesse, ma sempre percorribile per un progresso
reale della nostra popolazione, che non aspira ad una nuova carta
di identità etnica e culturale, ma che rischia di smarrire quella
vecchia, quella che non ha mai tradito i valori dell'autonomia,
inseguendo imitazioni e modelli che hanno già portato al collasso i
rapporti tra Paese reale e Paese legale.
Cultura non è tradire le proprie origini orecchiando i concetti
espressi nelle lingue dominanti, ma è, credo, politica nel vero
senso della parola, cioè impegno sociale volto a tramandare i
valori e i pensieri antichi adattandoli razionalmente al processo
culturale dei tempi nostri, avidi di chiarezza e di certezza e
ostili a certe attese rivoluzionarie che consolidano la prassi di
alcuni fatti la cui esperienza si dimostra tutt'altro che
liberatrice per l'uomo del ventesimo secolo.
La storia non fa scommesse, e neanche genera nuovi umanesimi;
sono gli uomini a dover contare, ed è l'umanità a dover decidere se
vuole migliorare grazie alla cultura la qualità della vita, oppure
se bisogna vivere nella rassegnazione e nella sconfitta di una
speranza che solo la rinascita dell'uomo può irrobustire e
alimentare. Anche noi possiamo far sentire la voce del popolo
valdostano, ma essa non deve essere registrata o sofisticata, resa,
come dicevano i Romani, aulica o suadente; è sufficiente perché sia
ascoltata che sia autentica, che non tradisca le sue corde
originali.
E qui vengo alla seconda considerazione, con la quale intendo
concludere questa prima fase di illustrazione lasciando poi ai
singoli Assessori il compito di rispondere alle domande dei settori
di intervento. Entro pochi giorni, visto che abbiamo stabilita la
seduta per lunedì, questo Consiglio dovrà esprimere il suo parere
sul nuovo riparto fiscale secondo quanto previsto dall'art. 12 del
dettame costituzionale contenuto nel nostro Statuto Speciale.
In proposito negli ultimi tempi ho notato molti comunicati o
scritti che mi sembra non abbiano neanche sfiorato la fotocopia
dell'ombra di quello che sarà il riparto, con i quali si critica il
nuovo come si trattasse della continuazione del vecchio o peggio
ancora.
Vi sono poi anche personaggi che fanno politica e che si
lasciano andare a dichiarazioni sulla facilità della riforma
fiscale valdostana come se si trattasse di tirare giù il tracciato
di un sentiero di montagna o di costruire una toilette nel deserto.
Questa superficialità, che lascia a dir poco sbigottiti, non tiene
conto delle difficili trattative condotte con i Ministeri romani,
né si rende conto del fatto che in Italia è caduto il precedente
Governo proprio mentre stavamo esaminando la bozza finale
dell'accordo strappato grazie al nostro impegno. L'importanza delle
cifre destinate alla Valle d'Aosta sarà talmente evidente da
tacitare con il suo solo peso l'onda di coloro che solo sanno
approfittare del lavoro altrui, magari criticando a priori per
crearsi qualche verginità, necessaria ad assimilare bene il
linguaggio dell'opportunismo su cui spesso naviga
l'incompetenza.
Noi siamo lieti di aver dato un contributo per la nascita del
nuovo riparto fiscale, e siamo convinti che non si tratta né di una
regalia alla Giunta Andrione né di una tappa raggiunta con
intrallazzi politici; e, perché no, vogliamo anche tranquillizzare
certi settori amici o meno amici che, quando si profilava già il
successo della trattativa, erano preoccupati per il suono di
tamburi che sarebbe seguito. Stiano pure tranquilli, il merito non
ci interessa più di quanto non sia onesto riconoscere, datosi che
operando nell'ambito del Governo e fuori di esso, noi abbiamo fatto
semplicemente il nostro dovere. E mentre siamo soli oggi a
presentare questo bilancio, di breve durata, ma pur sempre poco
demagogico e popolare, non saremo certo soli - e lo avevo già detto
in una precedente seduta - a dire di aver ottenuto per la nostra
terra un atto di giustizia così fondamentale come il nuovo
riparto.
Terminando questa esposizione succinta, non posso esimermi dal
ringraziare i dirigenti, i funzionari, gli impiegati
dell'Assessorato alle Finanze che hanno predisposto i dati
necessari facendo un notevole lavoro di presentazione del documento
che oggi esaminiamo nonché dei suoi allegati.
Desidero altresì esprimere in quest'Aula il più leale
riconoscimento ai Ministri Pandolfi, Andreatta e Reviglio per la
disponibilità dimostrata durante la trattativa per il nuovo
riparto, disponibilità che ha consentito di superare non facili
tendenze e scogli burocratici, nonché ai Direttori generali dei
Ministeri delle Finanze e del Tesoro, con i quali si è discusso
articolo per articolo, riga per riga di questo riparto, e che,
sensibili alle nostre esigenze, che purtroppo figurano nel nostro
bilancio del 1981, hanno stralciato il nostro riparto dagli
ostacoli che lo trattenevano con i riparti della Sicilia e della
Sardegna - e infatti se ne fa menzione nella lettera spedita da
Andreatta, che cita l'art. 12 della legge 825 per le Regioni a
Statuto Speciale - , favorendone la stesura definitiva e le firme
dei Ministri competenti a vero tempo di record, e consentendoci di
portare nel volgere di tre giorni - perché il tutto si è svolto poi
praticamente negli ultimi tre giorni - in quest'Aula il progetto
definitivo con i relativi benestare.
E direi anche grazie, in questo momento, alla dott.ssa Varda,
Direttrice dell'Ufficio di Roma, che ha seguito appassionata tutto
l'iter di questa vicenda.
Passando - ho detto all'inizio che sarebbe stato un intervento
anomalo per un bilancio anomalo in una situazione anomala -
all'oggetto n. 12, come si vede dalla relazione si tratta della
legge finanziaria prevista dalla legge di contabilità all'art. 19,
per adeguare alcuni stanziamenti di spesa derivanti da vecchie
leggi regionali alle nuove esigenze di spesa, perché in caso
contrario si sarebbe dovuto ripresentare le medesime leggi, una a
una con i nuovi adeguamenti. Inoltre alcuni capitoli di spesa non
sono sorretti da leggi regionali di spesa, per cui con questo
provvedimento viene ad essere legalizzato l'intervento della
Regione, come avrete visto da vari articoli di questa legge
finanziaria. Non so, ve ne cito uno a caso, l'art. 17, il diritto
allo studio degli studenti: è autorizzata per l'esercizio '81 una
spesa di 100 milioni; non esistendo legge ad hoc, viene
regolarizzata con questa legge finanziaria.
Per il bilancio vero e proprio mi sembra che la relazione sia
più che esauriente, ma, come ho detto, trattandosi di un bilancio
formulato in un momento particolare - non so quali potranno essere
le critiche, che potranno essere tante, poche; lascio liberi tutti
i Consiglieri di fare ciò che vogliono e ciò che è loro diritto di
fare - ritengo che tra tre mesi potremo forse, con le variazioni di
bilancio, rivedere il tutto, e tutti insieme programmare la spesa
verso indirizzi utili per la Valle d'Aosta.
Presidente
- Colleghi Consiglieri, come abbiamo
concordato, termina con la relazione dell'Assessore alle Finanze
questa nostra riunione. La discussione generale sugli oggetti 12 e
13 avrà luogo domani mattina.
Vorrei fare una piccola rettifica a quanto ho detto prima. Avevo
annunciato che il Consiglio sarebbe stato convocato in adunanza
straordinaria per lunedì mattina alle ore 9,30 a mezzo telegramma.
Penso di poter evitare l'operazione telegramma in quanto domani
mattina sarete tutti presenti e pertanto la convocazione vi sarà
notificata domani mattina per lettera, evitando il telegramma che
sarà inviato solamente agli assenti.
Una raccomandazione. Il documento è stato distribuito oggi e
nella convocazione non sarà nuovamente allegato. Si considera che
il documento consegnato oggi a tutti i Consiglieri è già quello che
riguarda l'ordine del giorno di lunedì, ed è l'allegato che sarà
discusso lunedì mattina alle ore 9,30.
La seduta è tolta.
Il Consiglio continuerà i lavori domani mattina alle ore 9,30
con la discussione generale sugli oggetti 12 e 13.
La seduta ha termine alle ore 18,46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK