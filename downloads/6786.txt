Consiglio Regionale della Valle d'Aosta - Oggetto del Consiglio n. 1289 del 18 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1289 del 18 aprile 1985 - Resoconto
OGGETTO N. 1289/VIII - CRISI DELL'AZIENDA RBS-POLIPLAST, DI
MONTJOVET. (Interpellanza).
PRESIDENTE:
Do lettura dell'interpellanza presentata dai
Consiglieri Millet e Bajocco:
INTERPELLANZA
Poichè in presenza di una situazione di grave crisi della
RBS-Poliplast di Montjovet, la Giunta regionale ha deliberato nuove
ingenti agevolazioni finanziarie a favore della predetta
società;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per conoscere:
1)
l'attuale situazione produttiva, finanziaria e di
mercato dell'azienda e le sue prospettive future;
2)
sulla base di quali garanzie verranno concessi
nuovi crediti ad una società con una già pesante esposizione
finanziaria.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Questa interpellanza nasce dalle varie
delibere che la Giunta ha approvato su un intervento finanziario in
gestione speciale per la Poliplast di Montjovet. Difatti leggendo
queste delibere si vedono diverse posizioni e quindi vorremmo avere
dei chiarimenti sulla situazione produttiva finanziaria e di
mercato dell'azienda e sapere quali sono le sue prospettive
future.
Si è già passati dalla garanzia fideiussoria di 700 milioni
nella delibera del ° giungo 1984 a quella di un miliardo nella
delibera del 10 agosto 1984, ad un mutuo di 700 milioni per dieci
anni nella delibera del 7.3.1985 e poi ad una ultima delibera del °
aprile 1985, con cui si toglieva una condizione. Da tutto questo si
ricava l'impressione che si cerchi di mandare avanti una attività
di cui vorremmo conoscere le basi.
In una delibera si chiedeva che l'ordine del fatturato fosse di
4 miliardi e mezzo all'anno: vorremo sapere a che punto è. Avendo
dato la possibilità di aprire fideiussione fino ad un miliardo,
vorremmo sapere ad oggi qual è questa esposizione bancaria, tenendo
conto che serviva soprattutto per apertura di credito e per sconto
di cambiali e per un 30% per l'esportazione.
Ultima cosa: l'assistenza amministrativa viene pagata dalla
Regione o dalla società? Da una parte questa è utile anche per
controllare l'attività della ditta, però è anche vero che se la
Regione paga l'assistenza amministrativa, questo è un costo che la
Regione si accolla ed è un contributo indiretto all'attività
dell'azienda.
Quindi vorremmo sapere dall'Assessore che prospettive ha
l'azienda.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Credo che il Consigliere Millet sarà
d'accordo con me se alcuni dati non li potrò fornire pubblicamente
ma glieli darò personalmente.
Per quanto riguarda la logica di questo intervento, prima
dell'adozione delle ultime misure che sono state adottate dalla
Giunta regionale, è stata compiuta una verifica avente come
obiettivo centrale quello di accertare se vi erano le possibilità
reali di risanamento di una situazione che, per vari motivi, si era
andata deteriorando. Queste verifiche hanno riguardato questi punti
in particolare:
primo, la potenzialità produttiva degli impianti, delle
attrezzature e dei macchinari dell'azienda; secondo, la capacità
produttiva dell'azienda in rapporto all'attuale sua dimensione
occupazionale che risulta essere a ieri di 23 unità, di cui 20
operai e 3 impiegati; terzo, la possibilità di assorbimento del
mercato; quarto, la situazione del portafoglio ordine; quinto,
l'esistenza di margini, di utili che non solo mantengano l'azienda
sul mercato, ma in grado di risanare in un tempo ragionevole la
situazione debitoria dell'azienda stessa.
Sulla verifica di questi punti è stato predisposto un programma
che è stato avviato recentemente e di cui vorrei fornire alcuni
dati. Una delle condizioni per giungere al risanamento aziendale
era che la produzione giornaliera fosse mantenuta ai livelli di
circa 8000 Kg al giorno, che garantissero per il totale dei giorni
lavorativi un fatturato mensile intorno ai 400 milioni di lire, di
conseguenza l'esistenza di un portafoglio con prospettiva almeno
annuale di circa 4,5 miliardi di lire.
In base all'esperienza di queste prime settimane possiamo dire
che sia la dimensione produttiva giornaliera che il fatturato
mensile che la dimensione del portafoglio ordine sono stati
raggiunti, cioè oggi l'azienda può contare su un portafoglio ordine
di circa 4,5 miliardi, il quale al momento non desta nessun
problema, anzi gli ordinativi possono essere decisamente superati.
Il problema è che l'attuale potenzialità aziendale non può superare
questi limiti.
Allo stato attuale vi sono ragionevoli prospettive perché
l'operazione di risanamento possa raggiungere i suoi obiettivi che,
ripeto, sono la piena utilizzazione delle capacità produttive
aziendali ed il risanamento nel tempo della sua condizione
economica finanziaria.
Per quanto riguarda l'assistenza amministrativo-finanziaria e di
controllo, in questo momento si è già avviata questa fase tramite
un funzionario della Finaosta. vorrei solo ripetere che
l'intervento di questo operatore non tende a sostituire gli organi
amministrativi e contabili dell'azienda, ma è finalizzato ad
esercitare una funzione di controllo sulle modalità di gestione
amministrativa e contabile dell'azienda stessa.
Valuteremo (e si potrà verificare nel giro di pochi mesi) se
questa parte incoraggiante della prima esperienza continua o se vi
sono ulteriori difficoltà.
Per quanto riguarda le garanzie, queste sono fornite dai soci e
dai loro familiari con le loro proprietà di beni immobili, che
coprono per gran parte il credito che l'Amministrazione regionale
ha concesso o garantito.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Non posso dichiararmi soddisfatto
della risposta datami dall'Assessore; noi riteniamo che sia
opportuno seguire con maggior impegno questa situazione in quanto
esistono tutti i presupposti perché non si ottenga l'obiettivo
principale.
Il rischio è quello che la Regione si impegni (come ha fatto in
altri casi) ed alla fine non si ottengano i risultati sperati. I
cambiamenti che ci sono stati nell'arco di 6-7 mesi dimostrano la
difficoltà anche di chi gestisce questa azienda.
Quello che possiamo chiedere è che da parte dell'Assessorato ci
sia l'impegno almeno per evitare il peggio; è positivo che il
portafoglio ordine non desti problemi perché è facile produrre ma
il difficile è vendere. Restiamo in attesa di quei dati che
l'Assessore si è impegnato a darmi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK