Consiglio Regionale della Valle d'Aosta - Oggetto del Consiglio n. 1882 del 22 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1882 del 22 giugno 2011 - Resoconto
OGGETTO N. 1882/XIII - Interpellanza: "Problematiche relative
alla liquidazione di contributi previsti dal Piano di sviluppo
rurale 2007-2013".
Interpellanza
Richiamato il Programma di sviluppo rurale della Valle
d'Aosta 2007-2013, in particolare la Misura 123 "Accrescimento del
valore aggiunto dei prodotti agricoli e forestali";
Richiamata la deliberazione della Giunta regionale n. 2129
del 31 luglio 2009 di approvazione del bando, per l'anno 2009,
contenente le disposizioni tecniche e procedurali relative
all'attuazione della Misura 123 e la concessione dei relativi
contributi;
Preso atto che con Provvedimento Dirigenziale n. 1248 in data
23 marzo 2010 il Direttore della Direzione foreste e infrastrutture
ha approvato la graduatoria definitiva e la concessione dei
contributi di cui alle domande presentate ai sensi del bando
sopracitato;
Preso atto della segnalazione, pervenuta al nostro Gruppo, in
merito a sopravvenute difficoltà nei pagamenti comunicati per le
vie brevi agli interessati;
i sottoscritti Consiglieri regionali
Interpellano
l'Assessore competente affinché illustri:
1) quante imprese sono state ammesse nella graduatoria
definitiva approvata dal dirigente competente e per quali
importi;
2) se corrisponde al vero che una o più imprese ammesse in
graduatoria probabilmente non riceveranno la liquidazione
dell'aiuto previsto dal bando;
3) a quali cause sono da ascrivere le difficoltà nei
pagamenti e quali misure si intendono intraprendere per ovviare a
tali inconvenienti.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
La nostra è un'iniziativa molto puntuale su una misura prevista
dal Piano di sviluppo rurale. Nel luglio 2009, la Giunta regionale
ha approvato il bando contenente le disposizioni tecniche e
procedurali relative all'attuazione della "misura 123" e la
concessione dei relativi aiuti per l'accrescimento del valore
aggiunto dei prodotti agricoli e forestali. Quali sono i principali
obiettivi? La misura è finalizzata a valorizzare i prodotti
forestali attraverso l'ammodernamento ed il miglioramento
dell'efficienza delle strutture operanti nella trasformazione e
commercializzazione dei prodotti forestali, anche favorendo la
produzione di energia rinnovabile, l'introduzione di nuove
tecnologie e innovazioni, migliorare da una parte la dotazione di
capitali fissi, favorire l'utilizzazione forestale per la
produzione di energia rinnovabile e favorire l'ammodernamento,
soprattutto la razionalizzazione ed il potenziamento degli impianti
di trasformazione e commercializzazione dei prodotti forestali.
Oltre a questi obiettivi, il punto 7 citava che non sono ammessi
gli investimenti di mera sostituzione, ovvero gli investimenti
finalizzati semplicemente a sostituire macchinari o fabbricati
esistenti, o parti degli stessi, con edifici o macchinari nuovi o
aggiornati, senza aumentare la capacità di produzione di oltre il
25 percento, o senza modificare sostanzialmente la natura della
produzione o della tecnologia utilizzata. Sempre nel bando del
2009, le domande di adesione dovevano essere presentate fra il 17
agosto ed il 2 ottobre 2009 e nel punto 9.6 si diceva che l'esame
della pratica si conclude con un giudizio positivo o negativo
sull'ammissibilità del pagamento dell'iniziativa, che va riportato
su un verbale che contiene di norma i seguenti elementi: i dati
sintetici relativi al richiedente, l'importo complessivo della
spesa da ammettere al pagamento, il contributo concesso espresso in
percentuale sulla spesa ammessa in valore assoluto. C'è stata la
gara, c'è stato il bando, otto aziende valdostane hanno fatto
domanda e, nel marzo 2010, il direttore della Direzione foreste ed
infrastrutture, con un provvedimento dirigenziale, ha approvato la
graduatoria definitiva e la spesa ammissibile per ogni singola
domanda con la concessione di contributo nella misura del 40
percento della spesa ammissibile, dando atto che l'autorità di
gestione, tramite l'apposito programma informatico, trasmetterà
l'elenco di liquidazione ad AGEA, in quanto il nostro organismo non
è ancora operativo. Detto questo, parliamo di 611.000 euro di
contributo sulla misura 123 nelle otto aziende e la quota regionale
è di circa 100.000 euro, mentre gli altri 500 sono in parte quota
statale e in parte quota della Comunità europea.
Per quanto riguarda la prima domanda:
"quante imprese sono
state ammesse nella graduatoria definitiva approvata dal dirigente
competente e per quali importi"
, nel provvedimento dirigenziale
c'è la graduatoria e l'approvazione, quindi le otto aziende
richiedenti e soprattutto rese ammissibili dalla struttura
regionale. Qual è il nostro quesito? Chiediamo
"se corrisponde
al vero che una o più imprese ammesse in graduatoria probabilmente
non riceveranno la liquidazione dell'aiuto previsto dal bando"
,
o quanto meno l'obiettivo di questa domanda è conoscere quando
queste imprese avranno questo aiuto. Ma perché ci chiediamo questo?
Ce lo chiediamo perché queste aziende hanno ricevuto, a marzo 2010,
le lettere con cui si diceva che il finanziamento era stato
ammesso, qual era la spesa totale ammissibile ed il relativo
contributo concesso su una base di spesa ammissibile; questo per
dire che 16 mesi fa l'Amministrazione regionale comunicava alle
otto aziende che la graduatoria era stata approvata, la spesa era
ammissibile ed informava sui tempi necessari per poter acquisire
questi mezzi. La terza domanda riassume perciò le nostre
preoccupazioni, che sono quelle che ci hanno fatto pervenire
diverse aziende, ovvero
"a quali cause sono da ascrivere le
difficoltà nei pagamenti
- parliamo di 16 mesi -
e quali
misure si intendono intraprendere per ovviare a tali
inconvenienti"
, quando si pagherà, come si pagherà e se, come
da tabella allegata al provvedimento dirigenziale, le quote saranno
così ripartite: quota Comunità europea, quota statale e quota
regionale. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Come già ricordato dal collega Chatrian nell'illustrazione
dell'interpellanza, si tratta di una misura specifica del PSR
2007-2013, accrescimento del valore aggiunto dei prodotti agricoli
e forestali, che ha visto - qui vengo alla prima domanda -
l'adesione di otto aziende che sono elencate nel provvedimento
dirigenziale n. 1248/2010 allegato alla richiesta di documentazione
che il collega aveva inoltrato ai nostri uffici. Sono indicate
queste imprese, quindi credo siano già in possesso del richiedente,
con i relativi importi ammessi a contributo.
Seconda domanda:
"se corrisponde al vero che una o più
imprese ammesse in graduatoria probabilmente non riceveranno la
liquidazione dell'aiuto previsto dal bando
"; ricordo che, allo
stato attuale dell'istruttoria, non corrisponde al vero
l'informazione secondo la quale una o più imprese inserite in
graduatoria probabilmente non riceveranno la liquidazione
dell'aiuto previsto, perché non si tratta di un problema di
liquidità da parte dell'organismo pagatore AGEA. Quest'ultimo,
infatti, è il gestore dei fondi destinati ai contributi che altri
organismi hanno già impegnato all'inizio della programmazione del
PSR. In questo caso la misura 123 dell'asse uno è una misura
cofinanziata, quindi con una quota del 44 percento a carico della
Comunità europea, 39 percento a carico dello Stato e 17 percento a
carico della Regione; dunque questi fondi sono già disponibili, per
cui il problema non si pone in questi termini.
Le problematiche legate al ritardo dei pagamenti vengono
esplicitate al punto successivo, ed è la terza domanda. Le cause
relative alle difficoltà e ritardi nei pagamenti hanno avuto
origine dal momento in cui i competenti uffici della Direzione
foreste ed infrastrutture hanno provveduto, sul programma operativo
SIAN, alla chiusura delle istruttorie relative alle domande di
pagamento, generando il lotto delle domande da mandare in
liquidazione ed alla contestuale estrazione del campione, come
previsto dalle procedure di controllo AGEA, da sottoporre a
controllo in loco (c'è stata un'estrazione, è stata individuata
l'azienda da controllare).
Nell'ambito delle funzioni delegate dall'AGEA alla Regione Valle
d'Aosta, l'azienda estratta a campione è stata oggetto di ulteriori
controlli di natura amministrativa e contabile da parte dei
competenti uffici e dei controllori incaricati. Da tali verifiche,
estese poi a tutti i beneficiari, si è evidenziato che varie
aziende hanno saldato parte delle fatture di acquisto di nuovi
macchinari grazie alla permuta di macchinari usati, pratica
piuttosto diffusa fra le aziende del settore che intendono
ammodernare la propria dotazione ed aumentarne la produttività.
Considerato che questo tipo di pagamento è corretto da un punto di
vista amministrativo e contabile, e che le aziende hanno acquisito
beni con caratteristiche più innovative rispetto a quelli dismessi,
escludendo così l'ipotesi di mera sostituzione che è stata citata
nella presentazione dell'interpellanza ricordando quello che era
previsto dal bando, secondo l'AGEA, invece, questa forma non è
ammissibile, perché assimilata ad un pagamento in contanti che
comporterebbe la detrazione dell'importo corrispondente e
l'applicazione delle relative sanzioni. La conseguenza operativa di
tale procedura è risultata essere il blocco della domanda in
questione e di quelle che presentano permute, cinque beneficiari su
otto; la struttura competente della misura 123, avendo in primo
luogo considerato ammissibile tale modalità di pagamento in quanto
documentabile, contabilizzata e, secondariamente, non essendo essa
stata esplicitamente vietata dalle linee guida sull'ammissibilità
delle spese redatte dalla rete rurale nazionale, non è stata
riportata sul bando 2009 di attuazione della misura 123. In seguito
al blocco delle istruttorie furono avviati i primi contatti con
AGEA e venne quindi richiesto alle imprese beneficiarie di produrre
la documentazione, bonifici bancari, comprovante l'avvenuto
pagamento della quota delle fatture di acquisto inizialmente
corrisposta con la fattura di vendita del materiale usato.
Allo stato attuale la struttura competente ha raccolto tutto il
materiale per ultimare le istruttorie, in particolare la struttura
competente - che è la Direzione foreste ed infrastrutture del
Dipartimento risorse naturali - e l'autorità di gestione -
Assessorato dell'agricoltura - stanno operando con AGEA per
riaprire l'istruttoria delle domande di pagamento per poter
effettuare le dovute correzioni.
Concludendo, le azioni da intraprendere per addivenire ad una
soluzione sono già state individuate ed attivate e consistono
nell'intensificazione dei contatti con il coordinamento AGEA-SIAN,
finalizzata ad implementare sul sistema istruttorio SIAN le
opportune correzioni che permettono la favorevole chiusura
dell'istruttoria. C'è appena stata l'altro giorno una riunione in
AGEA allo scopo di dirimere la questione. I tempi contiamo siano
brevi, perché siamo alla conclusione della documentazione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Registriamo le difficoltà che si sono succedute in questi due
anni; da come abbiamo registrato, ci sono le possibilità di dare
corso agli obiettivi principali del bando 2009. Lei ha semplificato
il quadro dicendo che l'Assessorato sta cercando delle
soluzioni.
Il nostro obiettivo era quello di capire lo stato dell'arte
della pratica, dato che le lettere sono state inviate dal
dipartimento nel marzo 2010 e le stesse lettere parlavano di
ammissibilità totale e di contributo concesso con i tempi dovuti,
60-90 giorni, per poi chiudere la pratica ed emettere il pagamento.
Siamo a giugno 2011 e lei ci dice che ci sono state delle
difficoltà, ci ha spiegato tecnicamente sul punto 3 quali sono
state le difficoltà: non inserite nel bando, o comunque, da quel
che ho capito, concordate adesso con AGEA.
Cosa possiamo dire? Cercate al più presto di chiudere il
cerchio! Possiamo dire di essere un po' più attenti nel momento in
cui si mette in atto un processo così, comunque importante, dato
che ha parlato di cofinanziamento - come io in premessa citavo -,
quindi non sono solo risorse regionali, ma sono risorse anche della
Comunità europea e dello Stato. Il nostro obiettivo era conoscere
nel dettaglio la situazione.
Speriamo che questi tempi siano i più celeri possibili e che si
possa chiudere positivamente per tutte le otto aziende
l'ammissibilità approvata a marzo 2010. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK