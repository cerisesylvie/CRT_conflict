Consiglio Regionale della Valle d'Aosta - Oggetto del Consiglio n. 346 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 346 del 11 febbraio 2021 - Resoconto
OGGETTO N. 346/XVI - Reiezione di risoluzione: "Impegno del
Presidente della Regione a emanare un'ordinanza di proroga degli
orari di apertura delle attività di somministrazione di alimenti e
bevande e a portare tale istanza in sede di Conferenza
Stato/Regioni".
Marguerettaz (Presidente) -
Avremmo il punto n. 48.02
dell'ordine del giorno. Il punto n. 48.03 ha degli argomenti che
sono simili. Ritenete di fare due discussioni? Benissimo. Punto n.
48.02. Per la presentazione ha chiesto la parola il collega
Manfrin.
Manfrin (LEGA VDA) -
Con questa risoluzione abbiamo
deciso di farci interpreti del sentimento di forte disagio
manifestato da coloro che si occupano del settore della
ristorazione, della somministrazione, dei bar, insomma tutti coloro
che hanno dei locali in cui si somministra e sono aperti al
pubblico. Un settore in forte difficoltà che è stato fortemente
penalizzato da tutte quelle disposizioni che ben conosciamo che
limitano le attività di somministrazione, attività che coinvolgono
una certa riunione di persone e che... però la nostra Regione è
particolarmente colpita, perché evidentemente è una piccola
comunità, ha piccoli numeri, anche l'asporto non ha questa
possibilità effettivamente di far sostenere i costi perché sappiamo
benissimo che - facciamo l'esempio di un bar - nessuno o pochissimi
sono a casa e non possono uscire e decidono di uscire apposta per
andare a prendere un caffè e ritornare a casa propria.
Abbiamo quindi potuto apprezzare la manifestazione che è stata
indetta dal settore appunto della somministrazione, abbiamo potuto
ascoltare le tante voci di coloro che stanno vivendo un momento di
grossa crisi e, quando parliamo di crisi, parliamo non di qualche
piccola limitazione economica, qualche piccolo calo degli incassi:
parliamo di aziende, parliamo di strutture che non possono pagare
l'affitto, che hanno ricevuto dei ristori irrisori, qualcuno parla
addirittura del 7 percento rispetto a quello che avrebbero
percepito da aperti, ci sono attività che hanno, per esempio,
acquistato delle merci, che sono, come sapete, merci deperibili e
le hanno viste perdere senza avere possibilità di rientrare dai
costi, ci sono tutta una serie di attività che sicuramente sono
state molto, molto penalizzate da tutte le disposizioni che si sono
affastellate nel periodo.
Allora abbiamo deciso di fare qualcosa e lo abbiamo fatto
prendendo spunto da quella che è stata una notizia che abbiamo poi
spiegato, raccontato, ricordato nel
question time
di ieri,
cioè che il Comitato tecnico-scientifico ha fissato le regole per
l'apertura serale nei ristoranti in zona gialla e a pranzo in zona
arancione sia pure appunto con alcune restrizioni. Significa quindi
che il Comitato tecnico-scientifico ha detto che, seguendo quelle
disposizioni, si può aprire e si possono avviare queste attività
demandando questa eventuale scelta però al Governo. Il Governo, per
quanto non si è espresso e soprattutto per quanto non è ovviamente
in carica - sappiamo benissimo che c'è un interregno nel quale è
difficile già l'ordinaria amministrazione, figuriamoci quella
straordinaria -, ha però, per esempio, nelle parole - e le ho
riprese - del viceministro alla salute Pierpaolo Sileri espresso il
suo parere favorevole alla riapertura. Vi cito proprio le parole
del viceministro Sileri: "lo sostengo da molti mesi, credo che i
ristoranti possano essere riaperti in zona gialla in sicurezza e
con controlli rigidi fino alle ore 22:00".
Abbiamo quindi visto tra il parere che il Comitato
tecnico-scientifico ha emanato e tra le parole dell'attuale
viceministro del Governo dimissionario Sileri una possibilità:
quella che la nostra Regione utilizzi le sue prerogative per far
valere le richieste e le necessità delle tante aziende del nostro
territorio: ecco perché abbiamo presentato il question time che
abbiamo discusso nella mattinata di ieri, Presidente, nel quale
chiedevamo la possibilità di aprire i locali fino alle ore 22:00 e
lei ci ha detto che non c'era alcuna possibilità, però - e lo
abbiamo già fatto notare ieri - noi abbiamo chiesto una certa dose
di coraggio, ma non soltanto noi, tutti i Valdostani le hanno
chiesto una certa dose di coraggio soprattutto in questo momento.
Credo che lei abbia dimostrato questa dose di coraggio nel momento
in cui ha deciso, contravvenendo alle norme nazionali - lo
evidenzio ancora una volta -, di aprire le palestre in forma uno a
uno e tutto quello che vogliamo, ma lei contravviene al DPCM, che
invece dispone la chiusura delle palestre e la contravviene con una
sua ordinanza. Ora, lei, a supporto di questa sua ordinanza, a
supporto di questo conflitto con il DPCM, evidenzia un fatto,
evidenzia quest'apertura, così come ha ben evidenziato il collega
Carrel, quella dei musei nei week-end, sia possibile in virtù della
peculiarità del nostro territorio, cioè il nostro territorio ha
delle peculiarità tali per le quali si possa arrivare, addivenire a
quelle aperture e perché giudica - e lo ha scritto nell'ordinanza -
che l'apertura delle palestre è necessaria per il benessere
psico-fisico delle persone. Ora, noi siamo disposti assolutamente a
sostenerla in questa sua scelta, in questa sua disposizione che ha
dato tramite ordinanza ma le chiediamo ancora maggior coraggio,
perché vede, Presidente, se è vero che la necessità di aprire le
palestre è richiesta dal fatto che l'attività sportiva dà un
benessere psico-fisico alle persone, questo stesso benessere
psico-fisico penso sia richiesto anche al di fuori della Valle
d'Aosta, credo che dalla Lombardia alla Sicilia tutte le persone ne
abbiano necessità. Questo stesso benessere psico-fisico ovviamente,
o un benessere economico, o un benessere sociale è richiesto da
tutte quelle attività che in questo momento sono chiuse, o da tutte
quelle attività che in questo momento devono chiudere il proprio
servizio alle ore 18:00, proprio nel momento di maggior afflusso di
clienti, per quanto riguarda, per esempio, i bar per l'ora
dell'aperitivo, o proprio per quanto riguarda i ristoranti che non
possono esercitare il servizio di cena. Lo facciamo e glielo
chiediamo, Presidente, perché troviamo assurdo - e penso che lo
abbiano rilevato in molti - pensare come questo virus sia
assolutamente pericoloso e letale alle ore 20:00 quando ci si siede
a tavola a cena, ma sia invece superabile con alcune disposizioni
di sicurezza all'orario di pranzo.
Non riusciamo a comprendere sinceramente come queste
disposizioni possono avere una logica: ecco perché noi con questa
risoluzione la impegniamo, Presidente, ma la impegniamo non per
metterla in difficoltà, perché noi riteniamo che in questo momento,
soprattutto in questo momento, la Valle d'Aosta debba essere unita
e debba avere un'unica direzione. La impegniamo per darle un
mandato, Presidente, e per dirle in maniera molto chiara che tutto
questo Consiglio, o perlomeno la parte che deciderà di condividere
questa risoluzione, vuole che le attività che sono legate alla
ristorazione, alla somministrazione e ai bar siano aperte fino alle
ore 22:00. È un mandato forte, Presidente, e lei ha il modo, ha il
destro, ha la possibilità di poterlo fare, come glielo abbiamo
indicato, con una nuova ordinanza, che, proprio alla luce della
particolarità del territorio della nostra Regione, permetta la
riapertura.
Oltre a darle questo mandato forte, Presidente - e le ricordo
che ci sono tanti Valdostani che ci ascoltano qua al di fuori e
stanno aspettando delle risposte da lei e da noi -, le chiediamo
anche in un momento successivo di portare questa necessità di
estensione dell'orario anche alla Conferenza Stato-Regione, perché
quello che le chiediamo è di fare un atto chiaramente forte, ma
poi, siccome questa richiesta non è soltanto della Valle d'Aosta,
ovviamente le chiediamo di farsi portavoce assieme ad altre Regioni
della stessa necessità. Tante altre Regioni, come lei avrà visto,
la Provincia autonoma di Trento, la Lombardia, con ordinanze
proprie hanno già disposto l'apertura degli impianti sciistici, per
esempio, e hanno disposto ordinanze proprie, non c'è un via libera
dello Stato, non c'è un via libera nazionale,
motu proprio
hanno deciso che da quella data, dal 15, si apre. Le chiediamo
quindi lo stesso coraggio, Presidente, e, in virtù di quelle
disposizioni di sicurezza che sono state emanate, di estendere
l'orario di apertura fino alle ore 22:00 per dare finalmente una
maggiore libertà di azione, un maggior benessere sia a livello
economico per le attività commerciali che fanno dell'attività della
somministrazione il proprio
core business
, sia anche per i
rapporti sociali tra le persone che in questo periodo, purtroppo,
hanno perso completamente la possibilità di stare insieme, e gli
effetti li abbiamo visti e li stiamo percependo in questi
giorni.
Per tutte queste motivazioni, Presidente, quindi noi chiediamo a
lei e a quest'Aula di voler approvare questa risoluzione che
dichiari in maniera molto netta e completa di voler estendere
l'orario di apertura ai bar e ristoranti fino alle ore 22:00.
Presidente -
Ha chiesto la parola il collega Carrel per
il gruppo Pour l'Autonomie.
Carrel (PA) -
Anche noi, come gruppo Pour l'Autonomie,
abbiamo firmato e scritto convintamente questa risoluzione. Eravamo
in piazza insieme ai commercianti, ai ristoratori, ai dipendenti
pubblici lo scorso 3 febbraio e abbiamo ascoltato le loro parole,
parole che ci hanno chiesto semplicemente di impegnarci per trovare
una soluzione e chiedono solamente di lavorare, nulla di più. È per
questo che ovviamente cerchiamo nel nostro ruolo, nel ruolo di
opposizione, di impegnare tutto il Consiglio, di impegnare il
Governo regionale a dare delle risposte a queste persone perché
esse hanno bisogno di un nostro aiuto, che sia un aiuto concreto e
non un impegno a valutare, o a farsi portatori in altre sedi ma a
incidere, perché siamo una Regione a statuto speciale, abbiamo
degli strumenti che dobbiamo assolutamente mettere in atto e non
solamente decantare ma dobbiamo assolutamente essere molto più
incisivi.
Con questo obiettivo noi abbiamo firmato e abbiamo scritto
questa risoluzione perché, vede, abbiamo appunto definito gli orari
senza andare a toccare il coprifuoco, perché l'intento è quello di
tenere aperti bar e ristoranti sino alle ore 22:00 proprio per
evitare di andare a toccare il coprifuoco, cioè dalle 22:00 alle
05:00, cercando appunto una soluzione di compromesso che dia delle
risposte, dia la possibilità di lavorare e quindi poi anche di
poter creare dell'indotto e - perché no? - non andare a toccare
l'aspetto sanitario a cui anche noi teniamo, perché sappiamo bene
che la prima emergenza è quella sanitaria ma questa emergenza
sanitaria si sta traducendo sempre più in emergenza economica e
sociale, lo dimostrano i dati e lo dimostrano, ahimè, anche gli
aspetti sociali e psicologici che stanno colpendo anche la
popolazione valdostana.
Per questo motivo noi mettiamo dei limiti e siamo chiari, sino
alle 22:00 tutti aperti nel rispetto appunto dei protocolli
nazionali perché non possiamo assolutamente mancare alle norme
anti-Covid e chiediamo appunto al Governo regionale e a lei,
Presidente, di fare questa ordinanza e di permettere queste
aperture.
Presidente -
La parola al collega Rollandin per i minuti
mancanti.
Rollandin (PA) -
Molto brevemente vorrei solo
sottolineare un aspetto. Lei all'inizio ha detto di discutere
insieme questi due punti. Ora, l'aspetto aveva una sua
giustificazione in quanto entrambe le risoluzioni partono da un
dato di fatto che è comune, cioè una situazione drammatica in
questo settore. Tutti l'hanno visto, tutti hanno potuto toccare con
mano che cosa sta succedendo e c'è un paradosso, ma se si può
fornire tutto quello che è previsto fino alle ore 18:00 del
pomeriggio, mi spiegate per quale ragione e con quale obbligo e con
quale differenza ci sarebbe uno spostamento alle 22:00 di sera?
Nessuno può dire qualcosa in contrario o dire che in quelle ore
succede un qualcosa che non succedeva prima, è esattamente la
stessa cosa.
Ecco perché noi abbiamo ritenuto... ed è la differenza
sostanziale, cioè mentre la vostra sollecitazione è di dire:
andiamo, chiediamo, poi in modo che se l'autorizzazione arriva a
Natale... forse a Natale è tardi. Qui la situazione è grave oggi,
non fra un mese perché fra un mese falliscono: questa è la
differenza sostanziale!
L'altro aspetto molto importante è che qualcuno dice: "ma c'è il
rischio che venga impugnato"... impugnato che cosa? Ma cosa devono
impugnare su questo? A parte che la situazione politica la
conosciamo, per cui spero che abbiano qualcosa di meglio da notare
che non andare a impegnarsi sulla Valle d'Aosta e su quello che sta
facendo, spero che sia così, ma contro che cosa va? Non c'è nulla
che sia ostativo a questa proroga di alcune ore che risolvono un
problema importante per tutta una serie di operatori validi che
sono con coscienza, che hanno tenuto duro e che giustamente
chiedono: "visto che si può fare, facciamolo nel modo giusto".
Io non entro nel merito dello sci, di quello che sarà, anche lì
tutti, una parte, metà ... però questo è un dato di fatto, è un
dato che è incontestabile. Non c'è nessuno che potrà dire: "voi
siete andati contro"... che cosa? Qual è la norma che impedisce che
ci possa essere... difatti non andiamo oltre le 22:00, proprio per
evitare di trovarci in una situazione che possa essere presa di
punta da qualcuno che vuole male alla situazione e alle soluzioni
della situazione. Questi sono i dati di fatto. Il resto credo sia
già stato detto e ricordato in modo esemplare.
Nella manifestazione che è stata fatta non ci sono stati
sproloqui, c'è stato solo un punto che era di tutti: "non ce la
facciamo più, noi abbiamo bisogno di poter lavorare" e questo è,
credo, l'aspetto determinante. Noi non stiamo dicendo: "mah,
facciamo qualcosa di speciale, la Valle d'Aosta...". No, cerchiamo
solo di andare a coprire quelle ore possibili dando un servizio
alla gente, perché non dimentichiamo che è anche un servizio alla
gente, e nel contempo per riuscire in qualche modo a tentare di
risorgere dal discorso economico drammatico che stiamo dicendo
tutti i giorni. Credo che questo sia l'aspetto determinante. Io non
entro nel merito delle varie motivazioni che abbiamo cercato di
riprendere e che credo siano le più semplici possibili, non c'è
nulla di trasversale o di dire: "c'è il pericolo che...". Non c'è
nessun pericolo, non ci sono scalini a piombo, no no, è tutto
chiaro. Io quindi sottolineo questo aspetto, sarebbe importante se
il Consiglio, sotto questo aspetto, votasse all'unanimità un
intervento importante a sostegno di una soluzione in un momento
difficile per tutte queste categorie che sono oggettivamente oggi
in grave difficoltà.
Presidente -
Ha chiesto la parola il consigliere
Chatrian.
Chatrian (AV-SA) -
Chiedo una sospensione a nome della
maggioranza.
Presidente -
È concessa una breve sospensione.
La seduta è sospesa dalle ore 16:55 alle ore 17:53.
Marguerettaz (Presidente) -
Possiamo riprendere i lavori.
Siamo in discussione generale sulla risoluzione del punto n. 48.02
dell'ordine del giorno. Nel frattempo vi annuncio che è stata
presentata un'ulteriore risoluzione e all'atto della trasmissione
via
mail
poi vi chiederò di iscriverla.
Se non ci sono altri interventi da parte del Governo... ha
chiesto la parola il Presidente della Regione.
Lavevaz (UV) -
È un po' difficile riprendere dopo una
lunga interruzione il filo della discussione, comunque mi ero preso
qualche appunto, quindi spero di riprendere un po' le cose che
volevo dire. Nella sostanza condivido totalmente le motivazioni
della risoluzione, ovviamente le difficoltà sono ben note a tutti:
le difficoltà di tutti gli esercenti, dei ristoratori, di tutte le
attività di somministrazione di alimenti e bevande, che
indubbiamente e indiscutibilmente sono state fra le categorie più
in difficoltà, che più sono state messe in difficoltà sia nella
prima fase, sia nella seconda ondata. Non condivido però il metodo
con il quale è stata presentata questa risoluzione o, meglio, lo
strumento stesso, perché qua non credo che il coraggio c'entri
nulla, come ho già avuto modo di dire in altre occasioni, qua si
tratta di fare delle scelte in maniera seria, in maniera rigorosa,
tenendo conto innanzitutto degli aspetti sanitari e
scientifici.
Non credo che si possa condividere quindi una risoluzione che
impegna - e parlo a nome della maggioranza ma ovviamente la cosa è
stata condivisa - il Presidente a emettere un'ordinanza in maniera,
diciamo, non legata ad altri aspetti. Credo che gli sforzi che
abbiamo fatto in questi primi mesi, nel pieno di questa seconda
ondata, siamo sempre andati nella direzione di cercare di fare
quanto possibile in quel momento, perché poi peraltro in questi tre
mesi abbiamo avuto anche un cambiamento di scenario dal punto di
vista del quadro normativo, perché abbiamo avuto un primo
passaggio, un secondo passaggio, ahimè, breve in cui abbiamo avuto
una nostra legge di riferimento che ci ha permesso di fare delle
ordinanze con un nostro quadro, e adesso, ahimè, siamo tornati ad
avere una
vacatio
da questo punto di vista e quindi dover
far fronte e far riferimento alle norme nazionali, che non è
proprio come dice il collega Rollandin, le norme ci sono, sono
chiare e sono sia di tipo amministrativo, i DPCM, sia dei
decreti-legge che sono tuttora in vigore, quindi le nostre
ordinanze devono muoversi all'interno di questo contesto. Quello
che abbiamo fatto e che continuiamo a fare anche nell'ultima
ordinanza emessa pochi giorni fa quindi è adattare, come abbiamo
sempre detto, le norme alla nostra realtà. Il CTS, è vero, si è
riunito, ha discusso anche di questi aspetti, ma al momento siamo
in attesa di avere dei documenti ufficiali in una posizione
ufficiale, perché poi ci sono state una serie di prese di
posizioni, di smentite, eccetera, sulle posizioni relative alle
attività di ristorazione e in particolare sull'attività serale.
Non vi nascondo che questo è un argomento, come tanti altri, che
abbiamo messo sul tavolo un po' dappertutto, l'abbiamo messo sul
tavolo della Conferenza Stato-Regioni già nelle riunioni prima di
Natale in vista poi del DPCM di inizio gennaio, ossia la richiesta
da parte quasi di tutte le Regioni oserei dire di una revisione
delle modalità con cui poter gestire l'apertura delle attività di
ristorazione. Questo è stato portato all'attenzione - e lo è
tuttora - del Comitato tecnico-scientifico, però, come sappiamo,
una posizione da questo punto di vista, come dicevo prima, al
momento non c'è.
Io credo anche che questo tipo di risoluzione così come posta,
se approvata, ha quasi anche una connotazione di pericolosità verso
l'esterno e mi spiego meglio: se dovesse uscire appunto che con una
risoluzione si decide sostanzialmente dell'apertura e delle
chiusure, quindi non facendo riferimento agli aspetti sanitari,
alle unità di crisi che sono preposte a questo, all'unità di
supporto che a questo è preposta ma che con una risoluzione si
impegna alla riapertura, questo in qualche modo potrebbe quasi
sembrare come una motivazione di autorizzazione delle proteste che
vengono fatte, anche le cosiddette "aperture"... adesso mi sfugge
il nome come le hanno chiamate... insomma, avete capito di cosa
parlo, che sono comunque aperture - come ho già detto, come ho
avuto modo di dire anche agli interessati - che sono delle
forzature che non possono poi prescindere dalle conseguenze, perché
non si può chiedere poi alle Forze dell'ordine di non far
rispettare le norme o, com'è stato fatto, anche pretendere poi che
non vengano emesse le relative sanzioni.
Io quindi credo che l'obiettivo a cui dobbiamo tendere è quello
di tenere ancora alta la guardia, cercare di fare quello che
possiamo per andare verso una risoluzione della situazione
sanitaria e quindi, come io spero, nelle prossime settimane, siamo
sulla strada giusta, arrivare a una zona bianca, potremmo essere la
prima Regione italiana a essere classificata in zona bianca e
quindi, di conseguenza, ad avere un'apertura poi di tutte le
attività ovviamente con i protocolli di riferimento.
Sull'impegnativa invece della parte relativa alla richiesta di
intervenire nella Conferenza Stato-Regioni, come dicevo, è un
aspetto che è già stato portato all'attenzione, quindi quello lo
riterrei comunque condivisibile, perché, di fatto, l'abbiamo già
fatto e l'abbiamo fatto insieme ad altre Regioni.
Sulla questione invece delle aperture credo che appunto vada
fatta una riflessione molto più attenta, anche perché, laddove
iniziative simili sono state fatte, ad esempio, nella Provincia
autonoma di Bolzano, hanno oggi delle conseguenze molto, molto
difficili da gestire, hanno portato poi sostanzialmente a un
lockdown
totale e indiscriminato.
Credo quindi che più prudentemente si debba andare verso una
zona bianca e i dati ormai ci dicono che stiamo andando verso
questa direzione e poi da lì cercare di mantenerci con una
situazione di dati, diciamo, sani, quindi che ci permettano di
rimanere in una situazione di normalità per tutte le nostre
attività. Questo penso sia il punto sul quale dobbiamo lavorare
tutti, quindi su questo tipo di risoluzione, proprio per la
motivazione dell'impegnativa di un'ordinanza indiscriminata senza
essere legata ai passaggi scientifici all'interno delle unità,
credo che non possa essere approvata da parte nostra e quindi ci
asterremo.
Presidente -
Ha chiesto la parola il collega Manfrin.
Manfrin (LEGA VDA) -
Devo dire che le sue parole
ovviamente non ci confortano, così come non confortano i tanti
Valdostani, i tanti titolari di attività di somministrazione che in
questo momento ci stanno ascoltando e aspettano che la politica
operi delle scelte, scelte difficili, sono d'accordo con lei,
scelte coraggiose ma scelte importanti che noi siamo chiamati a
prendere in virtù del fatto che siamo stati indicati per
rappresentare la volontà delle persone di questa regione, di tutte
le persone di questa regione.
Allora, vengo a quello che lei ci ha detto, Presidente: lei ci
dice che le scelte devono essere prese in maniera seria e rigorosa;
noi abbiamo cercato di presentare un documento, un testo che fosse
effettivamente serio e rigoroso.
Se, Presidente, noi avessimo scritto: "siccome chiudere i locali
è brutto, apriamoli", io sarei stato d'accordo con lei, è una
risoluzione che non ha delle motivazioni sode alla sua base, ma io
la invito a leggere quello che abbiamo inserito, perché, vede,
abbiamo voluto citare specificamente, per esempio, una lettera, una
comunicazione che è stata trasmessa dalla FIPE e da Confcommercio,
che ha argomentato, secondo noi, in maniera molto importante, molto
ben centrata anche a livello giuridico le necessità delle attività
commerciali. Abbiamo voluto documentare quello che - Presidente,
glielo faccio di nuovo presente - lei stesso ha scritto nelle sue
ordinanze, perché lei ci dice che ci sono delle analisi che devono
essere fatte da comitati tecnici scientifici che la devono
autorizzare a fare certe operazioni, ma perché lei ha un Comitato
tecnico-scientifico che le ha scritto e autorizzato di aprire le
palestre? Benissimo. E queste palestre, in palese contrasto con la
normativa ovviamente, possono essere aperte.
Io, però, le ho posto un tema, io non so se lo ha posto a questo
Comitato tecnico-scientifico, che dice che non si possono aprire i
locali, cioè - glielo ho detto prima - per quale motivo è
pericoloso aprire i ristoranti per il servizio di cena e invece non
è pericoloso aprire i ristoranti per il servizio di pranzo? Per
quale motivo io posso andare a bere un aperitivo alle 11:00 del
mattino e non posso andare a bermelo alle 18:00?
Avete fatto queste domande al Comitato tecnico-scientifico e ci
sono delle risposte con fondamenti scientifici? Sarebbe un
unicum
in tutto il Paese. Le chiedo quindi se effettivamente
lei ha fatto queste domande e di porle a disposizione di tutti, non
soltanto del Consiglio ma di tutti i cittadini per spiegare per la
prima volta finalmente qual è il più grande mistero della storia
italiana: il motivo per cui il virus diventa pericoloso dopo le ore
18:00, mentre con gli stessi protocolli il virus invece non è
pericoloso per tutte le attività di somministrazione. Io chiedo di
mettere a fattor comune questi suoi dati se li ha, se non li ha,
Presidente, lei non ha fatto tutto quello che doveva fare per poter
permettere ai locali di aprire e di aprire in sicurezza.
Lei dice che l'approvazione di questo atto è pericolosa:
pericolosa perché questo atto... non so, lei l'ha definito un atto
leggero, questo è un atto di indirizzo politico, Presidente, questa
risoluzione si rende necessaria, altrimenti anche le risoluzioni
che seguono a questa sono inutili! Questo è un importante atto di
indirizzo politico e sappiamo benissimo che atti similari hanno
portato a importanti anche decisioni da parte di questo Consiglio e
non si tratta di autorizzare le proteste, Presidente, ma quelle
proteste dovrebbero farla riflettere, perché lei davvero pensa che
un ristoratore, che il gestore di un locale apra il suo locale, si
esponga a delle sanzioni anche pesanti, per esempio, come la
chiusura per trenta giorni del proprio locale senza alcun motivo?
Pensa che ci sia una serie di persone che sono talmente matte che
aprono il proprio locale e si espongono a sanzioni pesanti
soprattutto in periodo di Covid perché non sanno che altro fare
durante tutto il giorno? No, quelle aperture, quelle proteste sono
un sintomo di una pesante... potremmo dire reazione, di un pesante
problema, di una gravissima situazione che si è creata, una
situazione economica e una situazione sociale. Nessuno vuole dire
di violare le regole e le leggi in quest'aula, ma proprio per
questo le chiediamo con coraggio di fare quello che ha fatto, né
più, né meno, nei confronti dei musei e nei confronti delle
palestre, di applicare lo stesso coraggio in un momento che, come
le è stato anche indicato, è molto più difficile che si reagisca
prontamente magari da parte dello Stato e si impongano certe
volontà assurde... per permettere almeno una boccata d'ossigeno a
chi in questo momento è davvero in difficoltà ma in difficoltà
seria. Lo chiede tutto il mondo perché, vede, se mentre nella prima
parte della pandemia erano tutti a favore delle chiusure, si diceva
che sarebbero arrivati i ristori, si diceva che nessuno sarebbe
stato lasciato indietro, in questo momento ci si è resi conto che
quelle erano solo bugie e io posso anche bearmi di un
post
dove si scrive che nessuno viene lasciato indietro, ma se non mi
sono arrivati i ristori e se io non ho i soldi per andare a
mangiare, io resto indietro e l'unica alternativa che ho è quella
di aprire.
La prego, Presidente, prego la sua maggioranza e prego tutti i
Consiglieri di ascoltare questo grido di dolore e di votare a
favore di questa risoluzione.
Presidente -
La parola al collega Rollandin per
dichiarazione di voto.
Rollandin (PA) -
All'inizio quando si era a discutere
sulle conseguenze del Coronavirus, lei si è in qualche modo
presentato come quello che "dobbiamo fare qualcosa noi, dobbiamo
arrivare a una legge", che è stata poi approvata, lo dico con tutto
l'interesse che avevamo per dire che, come Regione autonoma, noi
potevamo fare qualcosa e siamo andati ad approvare questa legge che
poi è stata impugnata, non è mica stata bocciata, è impugnata.
Comunque, a parte questo, dopo c'è stato il
flop
, dopodiché
adesso arriviamo al punto che su un aspetto che, come lei sa
benissimo, non ha nessuna ricaduta di nessun tipo, perché quello
che succede, come abbiamo detto, fino alle sei mi devono spiegare
perché succede in modo diverso fino alle dieci: questo è il punto!
Non è che la invitiamo a fare qualcosa che è disubbidienza contro
le norme, le leggi e così via, non è così comunque e, quando si
parla delle palestre, allora il discorso delle palestre a che cosa
risponde? Questo è il punto, più chiaro di quello che abbiamo
cercato di fare... è proprio per evitare. Noi non è che la lasciamo
sola e diciamo: "vai avanti tu che mi vien da ridere"... da ridere
niente ma dico... non è che possiamo lavorare così, se un'assemblea
crede di poter validamente e giustamente in qualche modo allargare
le maglie che sono esistenti fino a... non è che qui si butta allo
sbaraglio, perché è interesse di tutti che le cose vadano bene, ma
così non solo vanno male ma vanno peggio e io credo che, se lei
sentiva cosa non è stato detto da parte dei diretti interessati, da
parte degli operatori, credo che magari un sussulto ce l'aveva.
Noi non è che qui chiediamo di andare contro la legge o
contro... non è così, la cosa naturale è solo quella, per cui io
sono un po' stupito di questo, cioè passare da quello che dice: "la
Regione autonoma quindi dobbiamo fargli vedere...", poi come c'è
un'impugnativa,
flop
, non esiste più l'autonomia, è morta,
non c'è più.
Allora dobbiamo dircelo, non è che noi vogliamo fare qualcosa
contro le norme, perché questo, lo ripetiamo, è un aspetto che
abbiamo considerato, abbiamo anche previsto di consultarci su
questo, non è che si dice: "vai avanti tu", come abbiamo detto, no,
qui si discute insieme su una problematica che obiettivamente,
anche con l'altra mozione... è scritto questo, è scritto delle
difficoltà!
Io allora credo che sarebbe opportuno avere quel minimo di
scatto che permetta di dire: "beh, che cosa può succedere? Quale
appunto mi possono portare su un aspetto di questo? Non ho innovato
nulla, niente". Questa è la ragione per cui noi voteremo convinti
questa disposizione.
Presidente -
La parola alla collega Spelgatti per
dichiarazione di voto.
Spelgatti (LEGA VDA) -
Vede, Presidente, il collega
Rollandin è stato molto gentile perché ha detto: "mi stupisco di
questo atteggiamento perché da paladino della libertà "difendiamo
l'autonomia" e quant'altro, oggi poi su un atto che sinceramente
sposta praticamente niente rispetto alle altre scelte sui musei,
perché hanno la stessa
ratio
sui musei e sulle palestre,
quest'autonomia non la difende più".
Io sono meno gentile, allora ricordiamo un attimo com'è andata
la questione dell'approvazione della legge, perché ci ricordiamo
bene quando lei, dopo la proposta di quella famosa legge da parte
della Lega, è venuto in Commissione e ha detto: "no, non si può
fare, non voglio farlo e non si può fare". Invece, in seguito ai
lavori di Commissione e tutto quanto, il suo gruppo poi ha deciso
che... e lei sostanzialmente ha subito questa scelta. Poi
chiaramente, una volta approvata, lei è diventato il paladino
dell'autonomia e della difesa dell'autonomia contro Roma, però lei
quella legge non la voleva difendere, lei quella legge non la
voleva portare avanti e sostanzialmente oggi infatti dimostra e
ricorda a tutti qual è il suo atteggiamento, non faccia quindi
tanto il coraggioso... e oggi dimostra infatti di non avere il
coraggio di portare avanti con lealtà rispetto al sentire dei
Valdostani e gli annunci che lei ha fatto di difesa dell'autonomia,
ma d'altronde tutto questo è in linea con l'atteggiamento che ha
avuto fin dall'inizio.
Presidente -
La parola al collega Ganis per il tempo
rimanente, due minuti e mezzo.
Ganis (LEGA VDA) -
"Ho deciso che domani chiuderò il mio
locale, sono più le spese che gli incassi" dice Marco, un
imprenditore di Châtillon, e ancora: "non si può vivere così,
cercate di prendere provvedimenti subito perché siamo messi più che
male", questa invece è la voce disperata di una famiglia di
stagionali che si è vista cancellata dalla pandemia ogni
possibilità di sussistenza. Porto queste testimonianze in
riferimento e a sostegno di quanto sollevato dai colleghi nel
dibattito in aula per dare in qualche modo voce a chi non ha la
possibilità di far sentire la sua nel luogo in cui si prendono
decisioni vitali. Vi dico queste parole con un certo turbamento e
commozione: mai avrei pensato avvicinandomi a questo incarico di
dover affrontare situazioni così al limite e così tristemente
coinvolgenti.
Mi scuso per l'informalità nell'intervento ma ho ritenuto che,
avendone la possibilità, fosse mio dovere portare alla vostra
conoscenza queste testimonianze dirette e molto tristi.
Presidente -
Qualcuno intende intervenire per
dichiarazione di voto? No. Allora direi che si può votare. La
votazione è aperta. La votazione è chiusa.
Presenti: 34
Votanti:14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan Lavevaz, Malacrinò, Marguerettaz, Marquis, Marzi, Minelli,
Restano, Rosaire, Sapinet, Testolin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK