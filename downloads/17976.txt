Consiglio Regionale della Valle d'Aosta - Oggetto del Consiglio n. 1070 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1070 del 12 gennaio 2000 - Resoconto
OGGETTO N. 1070/XI Interventi di manutenzione straordinaria
della telecabina Aosta-Pila e redazione di "un progetto esecutivo
globale". (Interrogazione)
Interrogazione Premesso
- che ogni anno la Regione stanzia ingenti risorse finanziarie
per effettuare interventi di manutenzione straordinaria sulla
telecabina Aosta-Pila;
- che le molteplici opere di manutenzione non hanno sino ad ora
posto termine alle continue disfunzioni;
- che in ogni deliberazione di spesa è ripetuto che gli
interventi in oggetto sono effettuati "in attesa della redazione di
un progetto esecutivo globale";
Rilevato che il 26 dicembre u.s. l’impianto ha
subito una fermata di altre 4 ore consecutive;
i sottoscritti Consiglieri regionali
Interrogano
l’Assessore al Turismo, Sport, Commercio e
Trasporti per sapere:
1) a quanto ammontano gli oneri di manutenzione sostenuti sino
ad oggi dall’Amministrazione regionale;
2) se sia già stato affidato l’incarico di "un
progetto esecutivo globale", di cui in premessa, e nel caso
affermativo quali siano le linee guida dello stesso;
3) quali siano i costi presunti e i tempi per la realizzazione
dell’intervento "globale" sopra richiamato.
F.to: Frassy - Tibaldi - Lattanzi
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
In riferimento a quest'interrogazione si
riferisce che gli interventi di manutenzione straordinaria
effettuati negli ultimi anni ammontano, come risulta dalle relative
deliberazioni di Giunta regionale, a complessive nette lire
2.846.000.000 così suddivisi:
- nel 1996: 560 milioni, in base al contratto di servizio
dall'1° gennaio 1996 al 30 giugno 1997;
- nel 1997: 721 milioni, contratto di servizio dal 30 giugno
1997 al 31 dicembre 1997;
- nel 1998: 950 milioni, contratto di servizio dall'1° gennaio
1998 al 31 dicembre 1998;
- nel 1999: 615 milioni, contratto di servizio dall'1° gennaio
1999 al 31 dicembre 2003.
La cifra del 1999 non è ancora stata totalmente spesa perché
prevede anche l'utilizzo di questa somma per una serie d'interventi
da fare nel 2000.
Non sono stati affidati invece incarichi per la redazione di
progetti esecutivi globali avendo sinora scelto la strada
d'interventi previsti nell'ambito del programma di manutenzione
straordinaria redatto nel 1997 dallo studio Dimensione come
peraltro prescritto dal contratto di servizio. Tali interventi sono
comunque compatibili con le parti dell'impianto esistenti e con gli
ulteriori interventi futuri previsti, ad esempio rifacimento delle
cabine, lo svincolo dei due tronchi.
Si rammenta che il programma redatto dallo studio Dimensione è
stato oggetto di verifica da parte dell'Ing. Tanesini, all'uopo
incaricato dalla Regione, con deliberazione di Giunta regionale n.
2516 in data 14 luglio 1997 e n. 3016 in data 5 settembre 1998, per
verificare la congruenza economica e per fornire indicazioni in
merito alle priorità degli interventi stessi.
Gli interventi autorizzati con deliberazione di Giunta n. 4924
in data 30 dicembre 1999, che saranno eseguiti nel corso dell'anno
2000 - fanno riferimento all'ultima cifra che avevo prima elencato
di 615 milioni -, sono così riassumibili: intervento sul magazzino
veicoli di Les Fleurs, 1 e 2: 170 milioni; separazione del
magazzino del primo tronco di Les Fleurs: 280 milioni; nuovi fondi
delle cabine: 65 milioni; manodopera: 100 milioni circa, per un
totale di 615 milioni.
Nella sostanza, a parte la risposta al punto 1 che è stata
precisa e specifica, per quanto attiene il punto 2 avrei potuto
dire che non è stato affidato nessun progetto esecutivo, quindi
viene a mancare anche la possibilità di dare una risposta al punto
3. Al di là della documentazione ufficiale che possediamo
all'interno dell'assessorato, posso però informare gli interroganti
che sono state fatte delle ipotesi d'intervento o di manutenzione
radicale per poter far vivere ancora quest'impianto per almeno una
decina di anni oltre alla soluzione radicale di sostituire
totalmente l'impianto.
L'ipotesi di una manutenzione sostanziale che possa prolungare
la vita dell'impianto per una decina di anni è un'ipotesi che
prevede un impegno di spesa che è stato calcolato sui 15 miliardi,
mentre il rifacimento totale dell'impianto con nuove tecnologie è
un'ipotesi di spesa che si può aggirare fra i 25 e i 30
miliardi.
La motivazione per cui questo tipo d'impianto necessita, al di
là di queste manutenzioni specifiche, di una manutenzione radicale,
per poter vivere ancora una decina di anni e quindi vivere
funzionalmente il periodo che normalmente ha questa tipologia
d'impianti, è che questo è un impianto con caratteristiche
d'impianto di risalita tradizionale, mentre la funzione non è
quella di un impianto di risalita tradizionale, infatti un impianto
di risalita tradizionale ha una durata mediamente molto più lunga e
ha minori costi di manutenzione perché ha dei periodi morti nei
quali l'impianto rimane fermo e quindi allo stesso può essere
dedicata una manutenzione meno importante.
La scelta politica che si dovrà fare, vista la definizione della
situazione di proprietà della Pila, è quella fra un intervento di
manutenzione costosissimo oppure con una differenza di decina di
miliardi puntare decisamente su un impianto innovativo che abbia
caratteristiche idonee alla funzione di quest'impianto che è
sostitutivo a vie di comunicazione in senso tradizionale.
Presidente
La parola al Consigliere Frassy.
Frassy (FI)
Prendiamo atto della risposta che l'Assessore
ci ha fornito, però non possiamo non esprimere alcune perplessità
perché questa non è una vicenda che nasce ieri ed è una vicenda che
si trascina da parecchio tempo avendo un riflesso non solo di tipo
economico sulle risorse che la Regione ha già impiegato e che andrà
ancora ad impiegare, ma anche un riflesso in parte negativo
sull'immagine della stazione sciistica di Pila e della città di
Aosta. Questo è stato un impianto che ha dato più problemi che
soddisfazioni ed è un impianto che è finito anche sulle cronache
nazionali per i disagi che ha creato all'utenza perciò penso che
questo debba essere considerato oltretutto in tempi anche rapidi.
Perché in tempi rapidi? Perché abbiamo visto, nel predisporre
quest'interpellanza, come ci siano tutta una serie di atti datati e
vorrei ricordarli all'Assessore.
Il 2 aprile 1997 fu presentato un piano su ipotesi triennale per
la manutenzione straordinaria ed era un piano che doveva poi essere
adottato con una progettazione esecutiva di cui chiedevamo
spiegazioni ed approfondimenti in interpellanza. Il piano esecutivo
l'Assessore ci ha confermato che non è mai stato predisposto, è
stato dato solo un doppio incarico di verifica di quest'ipotesi di
manutenzione triennale straordinaria e da allora ad oggi abbiamo
fatto interventi sparpagliati nel tempo per qualcosa come quasi 3
miliardi.
Allora le considerazioni che vogliamo porre all'attenzione
dell'Assessore sono le seguenti: prima di tutto di ordine economico
perché è abbastanza intuitivo che una serie d'interventi a pioggia
abbiano degli oneri maggiori di quanto non possano essere gli oneri
di un intervento globale unico, se non fosse altro per quelle che
sono le spese d'installazione cantieristica al di là di quelle che
possono essere le spese dei singoli lotti appaltati; l'altro
aspetto è che invece, essendo passati ormai due anni e mezzo, penso
che la decisione politica vada presa prescindendo dalla proprietà
della società Pila che non dimentichiamo ha sul contratto di
servizio perché quell'impianto è sempre stato di proprietà
regionale, perché va bene adesso la Pila è diventata totalmente a
partecipazione pubblica, ma anche se non lo fosse diventata, la
scelta sulla telecabina riteniamo debba essere presa.
Se ricordo bene, quest'impianto era stato stimato all'epoca
della progettazione, una cifra di 7 miliardi, che lievitarono ad
oltre 20 miliardi, vado a mente, ma mi sembra che questi siano
purtroppo i dati reali, se a questi sommiamo un'ipotesi di 15
miliardi ulteriori di manutenzione, quest'impianto praticamente ha
il costo di due impianti con l'aggravante che non ha mai dato i
risultati che dovrebbe dare anche il singolo impianto.
Perciò penso che la scelta politica a questo punto sia più una
scelta di politica economica che non una scelta politica in senso
lato, allora auspichiamo che l'Assessore questa scelta di economia
politica la voglia percorrere in tempi rapidi arrivando a
determinare un programma di progettazione e di rifacimento ex novo
dell'impianto. Pertanto anticipiamo all'Assessore che su
quest'argomento ritorneremo alla fine della corrente stagione
sciistica per capire che tipo di valutazioni ha fatto la Giunta e
per capire, in caso che queste valutazioni la Giunta non le abbia
fatte, quali sono i motivi che impediscono alla Giunta di fare
queste valutazioni. Penso che qui non si tratti più di fare scelte
di tipo politico, ma scelte di tipo economico che ritengo
traspaiano in tutta evidenza dai dati che l'Assessore ha fornito
perciò auspichiamo che su quest'aspetto ci sia una presa di
decisione in tempi rapidi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK