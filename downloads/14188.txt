Consiglio Regionale della Valle d'Aosta - Oggetto del Consiglio n. 711 del 1° giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 711 del 1° giugno 1994 - Resoconto
OGGETTO N. 711/X - Petizione per richiedere la ricostituzione
del campeggio "Raggio verde" sito in località Epinel del comune di
Cogne.
Petizione - Al Consiglio della Regione Autonoma della Valle
d'Aosta
Con la presente i sottoscritti cittadini italiani, richiamando
l'articolo 36 del Regolamento Interno per il funzionamento del
Consiglio regionale,
chiedono
all'Amministrazione regionale di intervenire al più presto
affinché ad Epinel (Comune di Cogne) venga nuovamente ricostituito
il Campeggio "Raggio Verde", distrutto dall'alluvione abbattutasi
in Valle d'Aosta il 24 settembre 1993.
Si richiede a codesto Consiglio tale impegno affinché coinvolga
le forze interessate (Comune di Cogne, assessorati regionali
competenti) per:
? inviare una commissione ispettiva che valuti i danni generali
e le condizioni del territorio in questione­;
? ricostruire l'impianto di arginatura che separa l'ex
area?attrezzata e il torrente Grand Eyvia;
? autorizzare la ricostruzione del campeggio "Raggio Verde".
Si dà atto che, dalle ore 11,46, presiede il Presidente
Stévenin.
Presidente -
Millecentosettantanove cittadini
italiani hanno firmato la petizione che è stata distribuita.
Il cittadino Mauro Caniggia, nato ad Aosta il 26 febbraio 1969 e
ivi residente al n. 13, è il primo firmatario dell'iniziativa.
Con questa iniziativa i 1179 cittadini italiani chiedono
all'amministrazione regionale di intervenire al più presto,
affinché ad Epinel nel comune di Cogne venga nuovamente
ricostituito il campeggio Raggio verde, distrutto dall'alluvione
abbattutasi in Valle d'Aosta il 24 settembre '93. In questo senso
hanno chiesto al Consiglio un impegno affinché vengano coinvolte le
forze interessate, dal comune di Cogne agli assessorati regionali
competenti. Quindi seguono le firme.
La parola all'assessore ai lavori pubblici Ferrero.
Ferrero (Ass.tec.) -
L'istruttoria che è stata
condotta dalla III commissione del Consiglio regionale ha
comportato la richiesta di informazioni e di pareri fra gli altri
all'assessorato all'ambiente, territorio e trasporti e
all'assessorato lavori pubblici, quest'ultimo per quanto riguarda
in particolare la questione delle sistemazioni idrauliche.
I consiglieri trovano nell'allegato all'oggetto riportato il
parere dell'assessorato all'ambiente, da cui si ricava brevemente
che viene richiamato l'articolo 1 della legge 14/78 in materia
urbanistica, là dove si dice che l'edificazione è vietata fra
l'altro su terreni sedi di alluvioni. Si precisa poi in questo
parere che per edificazione qui va intesa l'edificazione nel senso
più ampio di intervento, che implica l'insediamento di persone e
quindi anche nella fattispecie un campeggio.
Nel caso del comune di Cogne il piano regolatore vigente
individua la zona in questione come area adibita a campeggio, anche
se il piano non è stato ancora integrato con la cartografia degli
ambiti inedificabili di cui all'articolo 1 della legge 14. La
conclusione è: sembra inconfutabile il fatto che l'ambito in
questione sia stato interessato dall'alluvione di settembre, in
maniera tale da doverlo considerare senza ombra di dubbio fra i
terreni sui quali allo stato attuale delle cose qualsiasi
edificazione deve essere vietata.
Per quanto riguarda gli aspetti di sistemazione idraulica e di
interventi eventualmente da fare a protezione di quest'area,
l'assessorato ai lavori pubblici ha provveduto a dare un incarico
all'ing. Ravet per uno studio idraulico del tratto di torrente
Grand Eyvia nella zona di Epinel, partendo dal fatto incontestabile
che la zona si è dimostrata particolarmente vulnerabile ai fenomeni
di straripamento del corso d'acqua, di esondazione, in caso quanto
meno di eventi di piena eccezionali paragonabili a quella del
settembre, che sono chiamati eventi di piena centenaria.
Sono stati ipotizzati attraverso questo studio tre possibili
soluzioni di sistemazione idraulica. La prima soluzione
comporterebbe, semplificando dal punto di vista tecnico le cose, la
realizzazione di un argine spondale per tutta la lunghezza
dell'area esondabile, circa 1200 metri, un argine con un'altezza
dal fondo alveo che comporterebbe un'elevazione di circa due metri
dell'argine attuale. Il costo presunto di un intervento di questo
genere è sui tre miliardi e mezzo.
La seconda soluzione ipotizzata consiste, anche qui
semplificando, nella sistemazione con una piccola protezione, massi
inerbiti eccetera, dell'attuale gradino morfologico che sta alle
spalle dell'area in senso stretto del campeggio con una spesa
presunta di poche centinaia di milioni di lire, provvedendo
periodicamente alla pulizia dell'alveo; diciamo un intervento molto
leggero di sistemazione minima.
La terza soluzione comporta sempre come la prima un argine
spondale per un tratto inferiore a tutta la lunghezza dell'area
esondabile, quindi circa 700 metri, la metà pressappoco, e un
tratto di argine golenale nell'area a monte del campeggio. Questo
naturalmente comporta anche interventi di sistemazione del fondo
alveo e costanti interventi di carattere manutentorio.
Il costo presunto di questa terza soluzione è sui due
miliardi.
A conclusione di questo brevissimo quadro degli interventi
possibili presi in esame, è del tutto evidente che opere di difesa
del tipo di quelle come la prima e la terza risultano molto
impattanti dal punto di vista paesaggistico, nel senso che
l'altezza degli argini fuori terra varia tra un metro e mezzo e due
metri.
Inoltre in questo studio è stata anche considerata la soluzione
proposta dai proprietari del campeggio, che era di un arretramento
delle difese con cessione di alcune aree al corso d'acqua. Queste
però non comportano il ridimensionamento delle opere già previste
che ho descritto prima.
Questo è quanto risulta dagli studi condotti dagli uffici. Però
vale la pena di ricordare che determinazioni utili ai fini di una
decisione riguardo ad un caso come quello di Epinel sono state
assunte dall'autorità di bacino del Po, dal comitato istituzionale,
subito dopo gli eventi alluvionali del settembre '93. Nella
sostanza l'autorità di bacino del Po sottolinea come sia importante
limitare il più possibile la sottrazione di zone di espansione
necessarie per garantire la sicurezza dei sistemi di deflusso
dell'acqua. A questo proposito occorre far presente che nella zona
del comune di Cogne sono praticamente scomparse le aree naturali di
espansione a causa dei numerosi interventi di regimazione rigida
del corso d'acqua.
Inoltre è importante in questo caso ricordare, sempre
rifacendosi ad orientamenti dell'autorità di bacino del Po, che
interventi puntuali possono risolvere situazioni locali, ma
provocare nello stesso tempo il peggioramento di altre condizioni
più a valle, come potrebbe essere il caso.
Infine, concludo facendo presente al Consiglio che non è
possibile annullare definitivamente il rischio legato
all'esondazione di un corso d'acqua anche in questo caso, e sembra
perciò più opportuno utilizzare le aree in funzione del grado di
rischio stesso che esiste. Alla luce di queste considerazioni,
l'opinione per una soluzione ottimale ritengo possa essere quella
corrispondente alla realizzazione della soluzione due, che si
riferisce ad un intervento limitato, in quanto così non si
pregiudica la possibilità di utilizzo dell'area permettendo lo
svolgimento tuttavia delle sole attività compatibili con il grado
di rischio esistente, nel senso che questa area può essere comunque
utilizzata certamente non per strutture fisse, ma per attività
quali campi da tennis, parchi e così via.
Presidente -
Ha chiesto la parola al
Vicepresidente Marco Viérin.
Viérin M. (PpVA) -
Il problema è stato affrontato
anche in terza commissione, il sottoscritto ha partecipato ai
lavori anche se non membro, perché l'argomento era interessante e
tocca poi la "pelle" dei cittadini valdostani.
Il sottoscritto condivide in parte quanto detto dall'assessore,
come già allora espresso in commissione, e condivide il fatto che
una soluzione bisogna pur trovarla.
Chiaramente la soluzione prospettata dall'assessore, quella che
appare al punto due della relazione dell'ing. Ravet, prevede
l'eliminazione completa dell'attività di campeggio, perché si
dovrebbe fare l'argine golenale fino in cima alla scarpata dei
terreni che scendono verso il torrente.
Il sottoscritto, insieme anche ai consiglieri della minoranza,
ha verificato che sarebbe più opportuno affrontare la soluzione
tre, eventualmente collimando le due esigenze, cioè quelle che
emergono dalla relazione di Ravet prospettando la soluzione tre,
con quelle anche proposte dai proprietari, perché eventualmente i
proprietari, da quello che si legge e si è sentito dall'assessore,
hanno prospettato il fatto di allargare il letto del torrente e
quindi di spostare l'arginatura verso l'interno del campeggio.
Oltretutto sotto il campeggio vi è anche un'area adibita, e in
costruzione attualmente, ad un centro polivalente, quindi non è un
intervento molto semplice.
Detto questo, l'assessore mi ha elencato varie spese per
l'amministrazione regionale; è chiaro che scegliendo la soluzione
due, prospettata dall'assessore, la spesa sarebbe di alcune
centinaia di milioni. Ora, se attuare la soluzione tre costerà due
miliardi all'amministrazione, non ho visto da parte di questa
amministrazione una relazione inerente a costi-benefici. Cosa
voglio dire? Se spendo alcune centinaia di milioni e poi come
benefici ho solo dieci, e spendendo due miliardi ho trenta come
benefici, è chiaro che devo fare un rapporto costi-benefici, perché
se sparirà il campeggio avremo problemi di occupazione in sede
locale e di occupazione anche per l'indotto che il lavoro di questo
campeggio crea.
Noi non siamo contrari sicuramente ad un intervento di tipo
ambientale, di difesa della incolumità pubblica, però ci vuole il
buon senso in tutte le cose e qui pare che il buon senso si debba
applicare scegliendo la soluzione due e quindi sradicando il
problema alla radice.
Noi su questo non siamo d'accordo, quindi riteniamo che la
soluzione migliore sia la tre, facendo un argine golenale
all'inizio e provvedendo poi ad una arginatura lungo il campeggio
ed eventualmente spostando la stessa lungo il campeggio verso
l'interno di alcuni metri, che una relazione tecnica dovrà poi
precisare per consentire il normale deflusso delle acque.
Anche nella relazione di Ravet si dice: "Questo intervento,
ampliando la sezione idraulica del torrente, garantirebbe il
deflusso della portata di piena in corrispondenza del campeggio",
quindi isolerebbe il problema lì; chiaramente a monte siamo
d'accordo di fare l'argine golenale, quindi secondo noi questa è
una proposta sensata che tenderebbe a risolvere in maniera
definitiva la cosa.
Ci riserviamo di presentare un'eventuale risoluzione al
Consiglio in merito a questo problema che sintetizza quanto ho
esposto.
Presidente -
Ha chiesto la parola il Consigliere
Chiarello.
Chiarello (RC) -
Non vorrei passare per quello che
non vuole campeggi in Valle d'Aosta, tutt'altro. Io vorrei campeggi
sicuri e rispetto della natura e dell'ambiente.
Quello che avevamo chiesto in III commissione si era discusso
tanto proprio perché il campeggio sta a cuore a tutti e a tutta
l'industria del turismo in Valle d'Aosta, altrimenti ci parliamo
sempre addosso e diciamo turismo e poi facciamo il contrario. Però
questo non vuol dire che i campeggi devono essere tutti nel letto
del torrente. Durante l'alluvione come III commissione abbiamo
visitato - fra l'altro a piedi, quindi li abbiamo visti bene - i
danni che sono stati procurati, e i danni maggiori sono venuti ai
campeggi e a qualche albergo proprio perché erano in situazioni
poco utili sul piano ecologico e territoriale.
In commissione avevamo detto di investire anche il sindaco di
Cogne, di vedere se non era possibile ampliare questo campeggio a
monte, proprio perché non è che si carica tutto sulla regione nel
senso che o si fa il campeggio lì o non si fa più; sono convinto
che si deve rispettare l'ambiente e fare anche il campeggio. Questo
era stato detto, quindi non scaricare il problema solo
sull'amministrazione regionale, sull'assessore e su noi
consiglieri, dicendo: o si fa lì oppure il campeggio chiude, non si
può più fare niente.
Sono convinto che dobbiamo cominciare a rispettare i torrenti e
avremo meno danni, e possiamo lo stesso fare dei campeggi che
funzionano e che sono molto più efficaci.
Presidente -
Ha chiesto la parola il Consigliere
Borre.
Borre (UV) -
Quanto diceva Chiarello non è proprio
quello che è stato detto, cioè che la commissione ha demandato alla
Giunta la ricerca della migliore soluzione.
La migliore soluzione che già in commissione a maggioranza
avevamo intravista era quella forse della fase tre, che permetteva
sia al campeggio di rimanere, spostandolo un po' a monte, sia di
non andare a deturpare il paesaggio. Inoltre bisogna ricordarsi che
qui non si parla solo di un campeggio, ma si parla di una realtà,
di una frazione che, privata da quel tipo di attività, non avrebbe
più senso di essere, perché crollano gli alberghi, il negozio,
oltre alle famiglie che vivono sul campeggio.
Ma quello che mi preoccupa non è solo il campeggio di Epinel; è
che se questa presa di posizione va avanti, rischiamo di cancellare
quasi ogni attività in Valle d'Aosta, perché ogni scelta che si dà
ai tecnici per redigere un atto o un qualcosa, deve essere
accompagnata dall'indicazione precisa e politica di quel che si
vuol fare; anche Tzambarlet ad Aosta non avrebbe senso di essere
perché se non fosse arginata la Dora questa alluvione avrebbe
cancellato Tzambarlet, e non parliamo di Pollein, Brissogne. Quindi
spostare più a monte il campeggio, magari poi crolla una parte di
montagna e allora avremmo sbagliato perché l'abbiamo fatta sotto la
montagna.
Sono andato lunedì ad Issogne in un luogo dove la mano dell'uomo
non aveva inciso per niente, c'erano solo degli alberi, dei
cespugli e mezza montagna sta crollando, perché forse è un ciclo
storico: se le montagne si sono formate, si sono formati
avvallamenti, sono cicli storici. Ci sono dei villaggi in Valle
d'Aosta che sono spariti 200 anni fa e sono ritornati a nascere lì,
perché altrimenti si spopolava la montagna, e tutti saremmo andati
ad abitare in zone più sicure, forse dove non si sa perché in
pianura padana quando ci sono delle grosse alluvioni oppure i
cattivi valdostani incanalano i loro torrenti, vengono queste
ondate ad allagare la pianura padana.
Quindi qui ci vuole un briciolo di scelte politiche che vadano
incontro alle esigenze degli abitanti e delle attività che gli
abitanti mantengono per rimanere in montagna, altrimenti la
spopoleremo. Non è creando questi vincoli che tuteliamo il nostro
paesaggio.
Il parere della III commissione era quello di chiedere alla
Giunta che verificasse, chiaramente, Consigliere Chiarello, con il
sindaco del comune una situazione che permettesse in quella zona a
quelle attività di permanere. Teniamo conto che appena a valle già
ci sono delle strutture che sono ben protette e che non hanno avuto
dei problemi, perché fino a valle del campeggio erano state fatte
delle arginature che hanno fatto sì che non venissero allagate
queste strutture. A monte non c'era niente ed è stato allagato.
Fatevi un piccolo esame su quelle che sono tutte le altre
strutture a rischio in Valle d'Aosta, quindi se andiamo a dire no a
questo dobbiamo porci il problema di andare a cancellare anche
tutte le altre strutture.
Presidente -
Ha chiesto la parola il Consigliere
Florio.
Florio (VA) -
In III commissione questa petizione
è stata occasione di una valutazione anche più ampia del problema,
che è poi sottinteso nel testo della petizione stessa, e devo dire
che i diversi rappresentanti che abbiamo sentito in commissione
hanno tutti recitato una loro parte, che vedo rispuntare stamani in
aula da parte dei diversi consiglieri che sono intervenuti.
Rifiuto la contraddizione che si tenta di sollevare fra rispetto
del territorio ed attività dell'uomo. La rifiuto perché è una tesi
strumentale, tendente nella generalità dei casi nel nostro paese,
ma soprattutto nella nostra Valle a far sì che l'uomo possa fare
tutto ciò che vuole là dove più gli pare e piace. Soprattutto in
questa nostra regione, in cui tra l'altro poi danni derivanti da
quelli che vengono chiamati eventi calamitosi eccezionali sono poi
finanziati e risarciti di nuovo ancora una volta dall'ente
regione.
Non dimentichiamoci che tutte queste strutture potranno
ricevere, ed abbiamo votato la volta scorsa una legge di
rifinanziamento di quel capitolo, un congruo risarcimento dei danni
subiti da questo evento calamitoso.
Chiediamo soltanto che non ci si metta ancora una volta nelle
condizioni di dover finanziare il recupero, la ristrutturazione, il
riadattamento di questa struttura campeggio, per poi ritrovarci fra
10-15-20 anni a ripagare i danni subiti da questa struttura.
É vero, Borre, che si dovrà fare la scelta precisa nei confronti
di alcune delle destinazioni e delle utilizzazioni del territorio
in zone soggette ad esempio ad alluvioni, ma è bene allora parlarsi
chiaramente e fare una scelta estremamente precisa di queste
strutture. Si dovrà fare quel conto economico di cui parlava Viérin
e decidere quali devono essere le strutture per le quali vale la
spesa correre quel rischio.
Ma questo ragionamento non può essere fatto e generalizzato per
ognuno dei casi che ci verranno presentati. Per intenderci e tanto
per parlarci molto chiaro, visto che queste cose le ho dette anche
davanti ai firmatari della petizione, non potremmo considerare
nello stesso modo la zona di Stafal, la zona di Champorcher, la
zona di Epinel, la zona di Lillaz, la zona di Valsavarenche
eccetera, perché tutte quelle che ho citato sono zone soggette ad
alluvioni molto consistenti, nelle quali si sono verificati danni
altrettanto consistenti, nelle quali sono localizzate strutture
imprenditoriali, ricettive, turistiche, comunque delle attività
imprenditoriali relativamente consistenti e che ai sensi della
legge regionale potranno chiedere il finanziamento per il
risarcimento dei danni stessi.
É necessario mettere un punto fermo a questa continua procedura
senza soluzione di continuità, che conduce sempre l'ente pubblico a
dover pagare investimenti non oculati, scelte non appropriate,
fatte nel più assoluto disprezzo di quella che è la realtà del
nostro territorio.
Ad esempio, quando si parla di piena centenaria, anche se i
tecnici usano questa dizione, ma è una dizione impropria nel senso
che non dobbiamo valutare gli eventi che interessano l'ambiente
fisico con la scala della nostra età umana, ma con la scala
dell'evoluzione fisica dell'ambiente umano. Se la vita dell'uomo è
mediamente di 70-80 anni, non può essere usata la ciclicità dei 100
anni come evento eccezionale.
Quello è l'evento naturale dell'ambiente naturale, è l'evento
scontato dell'ambiente naturale, ed allora a maggior ragione
bisogna stare attenti a localizzare strutture, come abbiamo visto
ad esempio nella Valsavarenche, esattamente in mezzo alle zone
esondabili, perché è una scelta che non è appropriata, che non è
congrua, non è economica, ma lo è soltanto e lo diventa soltanto se
a supporto di una scelta di questo tipo c'è la capacità e la
volontà dell'ente pubblico di finanziare l'esecuzione dell'opera,
il suo ripristino ogni qualvolta accadano dei danni. E noi questa
logica non siamo disposti a seguirla.
Nel caso specifico poi entrano in gioco competenze che non sono
solo proprie di questo Consiglio o degli assessori che più o meno
possono essere richiamati a competenza specifica, ma sono dei
comuni interessati alla gestione del loro territorio. Sono
d'accordo che i comuni debbano diventare sempre più oggetto di
autogoverno, ma lo devono essere in tutto, nel bene e nel male; lo
devono essere allorquando possono dare delle risposte pienamente
positive ai loro cittadini, ma lo devono essere a maggior ragione
quando la loro presenza e la loro responsabilità richiedono la
necessità di risposte negative. E allora è inutile che il sindaco
di Cogne rinvii la decisione agli assessorati regionali, perché la
legge 14 al primo comma dell'articolo 1 dice con chiarezza quali
sono le superfici di terreno nelle quali non è consentita
l'edificazione, e il comune di Cogne non ha ottemperato
all'articolo 1 della legge 14, non ha fatto quelle planimetrie
nelle quali doveva individuare le aree soggette ad esondazione e ad
alluvione, che, uniche, potrebbero consentire al comune di avere
quello strumento urbanistico che gli dice quali siano le aree nelle
quali costruire, quali siano le aree nelle quali sia possibile
investire correndo certi rischi piuttosto che altri. Questo non è
stato fatto ed è una grave mancanza che poi non può essere sanata
richiamandosi alle competenze della regione.
Per quanto riguarda infine il caso specifico, sono per la
soluzione che anche l'assessore ha qui illustrato. Non è possibile
andare a ricreare in quella zona un altro collo di bottiglia,
dovendo realizzare poi una difesa spondale che sopravanzi rispetto
alla quota di campagna di una altezza di argine di circa 3 metri,
per scaricare a valle le conseguenze di ciò che siamo riusciti
forse ad evitare a monte.
É una soluzione suicida, anche perché c'è la fondata possibilità
dal punto di vista geografico di realizzare le strutture fisse,
così come le ha chiamate l'assessore, in diretto rapporto fisico e
geografico con quelle che ci sono oggi, in zona non così soggetta
ad esondabilità come quella che già lo è stata nel settembre
dell'anno scorso. Perché allora non seguire questa logica? Perché
lo stesso comune non individua, in conseguenza delle planimetrie di
cui ho detto prima, un'estensione dell'area da destinarsi a
campeggio, una modificazione di quello che è il regime urbanistico
di quella zona, strumento che poi sarebbe chiave per consentire ai
proprietari del campeggio stesso di modificare, estendere,
trasportare parte delle strutture fisse al servizio dell'area di
campeggio stesso.
Là dove è possibile, l'elemento che è da rispettare è l'elemento
naturale, che non è controllabile, soprattutto l'acqua; i vecchi
che costruivano le frazioni nella nostra regione se n'erano da
secoli resi conto. É inutile continuare caparbiamente a sfidare
condizioni e situazioni che non sono sfidabili e che comportano per
l'ente pubblico dispendi finanziari incredibili ed assurdi.
Assai meglio è adattare le proprie attività economiche, almeno
là dove è possibile, e qui lo è, a quella che è l'esigenza
dell'ambiente naturale, senza pretendere di prevaricarlo in
continuazione per poi versare fiumi di lacrime ogni qualvolta
succede un evento cosiddetto eccezionale e che eccezionale nella
naturalità delle cose non è.
Presidente -
Ha chiesto la parola il Consigliere
Parisi.
Parisi (VAP) -
Prima di entrare nel merito
specifico del campeggio di Epinel, volevo fornire alcune
informazioni al Consiglio per quanto riguarda questo problema, che
ritengo sia un problema che va al di là del campeggio di
Epinel.
Bisogna anzitutto che questo Consiglio si domandi se questo tipo
di turismo per la Valle d'Aosta ha un suo significato, o se invece
questo tipo di turismo, intendo del turismo all'aria aperta, non
interessa la Valle d'Aosta. Perché questo è innanzitutto un nodo da
sciogliere, è un nodo che si trascina da tantissimi anni.
Mi sono interessato per motivi istituzionali a questo problema e
guarda caso questo tipo di turismo, che per altre regioni non
soltanto italiane, ma anche europee ha un grosso significato in
termini anche economici, per la Val d'Aosta è tabù, in modo
particolare per molte forze politiche. Allora ritengo che sia
opportuno dare alcuni dati. Innanzitutto i campeggi sono 54 in
Valle d'Aosta, di cui 30 aperti tutto l'anno; sorgono per la gran
parte lungo i fiumi perché la conformazione geografica della Valle
d'Aosta è quella che è, i terreni a disposizione della Valle
d'Aosta sono quelli che sono, sicuramente il privato che va ad
aprire un campeggio fa anche un conto di carattere economico,
perché non credo che andrebbe ad aprire un campeggio là dove non
passa mai nessuno e là dove non avrebbe un ritorno in termini
economici.
Per cui credo che facendo questo tipo di analisi i terreni che
potevano essere interessanti, anche dal punto di vista economico
sono stati sfruttati e attualmente non vi sono più terreni per
eventuali altre aperture di campeggi.
Le presenze che si registrano in Valle d'Aosta per questo tipo
di turismo si aggirano intorno alle 600mila unità l'anno. Le
persone che sono impiegate in questo settore sono all'incirca 300.
I dati mi sembrano eloquenti, e mi dispiace che non ci sia
l'assessore al turismo perché questo tipo di problema interessa il
suo settore, oltre ad avere i dati che fanno riferimento ai
pericoli che possono sussistere per i campeggi, credo che tutti
siamo interessati al problema della salvaguardia della incolumità,
e non credo che il proprietario o il privato che va a costruire un
parcheggio sia così criminale da creare una struttura là dove il
giorno dopo può avvenire una catastrofe.
Credo che chiunque, nel momento in cui va ad investire dei
soldi, tenga conto anche di questo dato che è importante e presente
in tutti, non quindi solo in coloro che vogliono difendere il
paesaggio.
Avrei piacere che ci fosse l'assessore al turismo perché oltre a
quello che dicevo prima, è un problema che deve affrontare
l'assessore, il quale deve dare anche delle risposte ai proprietari
dei campeggi. Sono anni che si parla della modifica della legge
34/80, a distanza di 14 anni questa legge è anacronistica e ormai
va al di là di quelle che sono le realtà storiche che riguardano
questo settore. A livello di ufficio sono state fatte proposte in
passato, però purtroppo non si è riusciti a presentare una proposta
di modifica di legge che andasse nel senso di uniformare la
normativa a quelle che sono le norme, non soltanto italiane ma
europee, che riguardano questo settore.
Volevo poi far presente un'altra cosa. L'articolo 3 della legge
34/80, nata dopo la legge 14/78, vi fa specifico riferimento quindi
non è vero che i campeggi sono sorti là dove nessuno sapeva se
esistessero o meno i pericoli, perché l'articolo 3 di questa legge
34 fa riferimento alla legge 14, e al primo e al secondo capoverso
dello stesso articolo, oltre alla richiesta di una serie di
documentazioni che il titolare o l'eventuale interessato
all'apertura del campeggio doveva presentare ai singoli comuni, si
dice, cito testualmente: "
1. Possono essere autorizzati i
complessi ricettivi all'aria aperta esclusivamente nelle zone nelle
quali gli strumenti urbanistici vigenti consentano tale
destinazione del territorio. 2. Nei comuni in cui si applicano le
disposizioni del capo II della legge regionale 15 giugno 78, n. 14
e successive modificazioni e integrazioni, il rilascio
dell'autorizzazione è subordinato...
", e qui fa una serie di
richieste di documenti, tra i quali vi è anche quello
dell'eventuale presenza di rischi di calamità naturali.
Una domanda mi sorge spontanea a questo punto: esistono campeggi
nati oltre venti anni fa - tutti datano anteriormente al 1978 - è
possibile che a distanza di 30 anni soltanto adesso ci si accorge
che questi campeggi sono nati in località dove non dovevano
nascere?
Altra domanda: nel momento in cui il titolare o il privato ha
costruito un campeggio ha ricevuto tutte le autorizzazioni e i
permessi previsti dalla legge, e vi ha investito dei capitali, e a
questo punto gli si dice soltanto che ci siamo sbagliati e che il
campeggio purtroppo non può essere più né ricostruito?
Mi sembra che questo tipo di atteggiamento sia di tipo
semplicistico. Tenuto conto di quella che è la salvaguardia
dell'incolumità della gente, credo che a questo punto si debba
cercare qualcuno che sia responsabile di questa situazione, perché
non è possibile venire adesso a dire, a distanza di tanti anni, che
ci siamo sbagliati. Anche perché ritengo che ci siano tuttora molti
comuni che neanche nei loro piani urbanistici hanno previsto la
presenza del campeggio là dove era già presente prima, quindi nel
momento in cui nel 1980 e in data successiva veniva legiferato in
materia, queste cose dovevano emergere e soltanto allora dovevano
essere eliminate quelle incongruenze che esistono attualmente.
Voglio far presente ancora un'altra cosa. Nel corso degli anni,
mi riferisco al 1983, è avvenuta un'ulteriore esondazione in
particolare nella zona di Cogne. Nello stesso anno la presidenza
della Giunta aveva fatto una lettera circolare a tutti i sindaci e
alla protezione civile per verificare il rispetto anzitutto
dell'eventuale presenza di pericoli per tutti i campeggi situati in
Valle d'Aosta, e nello stesso tempo con quella circolare si
chiedeva anche il rispetto della legge Galasso, cioè la distanza
dei dieci metri e tutto quello che era previsto in quella legge. Mi
sembra che anche allora, se ci fossero stati dei problemi, dovevano
essere sollevati, se i campeggi sono tuttora lì, vuol dire che
erano a posto.
Un'ultima circolare datata giugno '86 è stata fatta a tutti i
sindaci della Valle d'Aosta, nonché ai servizi forestali, per far
presente che le autorizzazioni dei campeggi dovevano essere
subordinate alla richiesta di una certificazione di mancanza di
pericoli. Anche questo andava nel senso di evitare quello di cui
stiamo parlando adesso.
Adesso volevo parlare del campeggio di Epinel, però mi sembra
che sia un fatto incidentale quello accaduto. É chiaro che ho fatto
tutte quelle considerazioni per dire che adesso non possiamo dire a
questi signori che ci siamo sbagliati e che si devono arrangiare.
D'altra parte bisogna tener conto di quelle che sono le eventuali
presenze di pericoli, però bisognerebbe dare una risposta in
termini globali perché non si può darla soltanto al campeggio di
Epinel e poi lasciar fare a Lillaz dove sono state fatte le
ristrutturazioni e in altre località della Valle d'Aosta dove chi
non ha chiesto il permesso ha già ristrutturato ed ha già riportato
la situazione al livello originario.
A questo punto dobbiamo tutti domandarci se dobbiamo penalizzare
un cittadino che vuole essere ligio alle norme e va a chiedere il
permesso, e permettere ad un altro che non chiede niente di fare
tutto quel che vuole senza che né un organismo locale né un
organismo centrale vada a verificare questo, perché se in altre
località sono stati effettuati dei lavori di ripristino qualcuno
questi lavori li avrà visti.
La soluzione che prospettava il Consigliere Viérin è a mio
avviso quella che va a salvaguardare da una parte le esigenze dei
proprietari, e dall'altra gli aspetti che riguardano una intera
località. Vorrei far presente anche che in molte località della
Valle d'Aosta la presenza di un campeggio significa come indotto
anche dare vita ad una intera zona, quindi non solo al proprietario
del parcheggio. Significa creare movimento non solo agli esercizi
commerciali, ma anche agli esercizi alberghieri, crea un giro di
affari che con il suo indotto comporta un volume di affari di
parecchi miliardi.
Quindi anche questo aspetto bisogna che si tenga presente.
Per quanto riguarda il campeggio di Epinel ripeto che quella
soluzione potrebbe essere la soluzione che va a salvaguardare le
due esigenze, quella dell'incolumità delle persone, magari
riducendo la perimetrazione, e quella della possibilità di riaprire
questa struttura.
Mi auguro che l'assessore al turismo voglia farsi carico di
questo problema, e che affronti la situazione nella maniera più
concreta e propositiva possibile, in modo tale che almeno questi
operatori possano in futuro operare senza avere sulla testa una
spada di Damocle, senza avere sulla testa il fatto che si verifica
spesso, per cui al cambiamento di un sindaco ci sono interventi
diversi da quelli che erano previsti dal sindaco precedente.
Bisogna normalizzare questo settore nella maniera più completa
possibile, in modo tale che chi va ad investire, e oggi si tratta
di investire dei miliardi per fare un campeggio, sappia esattamente
a cosa va incontro. Però non è possibile oggi andare a dire che ci
siamo sbagliati.
Tenete conto che la legge 33/73 prevede anche dei finanziamenti
per quanto riguarda questo tipo di strutture; per avere i
finanziamenti sono richiesti a monte una serie di documenti, tra i
quali la concessione edilizia per le strutture che vengono create e
per tutto quello che comporta la perimetrazione della zona. Quindi
non vorrei che da una parte si dessero i finanziamenti per
incentivare un settore e dall'altra si desse sulla testa ai privati
la spada di Damocle per dire che non si fanno più operare. Mi
sembra una contraddizione di fondo che mi auguro venga risolta nel
più breve tempo possibile.
Si dà atto che, dalle ore 12,22, presiede il Vicepresidente
Aloisi.
Presidente -
Ha chiesto la parola il Consigliere
Lanièce.
Lanièce (GA) -
Non vorrei apparire come un
replicante, ma alcuni consiglieri che mi hanno preceduto fra cui
Borre, Viérin e Parisi, hanno già espresso un'opinione e delle
considerazioni sulle quali sono pienamente d'accordo.
Anch'io sono d'accordo nel ritenere che la terza soluzione sia
la migliore, perché se da una parte tutela l'impatto dell'ambiente,
dall'altra parte permette la continuazione di un'attività
economica, soprattutto tenendo conto della situazione attuale.
Stiamo vivendo un periodo di grave crisi economica, quindi chiudere
un'ulteriore attività economica vuol dire non essere consapevoli
della gravità del momento, tenendo conto anche che i gestori
avevano le autorizzazioni da parte del comune e avevano fatto degli
investimenti per questo campeggio, per cui ritengo che sia
opportuno considerare bene la situazione e cercare di tener conto
la possibilità di far permanere il campeggio nel luogo in cui si
trova, ovviamente con le opportune modifiche per evitare dei danni
in futuro.
Inoltre, come ha detto giustamente il Consigliere Borre, bisogna
tener conto che questo campeggio ha una funzione trainante per lo
stesso paese di Epinel, che vive di rendita da questa attività
proprio perché il bar e l'albergo che vi si trovano fanno
riferimento alle persone che si recano in questo campeggio.
La mia opinione è quella di cercare di ottemperare sia alla
problematica dell'ambiente, sia soprattutto alla problematica di
mantenere un'attività economica e quindi indico come soluzione
migliore la terza.
Presidente -
Ha chiesto la parola il
Vicepresidente Marco Viérin.
Viérin M. (PpVA) -
Quasi tutte le forze politiche
hanno parlato, dico quasi perché sarebbe interessante sentire anche
chi non ha parlato, forse alcuni problemi sono un po' spinosi e
allora qualcuno si nasconde dietro i banchi.
Nel mio secondo intervento vorrei riprendere quello che è stato
detto da alcuni colleghi, iniziando dal penultimo intervento che è
stato quello di Parisi. Mi sta tutto bene, Consigliere Parisi, ti
ringrazio per aver dato un sostegno alla mia proposta; l'unica cosa
è che secondo me la III commissione presieduta da te stesso aveva
analizzato questo problema ed aveva dato mandato alla Giunta in
questi termini: "Invita la Giunta ad esprimere le possibili vie per
addivenire ad una soluzione tecnica atta a risolvere i problemi in
senso positivo". Però quando mi domando cosa succede, vuol dire che
questi problemi non si sono cercati.
É chiaro che poi hai ragione, i responsabili ci sono ed è chiaro
che do ragione a chi è intervenuto, come Florio, su quell'aspetto
perché alcune responsabilità da parte del comune ci sono state, e
questo non possiamo nascondercelo. Però, come ho detto già nel
primo intervento, siamo qui ad amministrare il bene comune e, visto
il momento difficile per tutto il contesto valdostano ed italiano,
dobbiamo applicare un pelo di buon senso. Forse è quello che manca
attualmente molto agli amministratori e anche ad alcuni cittadini.
Applicando il buon senso, come già prima ho anticipato, presenterò
questa risoluzione che leggo, in modo da metterne a conoscenza
tutti i consiglieri:
"
Visto la relazione a firma dell'ing. Sergio Ravet;
considerato che ad oggi non è stata redatta però una relazione che
esamini il rapporto costo-benefici per eventuali soluzioni
prospettate;"
a questo riguardo ho già detto prima che i
benefici sono di tipo diretto e indiretto: quelli di tipo indiretto
sono ad esempio il discorso dell'indotto che questa attività può
mantenere in quel piccolo villaggio, di indotto vi è anche la
voglia che questo consiglio ha già più volte espresso di mantenere
la cosiddetta montagna viva, cioè la gente direttamente sul
territorio
"considerato che l'eventuale completa sospensione
dell'attività del campeggio Raggio Verde sito in proprietà Epinel
nel comune Cogne creerebbe l'aggravarsi della situazione
occupazionale locale sia direttamente che indirettamente per
l'indotto che la stessa crea; impegna la giunta regionale a
:"
ed è l'impegno che era già stato rivolto da parte della III
commissione, pertanto la Giunta regionale doveva arrivare con una
proposta, ma non ho capito bene se la proposta della Giunta è
quella dell'assessore Ferrero oppure sono altre. Invece vorrei
capirlo perché se la commissione aveva dato un impegno alla Giunta,
per i consiglieri sarebbe importante far capire qual è la posizione
della stessa, e visto che manca il presidente della Giunta, non per
sua volontà, e non vedo l'assessore al turismo, ho paura che questa
volontà non sia stata espressa. Non è che voglia salvare la
maggioranza o la giunta, però per un discorso di serietà si propone
con questa risoluzione quanto segue: "
di elaborare una proposta
che riprenda la soluzione tre della cartografia D, prospettata
nella relazione dell'ing. Sergio Ravet, integrandola con
l'eventuale arretramento dell'argine attuale in corrispondenza del
campeggio Raggio Verde, garantendo il deflusso della portata di
piena"
.
Qui si chiede che la soluzione tre venga integrata dallo
spostamento dell'argine, cosa che dagli atti risulta che anche
l'amministrazione comunale e i proprietari siano d'accordo di fare,
proprio per garantire maggiormente il pericolo di piena,
assicurando il deflusso in questi casi. Continua la risoluzione:
"Il tutto però integrato da una relazione"
perché l'ente
pubblico deve finalizzare un intervento se c'è un rapporto
costi-benefici
"che evidenzi completamente il rapporto
costi-benefici"
. Secondo i firmatari della risoluzione queste
cose andrebbero fatte, chiaramente in maniera urgente; si pensava
che la Giunta le avesse già fatte, dall'intervento di oggi di
alcuni esponenti della stessa e di alcuni consiglieri risulta
invece che non sono ancora state fatte.
Ci dispiace enormemente, quindi presentiamo questa risoluzione
nella speranza che il consiglio l'approvi. Siamo anche disponibili,
proprio perché bisogna applicare un po' di buon senso nelle cose, a
modificare qualcosa dell'articolato della risoluzione.
Presidente -
Ha chiesto la parola l'Assessore ai
lavori pubblici Ferrero.
Ferrero (Ass.tec.) -
Penso che sia necessario fare
una breve interruzione di seduta per riunire la maggioranza, in
quanto intenderei presentare una risoluzione eventualmente da
concordare, per quanto possibile, con il vicepresidente Viérin.
Chiedo una sospensione della seduta.
Presidente -
Va bene. Sarei del parere di
sospendere i lavori del Consiglio, considerata la richiesta che ha
fatto l'assessore Ferrero, distribuiamo la risoluzione presentata
dal vicepresidente del Consiglio, dopo di che ci aggiorniamo alle
ore 16 di oggi pomeriggio.
La seduta è tolta.
La seduta termina alle ore 12,40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK