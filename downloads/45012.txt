Consiglio Regionale della Valle d'Aosta - Oggetto del Consiglio n. 1835 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1835 del 22 settembre 2022 - Resoconto
OGGETTO N. 1835/XVI - Interpellanza: "Problematiche relative
al reclutamento del personale docente e alla validità delle
certificazioni linguistiche dei supplenti temporanei".
Bertin (Presidente) -
Punto n. 48. Per l'illustrazione la
consigliera Erika Guichardaz.
Guichardaz E. (PCP) -
Assessore, lei è a conoscenza del
fatto che la nostra legge, rispetto all'accertamento della piena
conoscenza della lingua francese, è assai obsoleta - è del 1993 - e
che quest'interpellanza ha una duplice funzione: comprendere se si
sta valutando o facendo qualcosa perché quella certificazione possa
avere validità nelle Università, quindi all'esterno, e dall'altra
parte capire invece se c'è la volontà che altre certificazioni,
quindi quelle rilasciate da altri enti - parlo della certificazione
DELF e DALF - possano essere prese in considerazione per quello che
riguarda invece il reclutamento dei supplenti.
Questo lo dico per due motivazioni principalmente: innanzitutto
per le persone che arrivano da fuori valle ma che hanno una
conoscenza della lingua francese: a me è capitato che nelle MAD vi
fossero dei docenti che si proponevano, magari per la classe di
concorso di greco, latino, di altre classi di concorso, che non
erano Valdostani ma che avevano questa certificazione che da noi
non viene valutata.
Stessa cosa per quello che riguarda invece i ragazzi che
ottengono la certificazione invece durante le loro scuole superiori
ma poi magari acquisiscono la laurea in corso d'anno, cosa che non
gli permette a quel punto di avere più l'accertamento della lingua
francese per la loro classe di concorso, perché dovrebbero farla
per un livello superiore ma, come sappiamo, gli esami
dell'accertamento sono stati fatti nel mese di settembre, mentre
invece gli altri enti, in particolare l'Alliance, li fa con cadenza
trimestrale, quindi dà la possibilità, anche a persone che si
laureano in corso d'anno, di poter ottenere le altre
certificazioni.
Quindi la nostra interpellanza va un po' a chiederle se si sta
facendo qualcosa per garantire la validità di quei percorsi di
accertamento e se è intenzione, dall'altra parte, di rivedere
magari la legge regionale per far sì che anche chi ha ottenuto la
certificazione DEL o DALF possa accedere alle supplenze, ottenendo
anche l'accertamento della lingua francese che sappiamo essere uno
dei requisiti principali quando si cerca un supplente.
Quindi un po' nelle due ottiche.
Presidente -
Risponde l'assessore Caveri.
Caveri (AV-VdA Unie) -
Una sottolineatura sulla
certificazione agli studenti che non era proprio esplicitata
nell'interpellanza... qualche riflessione la stiamo facendo, anche
in collaborazione con l'Alliance Française, partendo anche da una
riflessione critica sulla certificazione nostra e stiamo andando un
po' nelle indicazioni che lei dà rispetto agli studenti, perché
bisogna poter avere una certificazione che sia spendibile non solo
al nostro interno ma anche all'esterno.
Direi però, prima di cominciare nel merito delle risposte, che è
anche interessante dire come quanto il tema del francese sia
significativo, quindi sia molto importante riflettere
settorialmente, perché questa è un'esigenza specifica che da lei
viene manifestata e credo che sia legittimo, tenendo proprio conto
delle emergenze, che poi ci sono, - lei ha citato le MAD - diciamo
che esiste sempre una certa tentazione - che vediamo anche in altri
settori, come quello della sanità - di trovare una modalità che
possa contemperare l'efficacia, la qualità con il fatto però che
non possiamo derogare a un principio cardine della nostra autonomia
qual è il bilinguismo.
È un equilibrio sempre molto delicato rispetto al quale noi, in
qualche maniera, siamo depositari di un passato, immagino che ci
potrebbe essere la tentazione a un certo punto di disfarsene avendo
però consapevolezza di quanto questo - credo che lei su questo
ovviamente sia sensibile - possa erodere anche alcuni elementi di
base che rendono anche specifica la scuola valdostana.
In queste ore abbiamo avuto la visita di due docenti di
un'Università giapponese che non sono venuti qui per guardare le
montagne, ma per una curiosità rispetto al modello didattico,
perché è del tutto evidente che il tentativo che noi stiamo facendo
di far convivere italiano francese aggiungendoci l'inglese, nel
limite del possibile il tedesco per la zona Walser, è comunque
qualcosa d'interessante.
I diplomi DELF, che sarebbero diplôme d'études en langue
française, e DALF, diplôme approfondi de langue française, che sono
citati, sono validi ai fini dell'esonero della prova di
accertamento della conoscenza della lingua francese per ora solo
per l'assunzione del personale dell'Amministrazione regionale e
degli enti del comparto unico e questo è frutto di un regolamento
del 2013, in particolare l'articolo 16 comma 9 lettera C.
Per il personale ispettivo, direttivo, docente, educativo, come
lei ben sa, che opera ovviamente nelle nostre istituzioni
scolastiche, il riferimento normativo inerente all'accertamento
della conoscenza del francese è la legge regionale, oramai
piuttosto datata, 8 marzo 93 n. 12.
Questa legge all'articolo 1, lo dico anche per comprensione
dell'Aula delle cose che ci stiamo dicendo, al comma 4 prevede la
dispensa dall'accertamento della conoscenza della lingua francese
solo per i dirigenti scolastici, gli insegnanti e il personale
educativo appartenenti ai ruoli regionali o per coloro che sono in
possesso dell'abilitazione all'insegnamento della lingua francese
nelle scuole secondarie conseguita nella Regione Valle d'Aosta.
Al comma 4bis si precisa anche che, per coloro che sono in
possesso dell'abilitazione all'insegnamento della lingua francese
nelle scuole secondarie non conseguita nella Regione Valle d'Aosta,
l'accertamento della piena conoscenza della lingua francese
consiste in una prova scritta e in una prova orale finalizzata a
dimostrare la conoscenza delle caratteristiche culturali della
comunità valdostana, del suo particolarismo linguistico, della sua
storia, delle sue specificità, dell'ordinamento scolastico
valdostano e della configurazione geografica della regione.
Emerge quindi, in modo evidente, che per insegnare nelle nostre
scuole, così come previsto dall'articolo 39 dello Statuto speciale
che recita "L'insegnamento di alcune materie può essere impartito
in lingua francese " - 40 - non è solo necessario avere una buona
conoscenza della lingua francese, come potrebbe essere attestato da
enti certificatori delle lingue straniere, vedi il DM 62/2022 che è
intitolato "Requisiti per la valutazione e riconoscimento della
validità delle certificazioni delle competenze linguistico
comunicative in lingua straniera del personale scolastico", ma
anche da una conoscenza delle caratteristiche culturali della
comunità valdostana, come ho sottolineato in precedenza.
Poi certo, dal punto di vista della modernizzazione, si potrebbe
pensare che questa storia delle sessioni sia in qualche maniera un
elemento frustrante, nel senso che io a un certo punto mi trovo
all'indomani di una di queste prove e non posso ottenerla...
Su questo io credo che si potrebbe fare una riflessione: adesso
la definizione è pericolosa perché andiamo a finire su di un
terreno linguistico diverso dal nostro, perché quando si dice il
"Patentino" e si fa riferimento alla situazione del Tirolo del Sud
è estremamente diversa, perché lì c'è un sistema scolastico che è
separato addirittura in tre: tedesco, italiano e ladino e tra
l'altro il patentino viene preso anche da persone che per esempio
si debbano trovare allo sportello e debbono avere con agilità la
possibilità di passaggio da una lingua all'altra, però potrebbe
essere anche interessante immaginare di poterlo tenere anche in
altri periodi dell'anno, con delle sessioni dedicate, che possano
consentire... e forse si potrebbe fare un ragionamento a più ampio
spettro, non solo per il settore scolastico.
Seconda domanda: la questione dell'Università in modo che le
certificazioni rilasciate ai neo-diplomati abbiano effettiva
validità.
Per ora non è possibile, tenuto conto che ogni Università,
quindi non ci limitiamo ovviamente alla nostra, attua procedure
specifiche di riconoscimento delle certificazioni linguistiche
esterne in sostituzione del sostenimento della prova di conoscenza
linguistica. Allora, come estrapolare questo nostro riconoscimento
dal rischio di essere solo - lo dico perché suggestivo - come una
specie di genius loci, cioè che vale solo lì e non può essere
spendibile? È una riflessione comunque aperta, ma al momento questa
è la situazione.
"Quali siano le intenzioni per la problematica del
reclutamento", di cui credo ci occuperemo più tardi: il
reclutamento, così come la formazione e la valorizzazione
professionale del personale docente, è tema importante che
evidenzia molte criticità, per cui è difficile che io possa
riassumere in pochi minuti il tema, credo che ci potremo tornare
eventualmente anche in audizione in Commissione. Preciso che il 29
giugno scorso è stato convertito in legge il D.L. 36 del 30 aprile
2022 che interviene in modo rilevante sul reclutamento e la
formazione iniziale del personale docente della scuola secondaria e
sulla formazione in servizio di tutti i docenti, compresi quelli
della scuola dell'infanzia e della scuola primaria.
In particolare con questa legge, la 79/22 - perché era un
Decreto che si è poi trasformato in legge - si cerca di fornire
obiettivi e modalità più chiare nell'ambito della formazione dei
docenti durante tutto il loro percorso lavorativo e di garantire
concorsi annuali per reclutare con costanza il personale, aprendo
più rapidamente le porte ai giovani ed evitando il formarsi di
nuovo precariato, che poi è il cancro di fronte al quale
tristemente ci troviamo perché - come lei sa, essendo attenta
osservatrice del mondo scolastico - la nostra fregatura è che noi
abbiamo fatto anche in questo periodo un sacco di concorsi dove ci
sono stati molti bocciati, molti più di quelli che personalmente
potevo auspicare, ma non spetta certo all'Assessore dare degli
input alle Commissioni giudicatrici, con il meccanismo perverso che
fa sì che alcuni che sono bocciati al concorso, poi tornano a
insegnare all'indomani, il che non è molto logico da un certo punto
di vista.
Per quanto riguarda il nostro particolarismo linguistico,
nell'ambito della predisposizione di un articolato di legge
aggiornato - quindi la risposta è che dobbiamo fare un articolato
di legge aggiornato sulle modalità di accertamento della conoscenza
della lingua francese ai fini dell'accesso dell'insegnamento - ci
stiamo ragionando, -come lei sa, la Sovrintendente è anche
insegnante di francese, quindi è particolarmente sensibile -, si
potrebbero prevedere, nei casi di assoluta e comprovata necessità,
eventuali deroghe ai fini di autorizzare l'assunzione di supplenti
sprovvisti del requisito della piena conoscenza della lingua
francese, però è ovvio che questo corrisponderebbe, forse anche
solo temporaneamente, anzi, solo temporaneamente, al fatto che non
venga corrisposta l'indennità di bilinguismo, perché sarebbe
logico, però vi posso garantire che il cantiere è aperto.
Presidente -
Per la replica la consigliera Erika
Guichardaz.
Guichardaz E. (PCP) -
La mia terza domanda forse è stata
male interpretata, nel senso che mi bastava quest'ultima parte, non
volevo aprire tutta la parte del reclutamento, ma solo riferito
alla questione del francese, perché chi lavora nelle segreterie
scolastiche sa che è un punto dirimente e spesso ci troviamo con
candidati con titoli importanti che non possiamo assumere e che
magari, come dicevo, hanno il DELF o il DALF perché non hanno fatto
le scuole in Valle d'Aosta ma conoscono bene la lingua
francese.
Quindi bene che si stia andando comunque a rivedere quella legge
regionale, anche perché - come diceva lei - sennò c'è una sorta di
disparità fra coloro che lavorano come dipendenti regionali - e
anche loro prendono il bilinguismo, devono scrivere le lettere in
francese e via dicendo - e chi è nel mondo della scuola.
Come ha ben notato e fatto notare, nessuno, almeno nel nostro
gruppo, pensa che non vi sia l'importanza della lingua francese,
soprattutto per quello che riguarda la scuola valdostana, perché
riteniamo importante comunque quest'aspetto.
Quindi bene se si sta valutando e naturalmente continueremo a
chiederle qualcosa.
Presidente -
Integra la consigliera Minelli per il tempo
restante, ne ha facoltà.
Minelli (PCP) - -
Solo per una piccola integrazione.
L'Assessore ha giustamente rilevato l'articolo 1 e il comma 4 della
legge del 93 che prevede delle deroghe particolari per quello che
riguarda ovviamente il personale dirigente e docente; poi ha anche
fatto riferimento alla questione importante del prevedere in futuro
delle sessioni suppletive rispetto a quella del mese di settembre,
che può essere una modalità corretta. Sappiamo però che queste
sessioni di accertamento della lingua francese vengono svolte
normalmente da docenti che poi sono distaccati - se non sono quelli
in pensione sono infatti docenti distaccati dal loro incarico - e
quindi temporaneamente devono, a loro volta, essere sostituiti.
Un'altra possibilità è quella che è stata anche presa in
considerazione mi pare, o comunque si sta prendendo in
considerazione, visto che la deroga che viene data dalla legge è
soltanto per la parte - mi riferisco a quelli che hanno preso la
laurea fuori Valle - che è ritenuta valida, ma questi docenti
devono comunque fare un esame aggiuntivo per la civilisation, per
sintetizzare.
La stessa cosa potrebbe essere fatta per chi è in possesso di
certificazioni DELF o DALF, che sono state conseguite anche al di
fuori del territorio regionale, perché all'Alliance comunque spesso
nella certificazione DELF o DALF sono previsti anche testi e parti
che riguardano più strettamente l'histoire et la géographie de la
Vallée d'Aoste.
Si potrebbe prevedere, per chi ha questa certificazione,
ovviamente solo nel caso delle supplenze - perché poi abbiamo da
risolvere anche quel problema - fare un esame circoscritto a quella
parte, che è un elemento in più, come diceva lei, per contemperare
tutte le esigenze che comunque il mondo della scuola ha.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK