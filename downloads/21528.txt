Consiglio Regionale della Valle d'Aosta - Oggetto del Consiglio n. 1296 del 11 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1296 del 11 maggio 2005 - Resoconto
OGGETTO N. 1296/XII - Indagine della Confindustria sulla
situazione industriale della Regione. (Interrogazione)
Interrogazione
Osservato che gli organi di stampa hanno dato giusto rilievo
all'indagine previsionale della Confindustria regionale, riferita
al secondo trimestre 2005 e relativa al settore manifatturiero e ai
servizi, i cui indicatori sono prevalentemente negativi;
Osservato altresì che la crisi del settore industriale nella
nostra Regione è fonte di grave preoccupazione fra i lavoratori
valdostani ed è da tempo oggetto di dibattito politico all'interno
del Consiglio regionale;
Ricordato, in particolare, che le preoccupazioni maggiori
riguardano la possibile chiusura della "TECDIS" di
Châtillon;
il sottoscritto Consigliere regionale
Interroga
L'Assessore competente per sapere:
1) cosa pensa degli indicatori e dei dati sullo stato
dell'industria valdostana resi noti attraverso l'indagine
previsionale della Confindustria locale;
2) qual'è la situazione alla "TECDIS" di Châtillon e come si
sta attivando il governo regionale per scongiurarne la
chiusura.
F.to: Curtaz
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Il settore industriale sta attraversando
una fase congiunturale non favorevole. Infatti, permane una fase
recessiva, sia a livello italiano che europeo, che condiziona il
sistema economico valdostano nel corso del 2004 e di quest'anno, in
cui sono state palesate delle criticità che hanno carattere esogeno
ed endogeno. Non entro però nel merito di dette questioni, ma
voglio fare un quadro di riferimento che tiene conto dell'andamento
occupazionale a livello regionale.
I più recenti indicatori relativi all'occupazione - dati ISTAT
2005 - ci segnalano per il 2004 una sostanziale tenuta del mercato
del lavoro della Valle d'Aosta. Con un anno di anticipo abbiamo
raggiunto gli obiettivi definiti dalla strategia europea per
l'occupazione, abbiamo un differenziale positivo dell'1,2%, quindi
ci troviamo di fronte ad una situazione in cui il tasso di
disoccupazione fra il 2003 ed il 2004 si è contratto, attestandosi
al 3% a fronte dell'8% medio nazionale. Anche l'occupazione mostra
segnali positivi, poiché il numero di occupati risulta in leggera
crescita avendo sfiorato le 56.000 unità, mentre il tasso di
occupazione dovrebbe essere del 67% risultando di circa 10 punti
superiore al dato relativo all'Italia nel suo complesso; il tasso
di occupazione femminile avrebbe superato il 58%. Questi indicatori
avrebbero fatto quindi conseguire alla Valle l'obiettivo previsto
per il 2005 dalla strategia europea per l'occupazione. Il quadro
occupazionale che emerge posiziona la nostra regione ancora in una
situazione migliore di quella media italiana. Abbiamo anche dei
dati per quanto riguarda il PIL che sono più elevati rispetto ai
dati italiani del nord-ovest e questo vale anche nel periodo
2000-2003 per quanto riguarda il settore industriale.
Si deve però anche notare che nel corso del 2004 si è certamente
registrato un inasprimento delle dinamiche congiunturali relative
all'industria manifatturiera che hanno prodotto una contrazione
degli occupati ed un maggiore ricorso agli ammortizzatori sociali:
il "caso Tecdis" è uno di questi. Un'ulteriore conferma che anche
l'industria valdostana attraversa una fase congiunturale
sfavorevole viene poi dai principali indicatori economici -
fatturato, ordinativi e produzione - che in larga parte evidenziano
"performances" non ottimali. D'altro canto, recenti studi empirici,
promossi dall'Assessorato e realizzati dall'Osservatorio del
mercato del lavoro che il Consiglio regionale ha avuto modo di
analizzare, hanno evidenziato che il sistema industriale valdostano
risente certamente dei contraccolpi di un complessivo rallentamento
dell'economia italiana e, in particolare, dell'economia delle
regioni del nord-ovest cui è legato, sia in termini di relazioni
produttive, sia per una politica industriale degli anni '90
fortemente centrata sulla prossimità territoriale. Al tal proposito
ricordiamo i rapporti con "FIAT" e "Olivetti". Tuttavia, la crisi
dell'industria regionale presenta anche dei tratti propri connessi
alla struttura ed alle caratteristiche delle imprese operanti in
Valle d'Aosta, con ampie e diffuse attività incentrate sulle fasi
più standardizzate della produzione.
Devono ulteriormente diffondersi nel tessuto imprenditoriale
valdostano il processo di innovazione di prodotti e tecnologie, il
potenziamento delle funzioni superiori di impresa - ricerca,
"marketing", finanza... -, deve avviarsi una fase di integrazione
produttiva. Questi sono obiettivi sui quali si sta cercando di
lavorare e va segnalato che nel 2005 gli stanziamenti per la
ricerca sono aumentati di 1.250.000,00 euro rispetto all'anno
precedente e che un ulteriore maggiore stanziamento di 1,4 milioni
sarà previsto in sede di ripartizione dell'avanzo di esercizio. Le
ricerche delineano un peggioramento della situazione, oltre a
ribadire che la fase tendenzialmente recessiva che attraversa
l'industria valdostana non si caratterizza tanto settorialmente, ma
fa piuttosto riferimento a problematiche multidimensionali.
Occorre tuttavia notare che, pur in un quadro complessivamente
difficile, il settore secondario evidenzia anche alcune dinamiche
interessanti, sia sotto il profilo di realtà produttive di rilievo,
sia rispetto ad alcune tendenze di "irrobustimento" e
qualificazione delle strutture aziendali. Il delinearsi poi,
seppure ancora con contorni imprecisi, di filiere o "cluster"
produttivi è un ulteriore indicatore dei fenomeni emergenti attorno
a cui si sta operando per costruire una politica industriale
innovativa. D'altro canto, le attività di analisi finora svolte
consentono di affermare che il sistema secondario regionale, in
particolare il comparto manifatturiero, sta attraversano
un'importante fase di transizione che produrrà quasi certamente una
sua rilevante trasformazione. È poi anche importante sottolineare
che, a partire dai primi mesi del 2005, pur permanendo situazioni
critiche, si sono andati anche manifestando segnali di ripresa
relativi ad importanti gruppi industriali valdostani (penso alla
"CAS" e alla "Olivetti Ink Jet" che ha ripreso con un piano di
aumento dei volumi e delle assunzioni). Al momento si tratta di
indicazioni ancora deboli, ma che lasciano intravedere qualche
prospettiva speriamo positiva per il futuro.
Vengo ora all'indagine della "Confindustria". Le caratteristiche
dell'indagine di "Confindustria" non consentono raffronti con altri
studi, ivi compresi quelli realizzati dall'Osservatorio del mercato
del lavoro poiché - come sempre succede in questi casi - si fa
riferimento a metodologie diverse, anche se apparentemente possono
risultare simili. In questo senso, lo studio dell'associazione è un
utile contributo informativo che può aiutare a chiarire il quadro
congiunturale, a cui occorre però dare la giusta collocazione.
Qualche precisazione in questo senso è quindi utile.
Senza entrare in dettagli eccessivamente tecnici, è bene
sottolineare che dalla nota distribuita si fa riferimento ad un
generico
"campione significativo di aziende del settore
manifatturiero e dei servizi"
, quindi il primo problema è
sapere a quanto ammonta il valore assoluto del campione, ricordo
che l'indagine che era stata fatta dall'Osservatorio del mercato
del lavoro aveva un campione che raggiungeva quasi il 95% delle
imprese superiori ai 15 dipendenti; si deve poi conoscere quante
imprese sono manifatturiere e quante operano nei servizi e di quali
attività di servizio si tratta; infine, non è chiaro se si tratta
delle sole aziende associate a "Confindustria".
Nello studio si dice il campione può considerarsi significativo,
sia dal punto di vista quantitativo, sia da quello qualitativo,
poiché rispecchia fedelmente la composizione del tessuto
industriale della Valle d'Aosta e dell'assetto associativo, e qui
andrebbe chiarito qual è il livello di rappresentatività statistica
ovvero il tasso di copertura del campione in termini di occupati e
di aziende; qual è l'errore campionario; ricordavo prima che, nel
caso dell'indagine sul settore industriale dell'Osservatorio,
l'errore campionario era pari al 5% - ovvero un valore bassissimo -
con una probabilità che arrivava al 95%. Il problema è quindi
quello di dare una buona rappresentanza del campione, e si tratta
di verificare quanto questo sia statisticamente rappresentativo. Si
tratta poi di capire come è stato somministrato il campione, quali
sono i criteri di elaborazione, a quale tipo di occupazione si
riferisce: solo ai lavoratori dipendenti, ai lavoratori dipendenti
e indipendenti, si riferisce anche ai lavori a termine? Vi sono
alcuni elementi che andrebbero aggiunti.
Non vado oltre, non è ovviamente questa la sede per discutere
nel merito le metodologie di indagine; senza sottovalutare i
risultati che emergono dallo studio, che indicano una forte
situazione di difficoltà nel settore industriale, tuttavia si terrà
conto di questa indagine e si cercherà di fare in modo che questo
rappresenti un elemento all'interno di un panorama di dati
informativi e di indagini empiriche che sono state fatte e che
riteniamo poter utilizzare in futuro, partendo dal presupposto che
una pluralità di fonti informative è utile per avere un miglior
quadro della situazione.
Per quanto riguarda la questione legata alla "Tecdis", nei
giorni passati sono stati erogati gli anticipi della cassa
integrazione. Per quanto riguarda la situazione dell'azienda,
l'azienda ha fatto richiesta di amministrazione straordinaria. Il
Tribunale di Aosta ha autorizzato tale procedura e questo significa
che il Ministero delle attività produttive deve provvedere al più
presto - la legge consente un mese - alla nomina
dell'Amministratore per l'avvio della procedura
dell'amministrazione straordinaria. Attualmente lo stabilimento
continua a produrre con un numero limitato di lavoratori; è chiaro
che nel momento in cui l'amministrazione straordinaria diventerà
operativa, sarà possibile continuare a produrre e commercializzare
i prodotti dell'azienda e, al tempo stesso, imprenditori che siano
interessati a rilevare l'attività non dovranno farsi carico della
situazione pregressa dal punto di vista debitorio della società. È
un'opportunità che si può aprire per lo stabilimento, quindi una
situazione molto problematica, ma rispetto alla quale si sta
individuando una strada che può consentire di individuare delle vie
di uscita.
Président - La parole au Conseiller Curtaz.
Curtaz (Arc-VA) - Ringrazio l'Assessore per l'ampia risposta
all'interrogazione, sono persino in difficoltà perché di fronte
alla vastità dei dati dover replicare in pochi minuti è
impossibile.
Prendiamo atto dei dati forniti. L'Assessore non ha sottaciuto
le difficoltà che sono evidenti, non ha sottaciuto la rilevanza dei
dati che emergono dall'indagine della "Confindustria" regionale,
che prevede indicatori negativi per il secondo trimestre del 2005,
anche se ha cercato, comprensibilmente, di sottolineare i dati
positivi nel mondo del lavoro valdostano. In particolare c'è questo
dato che viene spesso utilizzato della diminuzione della
disoccupazione, che però sappiamo non coincide con una ricchezza
non solo economica, ma anche in termini sociali per i lavoratori,
perché ci troviamo di fronte a una quota di precarizzazione del
lavoro notevolissima. Infatti, gli indici ci dicono che in Valle
d'Aosta, in rapporto al numero complessivo di lavoratori, la quota
di lavoratori precari è assai consistente, forse la maggiore in
Italia. Se andiamo a vedere perché l'occupazione cresce, scopriamo
che cresce perché i lavori provvisori sono sempre più consistenti
con tutte le conseguenze in termini economici e sociali per le
famiglie; è quindi un quadro che meriterebbe ulteriori
riflessioni.
Un ultimo cenno alla vicenda della "Tecdis": sicuramente il
fatto che l'impresa sia stata ammessa all'amministrazione
straordinaria autorizzata dal Tribunale di Aosta è un "taccone", si
evita il precipitare della situazione, ma certo non consente di
fare una prognosi molto ottimistica; o c'è un'inversione di
tendenza nel corso dell'amministrazione straordinaria, oppure il
destino dell'azienda è segnato, non c'è da essere ottimisti, credo
che questo dato non vada sottaciuto.
Continuiamo a richiedere al Governo regionale la massima
attenzione su queste problematiche che, anche da parte nostra, ci
indurranno a seguire l'andamento delle vicende perché sono
questioni troppo importanti per la nostra regione.
Si dà atto che dalle ore 10,46 presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK