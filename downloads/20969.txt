Consiglio Regionale della Valle d'Aosta - Oggetto del Consiglio n. 953 del 17 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 953 del 17 novembre 2004 - Resoconto
OGGETTO N. 953/XII - Ricorso a strutture private per
l'effettuazione di prestazioni sanitarie. (Interpellanza)
Interpellanza
Preso atto che, come risulta dall'esperienza di molti
cittadini e cittadine, permangono tempi lunghi di attesa per esami
e prestazioni sanitarie;
Verificato che per gli stessi esami e/o prestazioni tali
tempi si abbattono drasticamente se l'utente accetta di ricorrere
al servizio privato o ancora alle prestazioni fornite in regime di
libera professione;
Ritenuto che tale prassi mal si concilia con lo sforzo
notevole, anche in termini di risorse finanziarie, che la Regione
sostiene per garantire a tutti i cittadini uguali opportunità di
cure e di servizi;
Ricordato che, secondo la riforma Bindi, la libera
professione intramurale dovrebbe essere consentita solo se le liste
d'attesa sono nei limiti prescritti;
i sottoscritti Consiglieri regionali
Interpellano
l'Assessore competente per sapere:
1) se ha avuto modo di prendere conoscenza di casi di ricorso
al privato e alle prestazioni in regime di libera professione e
cosa pensa al riguardo;
2) se è stato quantificato tale fenomeno;
3) se si intravedono delle possibili azioni per rimediare a
tali inconvenienti;
4) se intende affrontare tale problema con i vertici
dell'USL, in quale modo e con quali proposte.
F.to: Squarzino Secondina - Riccarand
Presidente - La parola alla Consigliera Squarzino Secondina.
Squarzino (Arc-VA) - Credo che il testo dell'interpellanza, pur
nella sua brevità, sia abbastanza chiaro, nel senso che si ricorda
come sia esperienza personale, oltre che esperienza che molti
cittadini raccontano sui mezzi di informazione, che esiste uno
strano rapporto, incomprensibile, fra tempi lunghi, quindi lunghe
liste di attesa per esami o per prestazioni sanitarie se uno accede
al servizio pubblico, all'attività istituzionale, è chiaro che non
parliamo di interventi chirurgici ad alto livello... mentre per
tutta una serie di esami e di prestazioni sanitarie anche più
circoscritte, se ci si rivolge al servizio privato, non solo quello
convenzionato con l'USL, ma anche alla prestazione fornita in
regime di libera professione da parte degli stessi specialisti che
non possono visitare o rispondere alla domanda dell'utente
nell'istituzione... non si capisce bene come questo avvenga. Il
problema esiste, sappiamo che la Valle d'Aosta spende moltissimo
per la sanità, è la Regione che spende di più in termini
percentuali per ogni abitante, sappiamo che essa fa uno sforzo
affinché la qualità della sanità sia elevata, però credo che questo
sia un problema reale a cui forse bisogna cercare di dare una
risposta. Ci interessava conoscere se si ha il "senso" della
quantificazione del fenomeno, se sono state intraviste delle azioni
e quale efficacia abbiano avuto finora quelle intraprese, se vi è
l'intenzione politica di porre nei rapporti con i vertici dell'USL
questo tema sull'agenda dei lavori.
Presidente - La parola all'Assessore alla sanità, salute e
politiche sociali, Fosson.
Fosson (UV) - La sua interpellanza è chiara, ma la risposta non
è semplice. Il problema delle liste di attesa è un problema facile
da porre da parte di chi fa l'interrogazione; per chi risponde
invece non è così facile anzi è odioso, in quanto prevedere delle
liste di attesa vuol dire comunque prevedere dei tempi di attesa
per chi ha bisogno di salute. Questo è comunque odioso, anche se è
chiaro che in tutto il mondo vi sono liste d'attesa che vanno
regolamentate; le sta parlando uno che è stato ampiamente sgridato
dalla Direzione amministrativa perché vedeva a tutte le ore le
persone che si presentavano in reparto, senza impegnativa relativa
al ticket presente. Esistono obblighi amministrativi a cui
attenersi e la tecnologia è tale per cui le liste di attesa sono
quasi obbligatorie. È più interessante porre il problema delle
liste di attesa in relazione con l'attività privata, che in Valle è
un fenomeno molto meno presente che in altre realtà d'Italia;
questo lo abbiamo visto in tale stagione dei concorsi penalizza un
pochino le professionalità valdostane: non essendoci la possibilità
di aderire a strutture private o fare grosse attività private, non
è un grande richiamo.
Mi permetto di fare comunque due presupposti a questo problema:
il primo, ci è ben chiaro che, se il pubblico non funziona o non
funziona bene, si favorisce il privato, compito nostro è far
funzionare meglio il pubblico; dall'altra parte bisogna dire che è
un diritto dell'utente scegliere un medico, l'idea del paziente di
farsi curare dall'Ospedale o dalla struttura non è un'idea che è in
nessun paziente: l'idea è sempre quella di un rapporto di fiducia
fra il paziente e un tipo di medico. Le assicuro che in questa
attività pluriventennale ne ho viste di "tutti i colori", cioè
tanti e tanti utenti e malati di qualsiasi estrazione sociale e
colore politico... quelli che dicevano che bisognava diminuire il
potere del primario e poi, quando avevano una questione personale,
anche per patologia che non richiedeva necessariamente l'intervento
del primario, si rivolgevano all'apicale; quindi direi che è un
diritto del malato scegliere e aderire a questo tipo di rapporto di
fiducia. È anche un diritto del medico, come in tutte le altre
professionalità: un operatore che ha svolto il suo servizio
istituzionale in modo corretto, invece di andare a giocare a golf,
può svolgere un'attività privata; è chiaro che la prima attività
non deve condizionare la seconda, ma deve essere indipendente dalla
seconda.
Vengo adesso a parlare delle liste di attesa del pubblico,
perché nella prima "sottolineatura" lei ha detto che tali liste
sono a volte abbastanza lunghe, e questo può anche essere vero...
comunque è un fenomeno esistente che giudichiamo odioso e su cui
stiamo lavorando. La Regione ha delle regole sugli accessi ai
servizi ambulatoriali che definiscono le prestazioni esterne in
prestazioni urgenti, in prestazioni non differibili e in
prestazioni differibili. Le prestazioni urgenti sono quelle che
devono essere svolte nelle 24 ore, indipendentemente dal servizio
di emergenza e pronto soccorso; la seconda indicazione, che poi
"ricalca" anche un colore particolare, prevede le prestazioni non
differibili, eseguibili nei 7-15 giorni; la terza regola prevede
prestazioni differibili in 30 giorni per la prima visita e in 60
giorni per un'attività strumentale.
Chi è che definisce se le prestazioni sono urgenti, non
differibili o differibili? È il medico curante che, se valuta che
una prestazione è importante per la salute del malato, ha solo da
applicare, non ha un numero di prestazioni a cui lui può scrivere
"urgente", ma lui scrive "urgente" e vengono effettuate nelle 24
ore. Quella che chiediamo quindi è una grande responsabilizzazione
ed è importante in tutto questo percorso la responsabilizzazione
del medico di famiglia, che vede il malato e indica se è una
prestazione urgente differibile o indifferibile. Da anni vi è con
l'USL un rapporto epistolare, una norma per cui l'azienda comunica
ogni 3 mesi quali e quante prestazioni "escono" da queste regole,
affinché si possa dare degli orientamenti; per fare chiarezza,
l'ultimo di questi rapporti è datato 10 ottobre 2004, in cui
l'azienda comunica all'Assessorato quali delle visite esterne
"escono" da tali regole. Noi in questo ultimo rapporto abbiamo
nell'attività operatoria, ad esempio, l'attività di ernie
inguinali... che prevede 75 giorni invece di 60, Chirurgia
vascolare che "esce" per alcuni interventi dai 60 giorni e va ai 90
giorni, le devo dire che la Chirurgia vascolare - la quale ha
subito notevoli cambiamenti - al 30 ottobre di quest'anno ha
effettuato gli stessi interventi di chirurgia vascolare che erano
stati effettuati in tutto il 2003. Questo fa vedere che vi è
un'attività chirurgica in aumento, le sedute operatorie concesse
sono aumentate del 20%, come dicevo in commissione, si sono
iniziati a fare i turni, ad utilizzare le sale operatorie anche il
pomeriggio, si pensa di trasferire qualche attività chirurgica al
Beauregard, dove vi sono 2 sale operatorie non utilizzate ancora al
100%; è chiaro che questi tempi derivano anche dal fatto che la
struttura non prevede ancora un numero di sale operatorie
sufficiente per svolgere un'attività che si sta potenziando di mese
in mese. Qui è chiaro che sia una preoccupazione e una
responsabilità per tutti prevedere di avere al più presto nuove
strutture per poter operare di più.
Per quanto riguarda le visite, siamo fuori dai tempi delle
visite differibili, per esempio, per la Gastroenterologia 33
giorni, però è aumentata l'attività endoscopica, vi è una carenza
nella Medicina generale perché uno specialista è stato malato e
l'Oculistica che, invece dei 30 giorni previsti dalle regole, ha
dei tempi di 38 giorni; per il resto posso dire che le regole
previste non sono superate di molto. Bisogna dire che vi è un
grande aumento delle visite ambulatoriali effettuate nei distretti,
un aumento quasi del 23% nei Poliambulatori nei distretti di Donnas
e di Morgex soprattutto; questo dimostra tutta la nostra attenzione
e la spinta a potenziare sempre più le attività ambulatoriali sul
territorio per rendere più accessibile il servizio.
Come diminuiscono le liste di attesa? La prima parola che tutti
dobbiamo comprendere è che le liste di attesa diminuiscono con
un'"appropriatezza" maggiore, cioè alcune prestazioni non sono
corrette, in un articolo di ieri de "Il Sole 24Ore" si dice che è
inutile una radiografia su 4, cioè il 25% dell'attività radiologica
è inutile, e io aggiungerei dannosa per il paziente. Questo
l'esperienza della Lombardia lo indica in modo chiaro, cioè non è
dilatando l'offerta che si risolve il problema dell'attesa, ma
bisogna rendere la domanda sempre più "appropriata"... un altro
esempio su cui stiamo lavorando... oggi dovevo andare a presentare
una nuova linea guida sull'ipertensione. L'ipertensione, che è uno
dei sintomi più diffusi, era diventata una patologia che prevedeva
una visita specialistica ambulatoriale, non è così... la nuova
Direzione sanitaria ha lavorato con noi in questo senso e proprio
oggi doveva essere presentata questa linea guida nuova, che prevede
il primo accesso a un malato iperteso presso il suo medico di
famiglia - il quale ha una linea guida chiara - che inizierà a
trattare l'ipertensione come sa, come deve sapere e come è
importante che lui faccia per rimanere in sintonia con il
territorio. Se questa ipertensione sarà "non controllata"... se
avrà dei problemi, vi sarà lo specialista, ma riservare allo
specialista la prima visita ad un malato di ipertensione non
trattato è scorretto, non è appropriato, toglie al medico di base
una competenza che deve avere. Così abbiamo deliberato delle linee
guida sulle prestazioni radiologiche, è comune sentir dire: "non mi
faccio neanche la radiografia, vado subito a fare una risonanza
magnetica"; questo non è corretto, si accede alla TAC e alla
risonanza magnetica in seguito ad un percorso che deve essere
fatto, che è stato scritto e messo nelle linee guida e che sarà
compito dell'azienda far rispettare. Questo non solo per diminuire
le liste di attesa, ma anche per una maggiore salute dell'utente,
non è sempre detto che più prestazioni faccia più utilità ne
abbia.
Come si diminuiscono le liste di attesa nel pubblico quindi?
Sicuramente con una maggiore "appropriatezza" e qualità. Dicevo,
come esempio, in che modo sono stati potenziati i distretti, quanto
stiamo spendendo e il 23% delle visite ambulatoriali effettuate in
tale periodo ci fanno ben sperare che questo dovrebbe essere ancora
più contenuto. Secondo i dati, che sono del 2003, sono state
effettuate 150.000 visite specialistiche, 408.000 prestazioni ad
esterni. Le proiezioni sono del 2004 e sono di 466.000 prestazioni
ad esterni, cioè circa 66.000 prestazioni e visite in più
effettuate rispetto al 2003.
Il privato: qui possiamo avere un'analisi dei dati sul privato
che controlliamo, cioè sulla libera professione intramuraria,
perché praticamente tutto il privato in Valle d'Aosta accede a
questa via, sono pochi gli studi privati esistenti al di fuori
dell'Ospedale e delle strutture convenzionate. Questo privato nel
2003 ha effettuato 15.000 visite, rispetto alle 150.000 visite
effettuate nel pubblico è il 10%, quindi un fenomeno molto
contenuto. Sempre rispetto al privato, mi permetto di dire che
abbiamo - non dico contrastato perché il privato deve avere il suo
spazio - fatto molte battaglie per favorire il pubblico o comunque
perché il pubblico avesse una qualità maggiore; l'esempio della
Chirurgia vascolare che le ho detto lo scorso anno mi sembra
significativo.
Quanto siano state potenziate le strutture pubbliche... è
sufficiente andare a vedere il Poliambulatorio di Morgex o di
Donnas adesso: specialisti, che non avevano mai effettuato una
visita in quella sede, da alcuni mesi vi operano in modo
continuativo. Inoltre, poiché sulla libera professione intramuraria
non esisteva una regola, abbiamo deliberato, in data 2 agosto 2004,
una norma avente per titolo: "Approvazione di direttive all'azienda
per la disciplina dell'attività libero professionale intramuraria
da parte del personale...". Sono le prime norme che prevedono una
delimitazione della libera professione in Valle, la deliberazione
riprende la "legge Bindi" del 1999 e dice che in particolare
l'attività libero professionale non può comportare per ciascun
dipendente, sia medico che non medico, un volume di prestazioni o
un volume orario superiore a quello assicurato per i compiti
istituzionali e prevede - come prevedeva la "legge Bindi" -
l'istituzione di un organismo di promozione e di verifica. Fra
l'altro, questa deliberazione è stata attualizzata pochi giorni fa
proprio con un atto aziendale che le parti hanno condiviso, per cui
l'attività libero professionale nel nostro Ospedale è regolamentata
da quando esistono queste norme.
Gli indirizzi sono questi, comunque, come dicevo, è un diritto
del medico e dell'utente di rivolgersi ad altre strutture, su
questo vigiliamo. Con il collega Curtaz si è parlato a lungo, per
esempio, in un convegno sulla bioetica, dell'importanza dell'Ordine
dei medici, che ha sempre più una funzione riconosciuta di
controllo di queste attività (se l'attività privata è svolta in
modo corretto e se attraverso il pubblico vi possono essere delle
forme di favoreggiamento o comunque di indirizzo verso il privato).
Noi su questo vigiliamo attentamente, abbiamo previsto queste norme
che ricalcano la "legge Bindi" del 1999, che però non prevedeva -
mi permetto di correggere le premesse della sua interpellanza - una
libera professione in relazione alle liste di attesa, ma stabiliva
che
"l'attività libero professionale non può comportare per
ciascun dipendente un volume di prestazioni superiore a quello
assicurato per i compiti istituzionali"
, cioè è pari pari
quanto abbiamo ripreso nella nostra deliberazione di indirizzo. Per
concludere, è nostra intenzione potenziare sempre più il servizio
pubblico, per fornire maggiore qualità, delimitare e regolarizzare
il rapporto fra privato e pubblico, in modo che il rapporto
pubblico-privato diventi chiaro.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per la serie di
elementi che ha fornito alla riflessione. Solo due osservazioni.
Non è nostro obiettivo limitare la libertà del paziente di
scegliersi il medico di fiducia, credo che uno abbia diritto di
scegliersi il medico che vuole, se possibile all'interno della
struttura pubblica, oppure all'esterno, ma questo è garantito per
il fatto che l'utente va dove vuole; fa parte della possibilità
riconosciuta, giustamente, di questo rapporto fiduciario che è alla
base del rapporto fra medico e paziente. Quello che volevamo
sottolineare era che questo non fosse un diritto indotto dalla
necessità di accorciare i tempi. Capisco che a volte il paziente ha
questa ansia di conoscere, tutti quelli che sono passati o stanno
passando situazioni di sofferenza conoscono l'ansia di sapere, come
se il medico potesse risolvere il problema... questo lo capiamo. Il
pubblico non deve neanche sentirsi l'onnipotente che risponde a
tutte le ansie dei cittadini, questo è vero; però è anche vero che,
fosse anche solo per pochi casi, credo valga la pena di vigilare,
perché tutti conosciamo, o per esperienza personale, o per
esperienza di altre persone, di semplici cittadini che vogliono
manifestare il proprio disagio attraverso i mezzi di informazione
pubblica, che esiste questo problema.
È un problema su cui, fra l'altro, forse varrebbe la pena di
accendere i "riflettori"; per esempio, quando si fa il questionario
di soddisfazione degli utenti, si riesce a cogliere in qualche modo
le motivazioni per cui l'utente va presso il privato? Sarebbe
interessante cogliere l'opinione della fascia di utenti che sceglie
il privato al posto del pubblico. A volte non è solo completa
insoddisfazione, forse vi sono delle motivazioni che andrebbero
magari raccolte - e questo vale sia per chi va nel privato, sia per
chi va fuori Valle -, forse un'indagine conoscitiva aiuterebbe di
più a "tarare" alcuni strumenti; dico "forse", credo che i tecnici
siano più capaci di noi politici di individuare gli strumenti, però
credo che questo dato di conoscenza non esiste, per cui varrebbe la
pena ercarlo.
Un altro elemento su cui andrebbe messa attenzione è il rapporto
esistente fra il ricorso alle prestazioni di libera professione
intramuraria e l'abbattimento delle liste di attesa. Lei parlava di
queste 15.000 prestazioni, il 10%, ma sono relative alle liste di
attesa lunghe o ad altre motivazioni? Forse occorre fare una
verifica per cui si possa circoscrivere anche a livello di dati
l'assunto, che molte volte da questi banchi facciamo, cioè il
ricorso al privato è dovuto alla lunghezza delle liste di attesa.
Forse non è così, ma con i dati alla mano possiamo verificarlo; se
non li abbiamo, è chiaro che uno, sulla base di esperienza
personale o di cittadini, fa questa relazione. Per esempio, sarebbe
bene capire meglio una serie di dati, l'analisi costi-benefici tra
l'attività in libera professione e il tempo dedicato alle visite,
quindi anche questo rapporto costi-benefici delle due tipologie di
attività.
Ritengo che tale problema rimarrà sempre e torneremo ancora
sicuramente a trattarlo, perché non si risolve né con
l'interpellanza, né con la risposta dell'Assessore e neanche con
"aggiustamenti vari". È un problema complesso e, come diceva
l'Assessore, sono molti i piani su cui lavorare, il piano della
prevenzione, ad esempio, è un piano importantissimo. Giustamente
tutti devono fare la loro parte, però credo che la presenza di
alcuni dati più significativi potrebbe aiutare tutti a ripensare
alle proprie valutazioni su questo fenomeno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK