Consiglio Regionale della Valle d'Aosta - Oggetto del Consiglio n. 1320 del 28 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1320 del 28 luglio 2010 - Resoconto
OGGETTO N. 1320/XIII - Interrogazione con risposta immediata:
"Iniziative assunte a tutela e salvaguardia dell'attività delle
aree protette, a seguito dei tagli previsti nella manovra
finanziaria".
Interrogazione a risposta immediata
Ricordato che il 2010 è stato proclamato dall'ONU "Anno
Internazionale della Biodiversità";
Sottolineato che, con questa celebrazione, l'Organizzazione
ha posto all'attenzione del mondo intero la questione
dell'inesorabile impoverimento ambientale del pianeta a seguito
della distruzione di habitat, ecosistemi e risorse
naturali;
Evidenziato che nel 2002 i paesi fondatori della Convenzione
sulla diversità biologica (CDB), tra cui l'Italia, hanno deciso di
lavorare entro il 2010 per "una riduzione significativa
dell'attuale ritmo di impoverimento della biodiversità a livello
mondiale, nazionale e regionale";
Preoccupati che gli ingenti tagli previsti nella manovra
finanziaria 2010 per i finanziamenti dei parchi incidono
pesantemente sulle attività delle aree protette;
Ritenuto importante che la nostra Regione si affianchi alla
protesta che i parchi nazionali stanno portando avanti nei
confronti della decisione assunta dal Governo Berlusconi;
i sottoscritti Consiglieri regionali
Interrogano
la Giunta regionale per sapere quali iniziative ha attivato
per tutelare e salvaguardare l'attività delle aree protette, che si
esprimano nell'approvazione di un documento unitario del Consiglio
regionale quale segnale di forte protesta per i tagli previsti
nella Finanziaria.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente.
Venerdì scorso si è svolta a Roma una manifestazione promossa ed
organizzata dal mondo dei parchi per chiedere al Governo di
rivedere la norma contenuta nella manovra finanziaria relativa al
taglio dei finanziamenti delle aree protette. Un fondo per i parchi
nazionali già non adeguato alle nuove esigenze nate in questi anni
e che il drastico ridimensionamento - come ha ricordato il
Presidente Rollandin nel corso della conferenza stampa - non farà
che aggravare una gestione già di per sé difficile.
Con lo slogan "La natura per migliorare la vita" si è aperto il
2010, anno internazionale della biodiversità; la sempre crescente
attenzione di organi sopranazionali verso queste tematiche si
spiega perché abbiamo bisogno di azioni concrete e politiche di
sostegno per la conservazione della specie, per la gestione e il
ripristino degli ecosistemi, comprese le aree protette, per
promuovere l'uso sostenibile delle risorse naturali. Il 2010, anche
per l'Italia, come è scritto nelle premesse all'interrogazione,
doveva essere l'anno decisivo per una politica attenta a quelle
risorse preziose, rappresentate anche dal Parco nazionale del Gran
Paradiso, vitali per l'economia globale.
Il paradosso è invece quello che l'anno 2010 rappresenterà per
l'Italia una pericolosa svolta; il taglio dei fondi destinati alla
tutela e al mantenimento delle aree protette mette a repentaglio la
vita stessa dei parchi e delle decine di migliaia di specie animali
e vegetali che li abitano. Ecco perché crediamo necessario, come
Consiglio regionale, non solo unirci alla protesta manifestata dal
mondo dei parchi, ma invitare la Giunta regionale, d'intesa con la
Regione Piemonte, ad assicurare tutte quelle iniziative volte a
limitare gli effetti negativi che la manovra finanziaria recherà
alle attività del Parco nazionale del Gran Paradiso.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente.
Il problema sollevato dai consiglieri interroganti è un problema
che ben conosciamo. Ricordo solo che storicamente la Valle d'Aosta
non è stata insensibile alle problematiche della valorizzazione
della biodiversità e delle situazioni anche particolari del
territorio, delle peculiarità di un territorio piccolo come il
nostro, ma di grande contenuto per quel che riguarda la sua
biodiversità, riconosciuta anche attraverso delle azioni concrete
che, negli anni, si sono manifestate nel settore agricolo. Ricordo,
per esempio, il recupero per quel che riguarda la viticoltura di
tutti i vecchi vitigni autoctoni in collaborazione con l'Institut
agricole e l'Assessorato dell'agricoltura, che ha permesso di
andare a recuperare un elemento di biodiversità molto importante,
ma anche concreto, che permette di avere quel successo che la
viticoltura valdostana sta attualmente riscontrando. La stessa cosa
vale sul settore zootecnico, per esempio il riconoscimento delle
nostre razze, che sono un esempio di biodiversità in quanto
adattatesi nel tempo al territorio; ma non solo, anche tutte le
azioni relative alla valorizzazione delle aree protette, alla
valorizzazione di quei siti che, anche in applicazione delle norme
comunitarie, hanno visto il loro riconoscimento, in particolare con
il Parco regionale del Mont Avic, e appunto alla collaborazione per
quello che riguarda le attività del Parco nazionale Gran Paradiso,
dove la Valle d'Aosta non è sicuramente stata inadempiente per quel
che riguarda anche la cogestione di questo territorio, naturalmente
nel rispetto sia della biodiversità, sia delle popolazioni che qui
vivono. La ricerca di un punto di equilibrio è sempre stato un
obiettivo che è stato condiviso e sostenuto anche finanziariamente
ed operativamente. Chi conosce la realtà del Parco Gran Paradiso sa
che le nostre attività anche dirette con i cantieri forestali, con
tutte le attività di manutenzione, sono un riscontro.
Questo è l'anno internazionale della biodiversità, abbiamo una
serie di iniziative che si stanno sviluppando; allo scopo abbiamo
predisposto un ordine del giorno che andremo a presentare
successivamente per riconoscere questo.
Presenteremo quindi, come Governo, un ordine del giorno.
Président
- La parole au Conseiller Rigo.
Rigo (PD)
- Grazie, Presidente. Non avevamo messo in
dubbio l'impegno della Valle d'Aosta che è stato ed è
particolarmente attento ed importante rispetto a quest'area
protetta, rispetto al parco, e non solo.
Oggi ci troviamo di fronte ad un'iniziativa unilaterale, quindi
volevamo sapere se c'era la possibilità di predisporre un opportuno
ordine del giorno che esprimesse non solo la nostra preoccupazione
per chi lavora e vive all'interno dell'area protetta, ma
manifestasse altresì la preoccupazione di quest'Assemblea rispetto
al drastico ridimensionamento finanziario e fosse utile indicazione
per la Giunta regionale nella gestione della difficile situazione
del parco.
Vediamo per quanto riguarda l'ordine del giorno e sicuramente
daremo il nostro apporto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK