Consiglio Regionale della Valle d'Aosta - Oggetto del Consiglio n. 1741 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1741 del 25 gennaio 2006 - Resoconto
OGGETTO N. 1741/XII - Progetto di passaggio dal sistema
analogico al sistema digitale terrestre. (Interpellanza)
Interpellanza
Ricordate le precedenti iniziative in riferimento al progetto
di passaggio dal sistema analogico al sistema digitale
terrestre;
Richiamata la risoluzione (oggetto n. 1694/XII) approvata nel
Consiglio del 22 dicembre scorso;
Ritenuto opportuno avere informazioni sul processo
attualmente in corso relativamente a:
- acquisto dei "decoder" da parte delle persone residenti
nella fascia di prima sperimentazione (Piana di Aosta e
fondovalle);
- predisposizione e attuazione della campagna di
informazione, sia quella finanziata con fondi ministeriali sia
quella finanziata con fondi regionali, di cui alla DG n.
3693/05;
- decisioni prese con le associazioni dei consumatori negli
specifici gruppi di lavoro per il coordinamento della transizione
al digitale terrestre;
- rapporti di collaborazione e/o consulenza col Co.Re.Com.,
l'organismo a cui sono istituzionalmente affidate "funzioni di
Governo, di garanzia e di controllo in tema di
comunicazioni";
I sottoscritti Consiglieri regionali
Interpellano
l'Assessore competente per conoscere:
1) quale percentuale di territorio/popolazione è attrezzata
per il passaggio al digitale;
2) quali iniziative di informazione sono state assunte e ad
opera di chi;
3) quali richieste/proposte dei consumatori sono state
analizzate ed eventualmente accolte;
4) se sono stati instaurati, o se si intendono instaurare,
rapporti di collaborazione e di consulenza col Co.Re.Com.
F.to: Squarzino Secondina - Curtaz
Si dà atto che dalle ore 12,07 presiede il Vicepresidente
Lanièce.
Presidente - La parola alla Consigliera Squarzino Secondina.
Squarzino (Arc-VA) - Penso che il testo sia abbastanza chiaro.
La mia intenzione era quella di fare il punto della situazione,
quindi mi interessano le risposte dell'Assessore.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Direi che le domande sono abbastanza
puntuali, il che permette di dare una risposta precisa.
"Quale percentuale di territorio/popolazione è attrezzata per
il passaggio al digitale"
... nella domanda e nella premessa si
esprimono 2 cose diverse relativamente alla Piana di Aosta e
fondovalle, mentre nella domanda si chiede di avere una
percentuale. In realtà non è possibile distinguere la copertura per
quanto attiene i Comuni, perché i "decoder" e il conteggio sono su
base regionale, quindi non abbiamo dei dati per distinguere quanti
nel Comune di Aosta piuttosto che negli altri Comuni, invece
abbiamo il dato aggregato. Il dato aggregato al 19 gennaio 2005
porta una copertura di 19.397 di "decoder" venduti con il
contributo regionale, a cui devono essere sommati quelli venduti
negli anni precedenti e con contributi diversi, circa 1.300;
pertanto abbiamo 20-21mila "decoder" distribuiti sul territorio
della Valle. Oggi possiamo utilizzare l'articolo 1 della
finanziaria, nel comma 572, che prevede la possibilità di
beneficiare di un contributo di 70,00 euro sia per i residenti - ma
la novità della finanziaria permette sia ai pubblici esercizi per
tutti i televisori che sono messi a disposizione del pubblico -,
sia per i titolari di seconde case che pagano regolarmente l'ICI e
che non hanno già usufruito del contributo nella Regione di
appartenenza, di poter acquistare un "decoder" con il contributo di
70,00 euro. La disponibilità nella finanziaria dello Stato è di 10
milioni di euro.
La seconda domanda, per quanto attiene la campagna di
informazione...
"quali iniziative di informazione sono state
assunte e ad opera di chi"
, qui abbiamo la campagna sul tema
che aveva complessivamente 3 milioni di euro per Sardegna e Valle
d'Aosta, ha dato origine a una gara che mette a disposizione per il
territorio della Valle 1 milione di euro. L'identificazione della
società che è stata selezionata con un bando ministeriale è in fase
di definizione, quindi si ritiene che la campagna potrà essere
avviata nel mese di febbraio. Nella domanda non c'è, ma figura
nella presentazione dell'interpellanza il riferimento alla
deliberazione di Giunta n. 3693, dove si indica come campagna di
informazione; in realtà quella era una deliberazione in cui si
affidava al sig. Bruno Baratti un'attività di coordinamento,
sostanzialmente riconducibile al coordinamento dei vari gruppi di
lavoro, come è scritto in deliberazione, quindi non identificava
una vera e propria campagna informativa, ma identificava
un'attività di coordinamento. Il risultato di questo lavoro è
pressoché ultimato; quindi, in virtù degli impegni presi in
Consiglio, i risultati di questo lavoro una volta che verranno
definiti, verranno presentati alla Commissione consiliare in modo
tale che si possa analizzare le risultanze di tutti e 3 i gruppi di
lavoro.
Terza domanda:
"quali richieste/proposte dei consumatori sono
state analizzate ed eventualmente accolte"
, finora abbiamo
avuto degli incontri interlocutori con le associazioni dei
consumatori, che ritengo siano iniziati in un clima di fattiva
collaborazione, per cui ci sarà alla ripresa delle attività, perché
riteniamo che questa prima fase sia una fase che si è conclusa al
31 dicembre, durante la quale abbiamo fatto un'analisi di tipo
ricognitivo di una serie di bisogni, il coinvolgimento di questi
gruppi di lavoro e dei rappresentanti delle associazioni. Un'altra
attività che verrà fatta con questi gruppi di lavoro è l'avvio, nel
momento in cui ci sarà anche la definizione della campagna
informativa e l'attività di servizi, del coinvolgimento dei
rappresentanti delle associazioni nell'ambito di una indagine
qualitativa che dovrà essere intrapresa nei primi mesi e che
permetterà di selezionare dei campioni di utenza da parte
dell'associazione dei consumatori, campioni che volontariamente si
sottoporranno a dei test per verificare l'efficacia dei servizi
proposti; quindi è un tavolo di confronto e prossimamente ci
saranno queste attività.
Quarta domanda, relativa al Co.re.com.; come dicevo prima,
abbiamo concluso una prima fase di acquisizione delle informazioni
dell'organizzazione al 31 dicembre, riteniamo che alla ripresa
delle attività ci sarà tempo e modo per coinvolgere il Co.re.com.
nella sua funzione istituzionale e di supporto per verificare
alcune peculiarità che sono proprie di questo organismo, e
riteniamo che l'attuale fase di lavoro - conclusa entro il 31
dicembre 2005 - abbia permesso all'Amministrazione regionale e agli
operatori di creare un clima abbastanza collaborativo, dove
soprattutto sono state scambiate le informazioni e le attività.
Nella fase progettuale c'è la decisa necessità di seguire questo
"work in progress" con ministero, associazioni, e quant'altro, per
avere un percorso condiviso senza il quale lo "switch off" non ha
senso, perché abbiamo detto che siamo un'area sperimentale,
vogliamo avere il coinvolgimento di tutti e vogliamo soprattutto
mettere la popolazione nella condizione di non subire dei danni.
Tutta una serie di paure devono poi trovare delle risposte, e
questo lo si potrà fare in un clima fattivo: conoscendo il
problema, nella conoscenza sollevando le debolezze, superando
queste debolezze. In una logica di questo genere abbiamo la
sufficiente speranza di fare qualcosa di buono; se non dovesse
esserci un clima di questo genere, è chiaro che la sperimentazione
fallirebbe, ma - così come il Consiglio nella scorsa seduta ha
avuto modo di ribadire che la sperimentazione è un fattore positivo
per la Regione - crediamo di continuare questo tipo di attività
coinvolgendo il più possibile tutte le varie organizzazioni;
quindi, qualora qualcuno voglia segnalare ulteriori soggetti che
possono contribuire, ben venga!
Presidente - La parola alla Consigliera Squarzino Secondina.
Squarzino (Arc-VA) - Cercherò di dividere il mio intervento in 2
parti: nella prima farò una valutazione delle singole risposte alle
domande; nella seconda alcune considerazioni sulle conclusioni
dell'Assessore.
Con la prima domanda si chiedeva la percentuale; a me stupisce
che gli uffici dell'Assessorato non abbiano dati precisi. In II
Commissione, a fine novembre, a domanda precisa, la "RAI" era in
grado di dirci che oggi è possibile coprire al 54% tutta la
situazione di Aosta e di Saint-Vincent...
(interruzione dell'Assessore Marguerettaz, fuori
microfono)
... quindi sono 2 dati diversi, d'accordo; però, rispetto alla
popolazione, dato che si era detto che nella prima fase
sperimentale si valutava non tutta la Valle, ma solo Aosta e i
Comuni del fondovalle, allora la mia domanda è: per poter prendere
una decisione circa il fatto che questa zona è totalmente
attrezzata per poter accedere al digitale terrestre, mi sembra che
i decisori debbano avere dati sulla percentuale di popolazione che
è attrezzata per accedere. Perché finché lei mi dà solo dei dati
numerici totali e non mi dice quale dovrebbe essere ipoteticamente
il numero dei "decoder" necessari a far sì che tutta la popolazione
sia in grado di utilizzare il digitale... come fa, lei, a prendere
una decisione? Il dato che lei ci ha fornito, 21mila "decoder", è
quindi un dato indicativo, ma non riesce a darmi la percentuale
dell'operazione finora fatta rispetto a ciò che bisogna raggiungere
per poter prendere la decisione: mancano questi elementi di
valutazione e mi stupisce che non ci siano!
La seconda domanda era sull'informazione: è vero, l'ho già
affrontata l'altra volta, ma credo che questo sia un nodo cruciale.
Lei oggi ci ha detto: "qui è possibile accedere al decoder scontato
anche per chi ha le seconde case in Valle e non ha utilizzato
l'incentivo per il "decoder" nella propria Regione... può accedere
a questa possibilità". Ma queste informazioni chi gliele da, dove
sono scritte, chi si è preoccupato di diffondere queste
informazioni, chi ha individuato qual è il "target" dei destinatari
di queste informazioni e ha costruito un messaggio tale per cui si
giungesse a questi destinatari... chi lo ha fatto? Finora nessuno,
quindi lei oggi ci ha dato un anticipo di informazione che poi sarà
diffusa alla popolazione. Fra l'altro c'è da stupirsi che 21mila
persone siano corse a comprarsi un "decoder" senza informazione;
allora o l'informazione non è necessaria, paradossalmente, oppure
l'hanno fatto sulla base di suggestioni, ma non come scelta
consapevole, per cui anche le attese sono totalmente diverse.
Terza e quarta domanda, le metto insieme perché la risposta è
stata dello stesso tipo: questi sono problemi importanti, inserire
i consumatori all'interno dei gruppi o tavoli di lavoro, come è
importante utilizzare la consulenza e la collaborazione del
Co.re.com., sono problemi importanti, ma noi finora non abbiamo
avuto né tempo, né modo, né abbiamo programmato o pensato di
inserirli in questo primo momento, ma decidiamo che per noi, con il
31 dicembre, si è conclusa la fase sperimentale e poi con febbraio
2006 inizia una fase più organica, più programmata in cui anche
questi interlocutori saranno sentiti. Se questo è vero, allora
questa prima fase 2005 non è stata una fase di sperimentazione, ma
una fase di improvvisazione, perché finora lei non ci aveva mai
risposto a queste domande esplicite: ah sì, questi soggetti li
utilizzeremo poi nella seconda fase che parte nel 2006, non erano
mai state individuate queste fasi del percorso, e non aveva
programmato questi interlocutori...
(nuova interruzione dell'Assessore Marguerettaz, fuori
microfono)
... lei confonde - mi permetta - quella che è una richiesta
generica del Consiglio che è arrivata a fine dicembre, in cui si
dicono una serie di cose, con quella che doveva essere una
programmazione sua e del suo ufficio, fatta molto tempo prima, in
cui dava tutta una serie di scansioni temporali... cosa che lei non
ha fatto, oppure, se l'avesse fatta, sono scansioni temporali che
sono tutte slittate! Questo mi fa dire - e lei lo può riconoscere -
che l'aver adottato su questo tema dei toni meno trionfalistici
forse le ha fatto capire che questa prima fase non era tanto una
fase sperimentale, ma una fase improvvisata, una fase in cui è
andato un po' di corsa da una parte e dall'altra, senza aver chiaro
in mente i passi che doveva fare!
Adesso che sono arrivate le difficoltà e adesso che il Consiglio
le ha tolto "le castagne dal fuoco", nel senso che le ha indicato
la strada e le ha detto quali sono gli obiettivi, adesso lei dice:
"lavoriamo secondo le indicazioni del Consiglio". Sì, può anche
darsi che sia così, prendiamo atto che comincia una nuova fase,
prendiamo atto soprattutto che in questa nuova fase c'è questa
volontà di condivisione della scelta, e allora qui ricordo che a
questo punto lei condivide un percorso, ma la scelta, a monte, non
l'ha condivisa con nessuno! Non l'ha condivisa né con il Consiglio,
né con i consumatori, né con nessun altro! Adesso si è reso conto
che aver fatto delle scelte senza condividerle prima non la porta
da alcuna parte; ben venga la condivisione e vedremo come si
articolerà la condivisione e anche la collaborazione con il
Co.re.com... anche perché credo che su questo tema cominciano ad
esservi un po' di "sabbie mobili", non tanto da parte sua, ma è
l'intera questione che a livello europeo e a livello italiano
comincia ad essere messa in discussione! Lei sa meglio di me che è
stata aperta un'indagine approfondita per distorsione della
concorrenza da parte della Comunità europea, ma è stata anche
aperta un'istruttoria formale dall'Antitrust per verificare se
esiste un conflitto di interessi fra il Governo nazionale, che ha
deciso questi incentivi, e l'azienda del fratello del Presidente
del Consiglio!
Concludo dicendo che questo avrà delle conseguente precise: ad
esempio, sarà impossibile continuare nei finanziamenti erogati a
livello nazionale... quindi su questo tema torneremo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK