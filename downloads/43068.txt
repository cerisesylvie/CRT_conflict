Consiglio Regionale della Valle d'Aosta - Oggetto del Consiglio n. 514 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 514 del 21 aprile 2021 - Resoconto
OGGETTO N. 514/XVI - Interrogazione: "Risultati degli
approfondimenti svolti in merito al problema del disallineamento
documentale relativo allo stato legittimo degli immobili".
Bertin (Presidente)
- Punto n. 27 all'ordine del giorno.
Per la risposta, ha chiesto la parola l'assessore Marzi, ne ha
facoltà.
Marzi (AV-SA) -
L'interrogazione da lei posta
all'attenzione del Consiglio riguarda un aspetto più volte
dibattuto in quest'aula concernente le novità recentemente
introdotte dallo Stato con il decreto Semplificazioni nell'ottica
di facilitare le soluzioni per ritenere legittimo un fabbricato. In
buona sostanza, lo stato del fabbricato viene quindi ritenuto
legittimo, non solo sulla base del titolo abilitativo originario ma
anche rispetto a una documentazione successiva e legittimata. Viene
così introdotta per la prima volta nel Testo unico per l'edilizia
la definizione di stato legittimo di un immobile utilizzata proprio
per la verifica della legittimità in caso di necessità di
realizzare un intervento edilizio e di procedere a
un'alienazione.
Occorre intanto premettere che l'Amministrazione regionale,
nell'intento di favorire il recupero dei fabbricati esistenti e di
agevolare il più possibile l'accesso alle agevolazioni fiscali
introdotte con il bonus del 110 percento, ha attivato i seguenti
importanti interventi normativi attraverso l'approvazione della
nuova legge n. 14 del 2 dicembre 2020 e di modifica della legge n.
11/1998. Con l'articolo 2 della legge n. 14 si è inteso introdurre
una norma urbanistico-edilizia regionale a quanto previsto a
livello nazionale, contestualizzando le norme alla specificità del
nostro territorio, nel contempo ponendo attenzione a non
oltrepassare il limite delle competenze attribuiteci dallo Statuto
speciale e dalla Costituzione. Con l'inserimento del nuovo articolo
59 della legge n. 11/1998, infatti, grazie alle norme recepite dal
DL 76/2020 e all'accoglimento in Consiglio delle proposte avanzate,
è stato introdotto anche nella nostra legislazione il concetto
dello stato legittimo del fabbricato.
Con l'inserimento del nuovo articolo 80bis sulle tolleranze che
non costituiscono più violazioni edilizie, con particolare
riferimento al comma 3 relativo al legittimo affidamento,
introdotte dal Consiglio stesso, a seguito di specifiche richieste
dagli ordini professionali... le tolleranze esecutive riguardano le
irregolarità geometriche, le modifiche alle finiture degli edifici
di minima entità, nonché la diversa collocazione di impianti e
opere interne a comprendere quindi un ampio ventaglio di situazioni
che altrimenti impedirebbero di avviare pratiche edilizie e
richieste di accesso alle agevolazioni fiscali. Ciò ha consentito
di ampliare notevolmente la casistica dei fabbricati considerati
legittimi anche in presenza di difformità tra progetto iniziale e
realizzazione, a condizione naturalmente che possa essere
dimostrata una qualche forma esplicita di assenso da parte della
Pubblica Amministrazione.
Per rispondere ai quesiti da lei posti in ordine agli
approfondimenti avviati per la soluzione amministrativa e i
risultati raggiunti, vi sono ancora gli sviluppi più recenti in
ordine alle attività svolte dagli uffici a quanto emerso dalle sedi
degli organi consiliari.
L'interrogazione segue il tema oggetto di una sua precedente
mozione presentata e poi ritirata in occasione della seduta del
Consiglio dell'11 febbraio scorso su richiesta di approfondimento
in seduta di III Commissione attraverso un confronto con i
dirigenti competenti. La discussione è stata in larga parte
incardinata sul ritenere o meno se il Catasto possa rivestire
valore probatorio in presenza di altri atti di natura
amministrativa afferenti alla materia edilizia volti a legittimare
l'intervento edilizio stesso. Il dibattito in Commissione è stato
dichiarato da tutti utile a chiarire gli ambiti della problematica
trattata e a proseguire il percorso teso a verificare la facilità
di accesso ai benefici del super bonus del 110 percento che ha
visto un primo significativo miglioramento grazie alla recente
approvazione della legge n. 14/2020, che appunto modificava la
legge n. 11/1998. Gli stessi dirigenti, in sede di Commissione,
hanno ritenuto il confronto meritevole di ulteriori approfondimenti
a livello tecnico e giuridico. Si è altresì convenuto sul fatto che
la complessità della situazione derivata dall'evolversi delle
normative, in particolare riguardo a incentivi e sgravi fiscali,
porta a rendere faticosa l'applicazione delle norme e che pertanto
è urgente individuare percorsi per facilitarne l'applicazione.
Pertanto, su indicazione dei Commissari e come anticipato dai
dirigenti, si è operato nell'ottica di poter introdurre
integrazioni normative sempre nei limiti delle competenze
statutarie in considerazione della delicatezza della materia. Si è
quindi concordato di acquisire ulteriori elementi utili reperibili
attraverso una verifica sul grado di utilizzo sia con gli ordini
professionali che con i tecnici comunali, che sperimentano sul
campo la complessità della materia stessa. Gli uffici regionali
hanno concretizzato già lo scorso 1° febbraio un primo incontro con
i rappresentanti degli ordini e i collegi professionali, a cui è
seguito il 12 febbraio un secondo intervento organizzato in
collaborazione con il CELVA dedicato a una rappresentanza dei
tecnici comunali. Questi incontri sono stati finalizzati alla
verifica di eventuali criticità riscontrate nella prima
applicazione delle innovazioni introdotte dalla normativa regionale
dall'articolo 2 della legge n. 14/2020, in particolare riguardo ai
lavori eseguiti nel contesto del super bonus del 110 percento. In
questo caso acquistano particolare rilievo gli articoli 59bis sullo
stato legittimo degli immobili e l'articolo 80bis sulle tolleranze
costruttive. Nell'occasione, i professionisti hanno rappresentato
le principali difficoltà incontrate nelle pratiche di
ristrutturazione per il super bonus riguardo soprattutto alle
difformità riscontrate per gli edifici costruiti negli anni
Settanta-Ottanta tra progetto approvato e opere realizzate per i
quali spesso la situazione
post
opera era rappresentata solo
nell'accatastamento.
A seguito di approfondimenti, è emersa la richiesta di
predisporre un atto interpretativo delle nuove norme, con
particolare riferimento all'ambito di applicazione del comma 2
dell'articolo 80bis sulle tolleranze costruttive. In tal senso
abbiamo proceduto a inserire nel disegno di legge di manutenzione
della normativa regionale, l'
omnibus
approvata lo scorso
Consiglio in approvazione del corso della presente seduta, un nuovo
comma dell'articolo 80bis concernente la previsione di una DGR
attuativa. Inoltre abbiamo inserito la precisazione al comma 4
dello stesso articolo per cui non sono violazioni edilizie le
tolleranze rappresentate da parziale difformità di fabbricati o
parti di esso rispetto al progetto originario per le quali la
Pubblica Amministrazione, avendole rilevate, non dà seguito ad
alcun procedimento di abuso. Si è inoltre provveduto a un confronto
con il Dipartimento legislativo agli aiuti di Stato per
approfondire la tematica della probatorietà del Catasto riferita
alla legittimità degli edifici. Ne è emerso che allo Stato spetta
perimetrare l'ambito di applicazione del Catasto e lo stesso ha in
tal senso legiferato intendendo la probatorietà del Catasto stesso
in modo residuale in casi molto specifici come riportato, tra
l'altro, anche nella legge n. 14/2020. Su questo aspetto è
opportuno sottolineare che quanto potrebbe essere predisposto da
una norma regionale deve in ogni caso essere assentibile anche
dall'Agenzia delle entrate, oltre che dagli organi di controllo
statali: tutto ciò per evitare che i cittadini accedano a benefici,
che possano poi rivelarsi non applicabili quando sottoposti a
controllo con la conseguente incresciosa richiesta di restituzione
del beneficio concesso. Il super bonus è infatti un contributo di
natura fiscale che deve essere applicato con criteri omogenei su
tutto il territorio dello Stato. In questo senso si motiva la
scelta dell'Amministrazione regionale di modificare la legge n.
11/1998 con la legge n. 14/2020 attenendosi al dettato del DL
Semplificazioni, il quale definisce un preciso perimetro per la
probatorietà del Catasto.
A questo proposito, è opportuno ricordare che l'articolo 59bis,
comma 2, della legge n. 11/1998 stabilisce i requisiti a cui far
riferimento per la definizione dello stato legittimo di un edificio
e ai fini dell'individuazione della consistenza dell'immobile. Ne
attribuisce il valore di prova il Catasto, oltre che altri
documenti solo qualora l'immobile stesso sia stato realizzato in
un'epoca nella quale non era obbligatorio acquisire il titolo
abitativo edilizio: il periodo per approssimazione e a titolo
semplificativo riguarda quanto realizzato prima del 1942, o,
limitatamente agli edifici posti al di fuori dei centri abitati
individuati all'epoca, prima del settembre 1967. Tali disposizioni
si applicano poi anche ai casi in cui sussista un titolo di prova
del titolo abilitativo del quale tuttavia non sia disponibile la
copia. Come si può osservare, il legislatore, statale e regionale,
ha definito un preciso ambito di intervento possibile per
dichiarare la probatorietà del Catasto, ambito che peraltro fino ad
ora non era neppure stato preso in considerazione.
Inoltre vorrei informare quest'Assemblea su quanto fatto e che
si sta facendo in applicazione delle nuove norme inserite nella
legge regionale n. 11/1998 con l'approvazione di deliberazioni
attuative da parte della Giunta regionale. Nella seduta del 12
aprile la Giunta regionale ha infatti approvato un importante
adeguamento con conseguente sostituzione della DGR sulla tipologia
degli interventi edilizi, sempre in recepimento del DL
Semplificazioni, a seguito di esame da parte della Commissione
competente di approvazione da parte del CPEL avvenuta il 30 marzo
scorso. La nuova delibera, n. 378 del 12 aprile scorso, ha
riformulato la definizione delle attività di manutenzione,
ordinaria e straordinaria, restauro e risanamento conservativo,
ristrutturazione, nuova costruzione e distinzioni fondamentali per
stabilire quale titolo abitativo è necessario quando si intraprende
un intervento edilizio. Si tratta di un adeguamento che consente lo
snellimento delle procedure e l'alleggerimento degli oneri,
ricomprendendo nelle categorie della manutenzione ordinaria e
straordinaria opere che prima necessitavano di titoli abitativi più
impegnativi, un aggiornamento normativo che favorisce ulteriormente
gli interventi edilizi e la riqualificazione del patrimonio
immobiliare in un momento cruciale per la tenuta e la ripresa del
settore edilizio della nostra Regione.
Infine, la struttura Pianificazione territoriale sta
predisponendo una delibera esplicativa e applicativa riguardante
l'articolo 80bis utile a porre ulteriore chiarezza sulla materia
della tolleranza esecutiva e sullo stato legittimo dell'edificio
anche in relazione ai presupposti utili all'applicazione del super
bonus che in questo momento è una chiave di volta per il rilancio
del settore edilizio. La bozza di questa deliberazione sarà
presentata in III Commissione consiliare, nonché discussa con i
servizi regionali, ordini e tecnici comunali e CELVA a partire
dalla fine del mese di aprile. Una volta approvata quest'ultima
delibera, sarà organizzata un'attività formativa rivolta ai
professionisti e agli uffici tecnici comunali allo scopo di
presentare tutte le novità legislative e le DGR approvate dalla
fine del mese di dicembre 2020. È doveroso rimarcare come il lavoro
svolto in Commissione abbia contribuito ad approfondire e
migliorare, ove possibile, il collegamento tra normative
urbanistiche ed edilizie con le misure di incentivazione poste in
essere dallo Stato nel periodo di crisi. È una tematica in continua
evoluzione, abbiamo accolto con favore idee e contributi di chi vi
opera e di chi è deputato alla trattazione e all'approvazione delle
norme. In questo senso la disponibilità offerta dal sottoscritto,
dagli uffici, dalla Commissione e dal Consiglio è stata ampia e la
collaborazione nel rispetto dei ruoli ha consentito di raggiungere
risultati che possiamo ritenere importanti e da tempo attesi.
Presidente -
Per la replica, ha chiesto la parola il
consigliere segretario Distort, ne ha facoltà.
Distort (LEGA VDA) -
Assessore, la ringrazio per
l'esposizione estremamente completa e qui lei ha definito
praticamente lo scibile umano per descrivere lo stato dell'arte che
così, senza presunzione, io conosco perfettamente avendo seguito in
ogni dettaglio l'elaborazione delle varie proposte di legge, dei
disegni di legge e degli atti che sono stati valutati in
Commissione e approvati in Consiglio, però tutta questa spiegazione
nell'esposizione dello stato dell'arte comunque non va a spiegare
come si intende risolvere le problematiche relative a casi
specifici in cui si tratta di incremento di unità immobiliari e
diversa destinazione d'uso delle unità immobiliari rispetto a
quanto era stato concessionato. Perché dico questo? Perché queste
ovviamente non rientrano nelle tolleranze costruttive, sono
difformità che hanno a che fare con gli
standard
urbanistici
e, siccome hanno a che fare con gli standard urbanistici, o si
accetta la soluzione di considerare che, poiché non è stata
espressa nessun tipo di contestazione da parte dell'Amministrazione
comunale, e allora lo si specifica, e lo si specifica anche in
questi casi, non in casi estremamente limitati a ciò che rientra
nella tolleranza, lo si specifica in tal senso ma non mi risulta
che l'assetto normativo e legislativo che noi abbiamo in vigore
attualmente in Valle d'Aosta lo esprima, altrimenti questo rimane
qualcosa che è ancora un fatto non risolto.
Allora io so che lei giustamente nell'
incipit
mi ha
detto: tante volte si è parlato in Consiglio di questo tema, io
immagino che lei si aspetti che io le citi San Giovanni Bosco:
"quando credi che qualcosa sia giusto, costi quel che costi fallo".
No, questa volta io cito "Excalibur" in cui a un certo punto Artù
vede apparire Merlino e dice: "ma sei un sogno?" e Merlino
risponde: "un sogno per qualcuno, un incubo per altri". Io so di
essere diventato ormai un incubo per lei, Assessore, e anche per il
personale degli uffici, però è meglio che sia io l'incubo,
piuttosto che nell'incubo si sveglino i cittadini scoprendo di non
avere la facoltà, la possibilità di accedere alle misure del 110
percento e soprattutto scoprano che questo comporta azioni legali
perché ci saranno responsabilità che dovranno essere definite,
immaginiamo soprattutto in ambito condominiale quando il povero che
si trova in una situazione che ormai è consolidata da 30-40 anni e
si trova però lui il responsabile dell'irregolarità relativa a
tutto il condominio. È questo quindi lo spirito del mio...
chiamiamolo pure accanimento ma perché è estremamente importante
che si vada a definire questa situazione.
Io avevo a suo tempo proposto semplicemente un percorso, non un
percorso probatorio amministrativo, ma un percorso di ricorso
documentale facendo riferimento alle informazioni documentali
dell'accatastamento, ma lasciamo perdere, se ci sono impedimenti
per questa iniziativa, va benissimo trovare un'altra iniziativa. Il
mio obiettivo, come penso quello di ognuno degli operatori
nell'ambito dell'edilizia, è arrivare alla soluzione di un
problema.
Mi permetto di sottolineare che ci potrebbe essere anche
l'ipotesi di una SCIA che vada a definire la situazione di fatto
sotto il profilo di una SCIA tardiva, dove però non viene richiesto
il rispetto degli standard urbanistici. Di conseguenza, nel caso di
incremento di unità immobiliari, non venga richiesta la dotazione
di posti auto, perché ci troviamo il più delle volte in zone B, in
zone consolidate dove ormai non ha più motivo di porsi una verifica
di questi standard. Questo è un altro suggerimento che mi permetto
di indicare come soluzione. Fondamentale è la visione di
urbanistica che si ha perché - e glielo dico, Assessore, lo
condivida con il personale degli uffici - o dell'urbanistica si ha
una visione come limitazione delle attività umane, dell'attività
edilizia, oppure è luogo di risposta ai bisogni di una comunità, o
l'una o l'altra. Lei, Assessore, come guida politica deve fare una
scelta, deve scegliere da che parte stare: o dalla parte
dell'urbanistica come risposta ai bisogni di una comunità, o dalla
parte dell'urbanistica intesa come limitazione delle attività
umane. Non c'è una terza parte, non c'è una via di mezzo: questa è
una scelta politica che deve fare e poi portare avanti il discorso
tecnico con il personale a sua disposizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK