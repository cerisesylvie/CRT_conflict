Consiglio Regionale della Valle d'Aosta - Oggetto del Consiglio n. 380 del 29 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 380 del 29 gennaio 2004 - Resoconto
OGGETTO N. 380/XII - Disegno di legge: "Disposizioni in materia
di riqualificazione urbanistica, ambientale e paesaggistica e di
definizione degli illeciti edilizi nel territorio della Valle
d'Aosta".
CAPO I
DISPOSIZIONI GENERALI
Articolo 1
(Oggetto)
1. In attuazione della competenza legislativa esclusiva in
materia di governo del territorio, conferita dalla legge
costituzionale 26 febbraio 1948, n. 4 (Statuto speciale per la
Valle d'Aosta), e riconosciuta, con riferimento a quanto forma
oggetto della presente legge, dall'articolo 32, comma 4, del
decreto legge 30 settembre 2003, n. 269 (Disposizioni urgenti per
favorire lo sviluppo e per la correzione dell'andamento dei conti
pubblici), convertito, con modificazioni, dalla legge 24 novembre
2003, n. 326, e modificato dalla legge 24 dicembre 2003, n. 350
(Legge finanziaria 2004), la Regione disciplina le iniziative, le
modalità e le procedure di intervento finalizzate:
a) alla definizione, mediante sanatoria amministrativa, degli
illeciti edilizi;
b) alla riqualificazione e alla valorizzazione dei beni
urbanistici, ambientali e paesaggistici situati nel territorio
regionale.
CAPO II
DISPOSIZIONI IN MATERIA DI SANATORIA DEGLI ABUSI
EDILIZI
Articolo 2
(Divieto generale di sanatoria)
1. Non è ammessa la sanatoria di interventi urbanistici o
edilizi abusivi, ad eccezione di quanto previsto dall'articolo 84
della legge regionale 6 aprile 1998, n. 11 (Normativa urbanistica e
di pianificazione territoriale della Valle d'Aosta).
2. Sono fatti salvi i procedimenti per i quali sia stata
presentata regolare domanda di rilascio di titolo abilitativo in
sanatoria, ai sensi e nei termini previsti dal capo IV della legge
28 febbraio 1985, n. 47 (Norme in materia di controllo
dell'attività urbanistico-edilizia, sanzioni, recupero e sanatoria
delle opere edilizie), e dall'articolo 39 della legge 23 dicembre
1994, n. 724 (Misure di razionalizzazione della finanza pubblica),
e successive modificazioni.
Articolo 3
(Limiti all'applicazione dell'articolo 32 del decreto legge
30 settembre 2003, n. 269, convertito, con modificazioni, dalla
legge 24 novembre 2003, n. 326)
1. In deroga al divieto di cui all'articolo 2, comma 1, e
salvo quanto previsto ai commi 2 e 3, sono suscettibili di
sanatoria gli illeciti edilizi di cui all'articolo 32 del d.l.
269/2003, convertito dalla l. 326/2003.
2. L'articolo 32, comma 27, lettera d), del d.l. 269/2003,
convertito dalla l. 326/2003, trova altresì applicazione
relativamente ai seguenti immobili:
a) siti di importanza comunitaria individuati con
deliberazione della Giunta regionale 29 aprile 2002, n. 1460
(Approvazione dell'elenco dei siti proposti dall'Unione europea
come siti di importanza comunitaria per la costituzione della rete
ecologica europea, denominata natura 2000, ai sensi della direttiva
92/43/CEE);
b) aree ubicate all'interno delle zone di tipo E di PRG,
qualificate di particolare pregio paesaggistico, ambientale,
naturalistico o di particolare interesse agricolo o
agro-silvo-pastorale;
c) beni culturali isolati di cui all'articolo 37 del piano
territoriale paesistico (PTP) approvato con legge regionale 10
aprile 1998, n. 13 (Approvazione del piano territoriale paesistico
della Valle d'Aosta (PTP));
d) edifici censiti come documento nei PRG, ai sensi
dell'articolo 8 della legge regionale 10 giugno 1983, n. 56 (Misure
urgenti per la tutela dei beni culturali).
3. Non sono suscettibili di sanatoria edilizia le tipologie
di illecito di cui all'allegato 1 del d.l. 269/2003, convertito
dalla l. 326/2003, che comportino ampliamento volumetrico di
manufatti o nuove costruzioni.
4. Sono suscettibili di sanatoria, con le limitazioni di cui
al comma 2, le seguenti opere:
a) strutture pertinenziali agli edifici esistenti, prive di
funzionalità autonoma, ancorché comportino ampliamento volumetrico
di manufatti;
b) strutture pertinenziali agli edifici residenziali
esistenti, prive di funzionalità autonoma, ancorché comportino
nuove opere o ampliamento volumetrico di manufatti;
c) ampliamenti per adeguamento igienico-sanitario di edifici
esistenti, senza aumento delle unità abitative.
5. Ai sensi dell'articolo 32, comma 34, del d.l. 269/2003,
convertito dalla l. 326/2003, gli oneri di concessione relativi
alle opere abusive oggetto di sanatoria sono incrementati del 100
per cento e sono comunque dovuti nella misura minima di euro
500.
Articolo 4
(Rinvio)
1. La Giunta regionale definisce, con apposita deliberazione,
le modalità di applicazione dell'articolo 3.
Articolo 5
(Determinazione della somma equivalente e dell'indennità
pecuniaria di cui all'articolo 164 del decreto legislativo 29
ottobre 1999, n. 490)
1. Ai sensi dell'articolo 4 del decreto del Ministro per i
beni culturali e ambientali 26 settembre 1997 (Determinazione dei
parametri e delle modalità per la qualificazione della indennità
risarcitoria per le opere abusive realizzate nelle aree sottoposte
a vincolo), quando il parametro danno sia pari a zero, la somma
equivalente di cui all'articolo 164 del decreto legislativo 29
ottobre 1999, n. 490 (Testo unico delle disposizioni legislative in
materia di beni culturali e ambientali, a norma dell'articolo 1
della L. 8 ottobre 1997, n. 352), è dovuta in misura pari a euro
1.000, per qualsiasi tipologia di opera abusiva, anche con
riferimento alle pratiche per le quali la struttura regionale
competente in materia di tutela del paesaggio abbia già rilasciato
il parere finalizzato alla sanatoria.
2. In relazione all'accertamento di danno
paesaggistico-ambientale da parte della struttura regionale
competente in materia di tutela, la somma determinata, previa
perizia di stima, quale risarcimento del danno medesimo, dovrà
essere versata sull'apposito capitolo del bilancio regionale entro
tre mesi dalla notifica del provvedimento. Qualora tale somma non
sia introitata dalla Regione entro tale periodo, le opere
realizzate in abuso dovranno essere demolite a cura e spese del
proprietario. Tale procedura si applica anche per le pratiche
ancora pendenti in relazione all'effettuazione della perizia di
stima.
CAPO III
DISPOSIZIONI IN MATERIA DI RIQUALIFICAZIONE E VALORIZZAZIONE
DEI BENI URBANISTICI, AMBIENTALI E PAESAGGISTICI
Articolo 6
(Obiettivi)
1. Le iniziative di interesse regionale finalizzate alla
riqualificazione e alla valorizzazione dei beni urbanistici,
ambientali e paesaggistici perseguono l'obiettivo dell'organica
valorizzazione del territorio regionale, anche a scopo
turistico-culturale, attraverso:
a) la prevenzione di situazioni di alterazione
dell'equilibrio ambientale e paesaggistico, mediante la
valorizzazione dei relativi beni;
b) il ripristino di situazioni di alterazione dell'equilibrio
ambientale, con particolare riguardo alla ripresa dei cicli
naturali e al recupero delle aree alla coltivazione;
c) il ripristino ambientale e paesaggistico completo, da
realizzarsi anche attraverso l'ammodernamento delle urbanizzazioni
e dell'arredo urbano;
d) il riordino di insediamenti esistenti ed il riuso di aree
dismesse o degradate.
Articolo 7
(Strumenti di realizzazione delle iniziative)
1. La Giunta regionale, sentito il Consiglio permanente degli
enti locali istituito ai sensi dell'articolo 60 della legge
regionale 7 dicembre 1998, n. 54 (Sistema delle autonomie in Valle
d'Aosta), definisce le priorità concernenti la realizzazione delle
iniziative di interesse regionale di cui all'articolo 6.
2. La struttura regionale competente in materia di ambiente,
sulla base delle priorità definite ai sensi del comma 1 e tenuto
conto delle eventuali segnalazioni di intervento da parte di
comuni, singoli o associati, anche attraverso le Comunità montane,
o di altri enti pubblici a ciò interessati, predispone un apposito
piano contenente i seguenti elementi:
a) la valutazione delle esigenze del settore e delle tendenze
evolutive prevedibili;
b) le linee di politica ambientale da perseguire per la
realizzazione delle finalità e degli obiettivi di cui all'articolo
6;
c) l'elenco degli interventi di interesse regionale, con
l'indicazione delle modalità di predisposizione dei progetti, di
finanziamento e della spesa presunta per la loro
realizzazione.
3. Il piano è approvato con deliberazione della Giunta
regionale, sentito il Consiglio permanente degli enti locali, e può
essere integrato di anno in anno, mediante l'inserimento di nuovi
interventi.
4. Gli interventi individuati dal piano sono realizzati
mediante l'elaborazione di progetti, anche integrati, orientati
secondo le linee programmatiche del PTP. I progetti devono essere
conformi alle norme urbanistiche e alle prescrizioni degli
strumenti urbanistici vigenti.
CAPO IV
DISPOSIZIONI FINANZIARIE E FINALI
Articolo 8
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 50.000 per l'anno 2004 e in
annui euro 350.000 a decorrere dall'anno 2005.
2. L'onere di cui al comma 1 per l'anno 2004 trova copertura
nello stato di previsione della spesa del bilancio della Regione
per l'anno finanziario 2004 nell'obiettivo programmatico 2.1.6.01.
(Consulenze e incarichi) e si provvede mediante riduzione per pari
importo dello stanziamento iscritto al capitolo 39660 (Spese per
interventi di insediamento del verde pubblico, delle aree e dei
percorsi attrezzati e per il recupero ambientale di aree degradate)
dell'obiettivo programmatico 2.2.1.08. (Parchi, riserve e beni
ambientali).
3. L'onere di cui al comma 1 per gli anni 2005 e 2006 trova
copertura nello stato di previsione della spesa del bilancio
pluriennale della Regione per gli anni 2004/2006 nell'obiettivo
programmatico 2.2.1.08. (Parchi, riserve e beni ambientali) e si
provvede mediante riduzione dello stanziamento iscritto nei
seguenti capitoli dello stesso obiettivo programmatico:
a) capitolo 39660 (Spese per interventi di insediamento del
verde pubblico, delle aree e dei percorsi attrezzati e per il
recupero ambientale di aree degradate) per annui euro 50.000 per
gli anni 2005 e 2006;
b) capitolo 67370 (Contributi per la bonifica di aree
inquinate) per annui euro 300.000 per gli anni 2005 e 2006.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 9
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - Nous passons à examiner le projet de loi présenté
par le Gouvernement, dans le nouveau texte qui a été présenté par
la II
e
et la III
e
Commission.
A l'article 1
er
il y a un amendement présenté par le
Conseiller Sandri, dont je donne lecture:
Emendamento
L'articolo 1 è sostituito dal seguente:
"Articolo 1
(Oggetto)
1. In attuazione della competenza legislativa esclusiva di
cui all'articolo 2, comma primo, lettere g) e q), della legge
costituzionale 26 febbraio 1948, n. 4 (Statuto speciale per la
Valle d'Aosta), e riconosciuta dall'articolo 32, comma 4, del
decreto legge 30 settembre 2003, n. 269 (Disposizioni urgenti per
favorire lo sviluppo e per la correzione dell'andamento dei conti
pubblici), convertito, con modificazioni, dalla legge 24 novembre
2003, n. 326, e modificato dalla legge 24 dicembre 2003, n. 350
(Legge finanziaria 2004), la Regione disciplina le iniziative, le
modalità e le procedure di intervento finalizzate:
a) alla definizione, mediante sanatoria amministrativa, degli
illeciti edilizi;
b) alla riqualificazione e alla valorizzazione dei beni
urbanistici, ambientali e paesaggistici situati nel territorio
regionale.".
Président - A l'article 1
er
il y a aussi un
amendement présenté par le Conseiller Riccarand, dont je donne
lecture:
Emendamento
Articolo 1, comma 1
Togliere tutte le parole da "e riconosciuta dall'articolo
32…" fino a "(Legge finanziaria
2004)".
La parole au Conseiller Riccarand.
Riccarand (Arc-VA) - Se ho capito bene, l'emendamento del
Consigliere Sandri mira a reintrodurre il riferimento alle lettere
g) e q) dello Statuto speciale, per essere più precisi, ma quello
che proponiamo di togliere… non capisco
perché è stata introdotta già nel testo della commissione questa
frase… si dice:
"In attuazione della
competenza legislativa esclusiva in materia di governo del
territorio, conferita dalla legge costituzionale 26 febbraio 1948,
n. 4 (Statuto speciale per la Valle d'Aosta), e riconosciuta, con
riferimento a quanto forma oggetto della presente legge,
dall'articolo 32…"
, ma noi non
abbiamo bisogno di far riferimento a un decreto legge, per dire che
abbiamo una competenza primaria in materia legislativa! Non
dobbiamo cioè mettere queste affermazioni in legge, altrimenti ogni
volta andiamo a cercare conferma sulla nostra competenza
costituzionale e statutaria in una legge ordinaria che fa lo Stato.
La nostra competenza statuaria c'è e l'articolo 32 della legge
finanziaria dello Stato non c'entra niente; non possiamo indebolire
la nostra competenza statutaria andando a far riferimento a un
decreto legge, convertito in legge, che ha un rango inferiore. Non
cambia niente nella sostanza, ma mi sembra improprio e un
infortunio legislativo andare ad introdurre questo riferimento.
Président - La parole au Conseiller Tibaldi.
Tibaldi (CdL) - Ho capito qual è l'emendamento che si discute,
l'emendamento presentato dal Consigliere Sandri, che riconosce la
valenza dell'articolo 32 della legge n. 326 di conversione del
maxidecreto; direi che questo riconoscimento collide - mi dispiace
per lui - con l'intervento che ha fatto prima in sede di
illustrazione, con quella difesa strenua delle competenze
legislative regionali, che peraltro non era necessaria, anzi è
stata quanto mai riconosciuta e confermata proprio dalla stessa
legge n. 326, che qui viene giustamente ribadita, di conseguenza lo
ringraziamo per questo intervento chiarificatore in legge e
voteremo favorevolmente.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Non vorrei che qui si facesse confusione, nel
senso che, laddove si dice:
"e riconosciuta"
, bisogna andare
avanti:
"con riferimento a quanto forma oggetto della presente
legge, dall'articolo 32, comma 4, del decreto
legge…",
voglio dire che anche
quelli, per quanto riguarda una legge di sanatoria, ci riconoscono
di avere la titolarità; non abbiamo competenza esclusiva in materia
di sanare le infrazioni che hanno rilevanza
penale…
(
interruzione della Consigliera Squarzino Secondina, fuori
microfono
)
… con la competenza esclusiva non
sani i reati penali…
Presidente - La parola al Consigliere Riccarand.
Riccarand (Arc-VA) - Lei, Assessore, è completamente fuori
strada, perché il reato penale non c'entra niente, perché non è
previsto dallo Statuto e non è previsto dall'articolo 32, quindi è
tutta un'altra materia. Noi su quello non abbiamo competenza, non
l'abbiamo mai avuta e continuiamo a non averla. L'unica competenza
che abbiamo è in materia di sanatoria amministrativa, ma questa
competenza ci deriva dal fatto che abbiamo, in base allo Statuto,
competenza urbanistica: se anche non vi fosse scritto qui
all'articolo 32, comma 4:
"sono in ogni caso fatte salve le
competenze"
, non cambierebbe niente, perché la nostra
competenza deriva dallo Statuto e non perché qui è scritto:
"fatte salve"
; quindi andare a dire nella legge che noi
abbiamo la competenza in base allo Statuto, ma anche perché vi è
questo comma
"fatte salve"
è una locuzione totalmente
impropria.
Presidente - La parola al Consigliere Sandri.
Sandri (GV-DS-PSE) - Credo si stia cercando di fare un po' di
confusione politica su un problema relativamente semplice, cioè da
una parte quello che si era cercato di fare già in commissione, e
che poi è stato affinato dagli uffici, era evidenziare con maggiore
forza rispetto al testo originario, che recitava:
"Ai sensi
dell'articolo 2, comma 1, lettere g) e q), della legge
costituzionale…"
, la competenza
legislativa esclusiva in materia urbanistica, richiamando le
lettere g) e q) della nostra legge costituzionale. Il riferimento
alla normativa era proprio perché in questo momento ci troviamo di
fronte a una legislazione che ha due binari che viaggiano insieme:
quello del penale e quello delle sanzioni amministrative. Tuttavia,
per evidenziare la disponibilità del Consiglio e della maggioranza
a captare al meglio tutti i contributi, indipendentemente da dove
vengono e anche per evitare strumentalizzazioni, come ha tentato di
fare prima la "Casa delle Libertà", credo che il sub-emendamento
proposto "dall'Arcobaleno" possa essere accolto.
Presidente - Pongo in votazione l'emendamento n. 1 del collega
Sandri all'articolo 1 come emendato dall'emendamento presentato dal
Consigliere Riccarand.
La parola al Consigliere Tibaldi, per mozione d'ordine.
Tibaldi (CdL) - Posso capire che vi siano le idee confuse, l'ora
è tarda, nonostante gli approfondimenti fatti nelle due Commissioni
consiliari; però, vista anche la mole di emendamenti presentati, ci
terremmo ad avere dei testi scritti. Se lo avete modificato così in
sede volante perché non avete le idee
chiare… a parte il fatto che non può
essere modificato: o viene ritirato, o se ne vota uno o l'altro,
perché il Regolamento non lo consente, quindi o il Consigliere
Sandri lo ritira, o lo mette al voto.
Presidente - Pongo in votazione l'emendamento del collega Sandri
all'articolo 1:
Consiglieri presenti: 28
Votanti e favorevoli: 21
Astenuti: 7 (Isabellon, Riccarand, Salzone, Squarzino Secondina,
Stacchetti, Vicquéry, Viérin Marco)
Il Consiglio approva.
Presidente - Pongo in votazione l'emendamento n. 1 presentato
dal Consigliere Riccarand…
(interruzione dell'Assessore Cerise, fuori microfono)
… l'Assessore ha chiesto una
sospensione di 5 minuti, il Consiglio è sospeso per 5 minuti.
Si dà atto che la seduta è sospesa dalle ore 21,01 alle ore
22,17.
Presidente - Riprendono i lavori.
Ricordo che dobbiamo esaminare l'emendamento presentato dal
Consigliere Riccarand all'articolo 1. Lo pongo in votazione:
Consiglieri presenti: 29
Votanti: 6
Favorevoli: 3
Contrari: 3
Astenuti: 23 (Borre, Caveri, Cerise, Cesal, Charles Teresa,
Comé, Fey, Fiou, Fosson, Isabellon, Maquignaz, Marguerettaz, Nicco,
Pastoret, Perrin, Perron, Rini, Salzone, Sandri, Stacchetti,
Vicquéry, Viérin Adriana, Viérin Marco)
Il Consiglio non approva.
Presidente - Dobbiamo votare l'articolo 1.
La parola al Presidente della Regione, Perrin.
Perrin (UV) - Per chiedere, per una precisazione tecnica e per
maggior comprensione, di sostituire alla quarta riga
"e
riconosciuta dall'articolo 32"
con
"e con riferimento
all'articolo 32"
.
Presidente - La correzione formale alla quale fa riferimento il
Presidente Perrin è prevista all'articolo 69 del Regolamento
interno, sulla quale il Consiglio decide. Vi sono richieste di
intervento? Se non ve ne sono, pongo in votazione l'articolo 1 con
la modifica proposta dal Presidente della Regione:
Articolo 1
(Oggetto)
1. In attuazione della competenza legislativa esclusiva di
cui all'articolo 2, comma primo, lettere g) e q), della legge
costituzionale 26 febbraio 1948, n. 4 (Statuto speciale per la
Valle d'Aosta), e con riferimento all'articolo 32, comma 4, del
decreto legge 30 settembre 2003, n. 269 (Disposizioni urgenti per
favorire lo sviluppo e per la correzione dell'andamento dei conti
pubblici), convertito, con modificazioni, dalla legge 24 novembre
2003, n. 326, e modificato dalla legge 24 dicembre 2003, n. 350
(Legge finanziaria 2004), la Regione disciplina le iniziative, le
modalità e le procedure di intervento finalizzate:
a) alla definizione, mediante sanatoria amministrativa, degli
illeciti edilizi;
b) alla riqualificazione e alla valorizzazione dei beni
urbanistici, ambientali e paesaggistici situati nel territorio
regionale.
Consiglieri presenti: 29
Votanti e favorevoli: 26
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 2:
Consiglieri presenti: 29
Votanti e favorevoli: 26
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Articolo 3. All'articolo 3 sono stati presentati i
seguenti emendamenti: un primo emendamento del gruppo
"Arcobaleno-Vallée d'Aoste", che è uguale, in sostanza,
all'emendamento n. 1 del gruppo "Casa delle Libertà"; un secondo
emendamento del gruppo "Arcobaleno-Vallée d'Aoste"; l'emendamento
n. 2 della "Casa delle Libertà", gli emendamenti della "Stella
Alpina" nn. 1, 2, 3 e 4; gli emendamenti nn. 3 e 4 della "Casa
delle Libertà": questo è l'ordine di discussione degli
emendamenti.
Do lettura del primo emendamento del gruppo "Arcobaleno-Vallée
d'Aoste".
Emendamento
L'articolo 3 è soppresso.
Qualcuno chiede la parola su tale emendamento?
Do lettura dell'emendamento n. 1 del gruppo "Casa delle
Libertà".
Emendamento
L'articolo 3 è integralmente abrogato.
Posso mettere in votazione il primo emendamento del gruppo
"Arcobaleno-Vallée d'Aoste" insieme a quello della "Casa delle
Libertà", trattandosi dello stesso testo?
(interruzione del Consigliere Tibaldi, fuori
microfono)
… il vostro emendamento è ritirato?
L'emendamento n. 1 della "Casa delle Libertà" è ritirato.
Pongo in votazione l'emendamento del gruppo "Arcobaleno":
Consiglieri presenti: 26
Votanti: 8
Favorevoli: 3
Contrari: 5
Astenuti: 18 (Borre, Caveri, Charles Teresa, Comé, Fey, Fosson,
Isabellon, Maquignaz, Marguerettaz, Nicco, Pastoret, Perrin,
Perron, Rini, Salzone, Stacchetti, Vicquéry, Viérin Marco)
Il Consiglio non approva.
Presidente - La parola al Consigliere Riccarand sul secondo
emendamento del gruppo "Arcobaleno-Vallée d'Aoste", di cui do
lettura:
Emendamento
Aggiungere al termine del comma 1:
", qualora siano, alla data di entrata in vigore della
presente legge, conformi al vigente Piano regolatore generale
comunale."
Riccarand (Arc-VA) - Questo emendamento ha un significato
politico e tecnico molto forte e preciso, nel senso che è
finalizzato a far sì che il provvedimento di condono si limiti agli
interventi e agli illeciti che siano conformi al vigente piano
regolatore generale comunale. Questo emendamento è perfettamente in
sintonia con la mozione approvata dal Consiglio regionale il 2
ottobre che affermava questi concetti; quindi a noi sembra che, per
coerenza, bisognerebbe che vi fosse un inserimento chiaro nella
legge di questo principio.
Presidente - Pongo in votazione il secondo emendamento
"dell'Arcobaleno":
Consiglieri presenti: 30
Votanti: 8
Favorevoli: 3
Contrari: 5
Astenuti: 22 (Borre, Caveri, Cesal, Charles Teresa, Comé, Fey,
Fiou, Fosson, Isabellon, Maquignaz, Marguerettaz, Nicco, Pastoret,
Perrin, Perron, Praduroux, Rini, Salzone, Sandri, Stacchetti,
Vicquéry, Viérin Marco)
Il Consiglio non approva.
Presidente - L'emendamento n. 2 della "Casa delle Libertà" è
ritirato. Ne do lettura:
Emendamento
Il terzo comma dell'articolo 3 è modificato come
segue:
"3. Non sono suscettibili di sanatoria edilizia le tipologie
di illecito di cui all'allegato 1 del d.l. 269/2003, convertito
dalla l. 326/2003, che comportino ampliamenti volumetrici o
manufatti non ricompresi nella sagoma del fabbricato
autorizzato.".
Presidente - Do lettura degli emendamenti nn. 1, 2, 3 e 4
presentati dal gruppo "Stella Alpina":
Emendamento
La lettera a) del comma 4 dell'articolo 3 è sostituita dalla
seguente:
"a) strutture pertinenziali agli edifici esistenti, ancorché
comportino nuove opere o ampliamento volumetrico di
manufatti;".
Emendamento
La lettera b) del comma 4 dell'articolo 3 è
soppressa.
Emendamento
Alla lettera c) del comma 4 dell'articolo 3 le parole ",
senza aumento delle unità abitative" sono soppresse.
Emendamento
Al comma 4 dell'articolo 3, dopo la lettera c), è introdotta
la seguente:
"d) aumento dell'altezza e della superficie coperta, nella
misura massima del 5 percento, negli edifici costruiti, ampliati e
ristrutturati con autorizzazione e/o concessione edilizia, dopo
l'entrata in vigore della l. 765/1967.".
La parola al Consigliere Stacchetti sull'emendamento n. 1 della
"Stella Alpina".
Stacchetti (SA) - Visto l'accordo raggiunto, ritiriamo gli
emendamenti nn. 1, 2, 3; manteniamo il n. 4, modificato.
Presidente - Gli emendamenti nn. 1, 2, 3 della "Stella Alpina"
sono ritirati. Consigliere Stacchetti mi illustra come viene
modificato l'emendamento n. 4?
La parola al Consigliere Stacchetti.
Stacchetti (SA) - Emendamento n. 4:
"aumento dell'altezza e
della superficie coperta, nella misura massima del 5% negli
edifici, senza aumento delle unità abitative"
.
C'è anche questo emendamento, al comma
4… ritiro anche questo
emendamento…
Emendamento
Al comma 4 dell'articolo 3, prima della lettera a), è
introdotta la seguente:
"0a) gli interventi edilizi e di cambio di destinazione
ricompresi nella sagoma dei fabbricati:
1)
ultimati prima dell'entrata in vigore della legge 6
agosto 1967, n. 765 (Modifiche ed integrazioni alla legge
urbanistica 17 agosto 1942, n. 1150);
2)
costruiti, ampliati e ristrutturati, con
autorizzazione e/o concessione edilizia, dopo l'entrata in vigore
della l. 765/1967;".
Presidente - Ricordo che stiamo seguendo una procedura comunque
anomala, sulla quale vi è una condivisione di larga parte di questa
assemblea. Per queste correzioni, facciamo sempre riferimento
all'articolo 69 del Regolamento interno. Prego comunque di
formalizzare l'emendamento alla Presidenza affinché non vi siano
equivoci, almeno su questa ultima formulazione, e per permettere,
anche ai consiglieri che lo richiedono, di rivedere il testo.
Stacchetti (SA) - Chiedo scusa, probabilmente sarebbe più giusto
parlare di "unità immobiliari", piuttosto che di "unità abitative",
se va bene...
Presidente - La parola al Consigliere Riccarand.
Riccarand (Arc-VA) - Non siamo assolutamente d'accordo su questo
modo di procedere, perché un conto sono le correzioni formali che
hanno un senso ben preciso, ma qui ci troviamo di fronte a
riformulazioni di emendamento e non è possibile fare questo in
questa sede. Ritengo che non possiamo procedere in questo modo a
fare le leggi, perché qui siamo all'insegna dell'improvvisazione
più totale. Non si può inventare una formulazione ogni 5 minuti e
poi votiamo o non votiamo, come se una parola fosse uguale
all'altra; questo non è possibile, esistono delle procedure che
sono fatte affinché si possa votare con cognizione di causa,
sapendo che cosa si vota con certe procedure. Qui stiamo
stravolgendo tutte le regole, quindi non siamo d'accordo sul fatto
che si modifichino questi emendamenti in questi termini, cioè gli
emendamenti si votano per come sono stati presentati, altrimenti si
respingono.
Presidente - Credo, Consigliere Riccarand, pur condividendo in
parte le sue argomentazioni, che l'articolo 69 del Regolamento
interno possa essere anche applicato in questo caso; su questo
faccio decidere il Consiglio. Ripeto: l'articolo 69 fa riferimento
al fatto che comunque il Consiglio decide.
La parola alla Consigliera Squarzino Secondina.
Squarzino (Arc-VA) - Chiederei al Presidente di essere molto
chiaro, prima leggere qual è l'emendamento a cui ci riferiamo, qual
è la proposta emendativa che si vuole fare, poi chiediamoci se è un
emendamento di forma, cioè se è sbagliato un articolo o una virgola
o un apostrofo, oppure se è un emendamento di sostanza, perché
l'articolo 69 del Regolamento parla di correzioni formali. Credo
allora che il Presidente possa richiamare l'attenzione del
Consiglio
"sulle correzioni di forma ritenute opportune, nonché
sopra quelle disposizioni già approvate che appaiono in contrasto
tra loro o inconciliabili con le finalità dei provvedimenti,
proponendo le rettifiche ritenute opportune, sulle quali il
Consiglio decide"
. Se qui però ogni emendamento viene
modificato dal Governo con il pretesto che è una correzione di
forma, chiedo se questo è un modo corretto di lavorare e di
procedere.
Vorrei capire, può darsi che abbia fatto delle osservazioni
fuori luogo, perché probabilmente la correzione che il Presidente
propone riguarda una virgola, o un articolo, o un plurale che è
sbagliato ma, se fosse di sostanza, credo che non possiamo
accettarla, assolutamente! Se noi cominciamo qui a stravolgere ogni
regola del Regolamento, a seconda di come ci va bene o non ci va
bene, allora non abbiamo più neanche un minimo di "tessuto" chiaro
di rapporti fra di noi, non solo fra maggioranza ed opposizione, ma
fra Presidenza del Consiglio e Consiglio, fra Giunta e Presidenza
del Consiglio e Consiglio, insomma saltano tutte le regole. È
meglio allora dire: "qui abbiamo fatto dei pasticci, sospendiamo
tutto e il prossimo Consiglio ripresentiamo la legge". Non è
possibile farlo? Ho già fatto notare prima in separata sede al
Presidente del Consiglio - e qui riprendo il discorso - che ha
accettato tacitamente un emendamento a un ordine del giorno a
discussione generale già chiusa, cosa che il Regolamento non
consente. Ho detto al Presidente: "Signor Presidente, posso capirlo
una volta, ma che questo non sia l'inizio di tutta una deroga ai
regolamenti!". Invece, vedo che, uno dopo l'altro, si ricorre alle
"pieghe" del Regolamento, cercando di interpretarlo "pro domo
sua"… io non ci sto!
Presidente - Per cortesia, uno dei proponenti illustri
l'emendamento in questione. A parere della Presidenza, si tratta di
una formulazione diversa che non cambia però la finalità del
provvedimento.
La parola al Consigliere Stacchetti.
Stacchetti (SA) - Secondo noi, non modifica,
assolutamente… l'emendamento originario
è:
"Al comma 4 dell'articolo 3, dopo la lettera c), è introdotta
la seguente:
"d) aumento dell'altezza e della superficie
coperta, nella misura massima del 5%, negli edifici costruiti,
ampliati e ristrutturati con autorizzazione e/o concessione
edilizia, dopo l'entrata in vigore della legge n. 765/1967"
, la
rilettura complessiva è:
"aumento dell'altezza e della
superficie coperta, nella misura massima del 5%, negli edifici,
senza aumento delle unità abitative"
.
Presidente - La parola alla Consigliera Squarzino Secondina.
Squarzino (Arc-VA) - Chi mi attesta che questa è una correzione
formale? Se vi è un dirigente dell'Ufficio legislativo che mi dice:
"sì, questa è una correzione formale", io la accetto, ma chi mi
dice che questa è una correzione formale? Chi si assume questa
responsabilità? Deve spiegarlo almeno, dobbiamo utilizzare un
minimo di buon senso e di ragionamento: o le parole hanno un
significato, oppure ci prendiamo in giro tutti! Qui vi è un
Regolamento da rispettare: per cambiare il Regolamento, vi è una
procedura, nessuno può dire: "l'Assemblea è sovrana", altrimenti
con questa affermazione è la dittatura della maggioranza, di chi ha
19 voti! Ma insomma, le regole minime della democrazia vanno
rispettate!
Presidente - Collega Squarzino, capisco in parte il suo
ragionamento, però non amplierei la questione più di quello che
merita di essere ampliata. Mi permetto di introdurre questa "cosa",
perché l'articolo 69 del Regolamento interno dice espressamente:
"sulle quali il Consiglio decide"
. Credo che, tenendo conto
della discussione che viene fatta, si possa tranquillamente
proporre questa modifica, senza con questo dire che tutte le regole
tra maggioranza ed opposizione vengono stravolte o che vi siano
colpi di mano della maggioranza.
Mi rendo conto della particolarità della procedura, però la
Presidenza, quando vengono espresse delle esigenze alla medesima,
cerca di tener conto sia di quelle della maggioranza, sia di quelle
della minoranza, pertanto, da questo punto di vista, credo che non
si viola niente a nessuno. Posso far esprimere il
Consiglio…
Squarzino -
(fuori
microfono)
… no, non possiamo
esprimerci!
Presidente - … la parola alla
Consigliera Squarzino Secondina.
Squarzino (Arc-VA) - Signor Presidente, - ripeto - come può far
votare il Consiglio, che si esprime a maggioranza su
un'interpretazione del Regolamento?
Vi è anche una norma del Regolamento che prevede, quando vi sono
delle incertezze, che ci si incontra come Ufficio di Presidenza
insieme alla Conferenza dei Capigruppo, si esamini la questione e
la si valuti. Qui lei introduce un elemento nuovo, ripeto, che è
altamente antidemocratico, perché è l'affermazione che 18 persone
in questo Consiglio comandano al di là della logica, al di fuori di
ogni regolamento, che è la base di vita di un Consiglio. Non so
come spiegarglielo...
Presidente - La parola al Consigliere Riccarand.
Riccarand (Arc-VA) - Mi sembra che questa discussione oltretutto
sia completamente fuori luogo, perché l'articolo 69 che lei ha
citato parla di questa eventuale modificazione, ma in un momento
ben preciso che non è quello in cui noi ci troviamo, perché dice
chiaramente:
"prima della votazione finale"
, quindi, finita
la votazione sui singoli articoli, se vi sono necessità di
modifiche di forma, si formulano in quel momento, ma non in questo
momento. Noi in questo momento dobbiamo semplicemente votare sugli
emendamenti che sono stati presentati, si accolgono o si respingono
o ci si astiene, ma il Regolamento è chiarissimo: non possiamo
introdurre delle modificazioni sui testi, non è previsto da questo
articolo.
Presidente - La parola l'Assessore al turismo, sport, commercio,
trasporti e affari europei, Caveri.
Caveri (UV) - Credo di avere abbastanza esperienza parlamentare
per fare un'osservazione: ci troviamo di fronte a un emendamento
dell'opposizione, non un emendamento della maggioranza; il
proponente propone una modifica che non è sostanziale e che va nel
senso di ottenere un accoglimento da parte della maggioranza. Qui
non si tratta di prevaricare in maniera antidemocratica quanto sta
accadendo in quest'aula: si tratta di trovare all'interno di
un'assemblea democratica un punto di equilibrio su di un argomento
che è delicato e che è stato discusso fino a pochi minuti fa. Se la
logica è che bisogna respingere in blocco gli emendamenti
dell'opposizione, allora è esattamente contro gli interessi di un
gruppo dell'opposizione fare questi ragionamenti. È il proponente
che lo ha proposto…
Curtaz -
(fuori microfono)
…
doveva pensarci prima!
Caveri (UV) - … ma come doveva
pensarci prima…
Presidente - La parola al Consigliere Viérin Marco.
Viérin M. (SA) - Non vogliamo essere noi del gruppo della
"Stella Alpina" a creare "impasse" alle regole, in questa
situazione non possiamo far altro - così ci chiariamo ed evitiamo
bisticci per cose su cui sarebbe bene non bisticciare - che
chiedere di porre in votazione l'emendamento così come è stato
presentato originariamente, così evitiamo ogni discussione. Ci
affidiamo alla maggioranza, che sia per la maggioranza un voto di
astensione o contrario o favorevole… e
non stiamo qui a tirare per le lunghe una questione sulla quale
dovremo anche confrontarci, perché condivido "in toto" l'intervento
dell'Assessore Caveri.
Presidente - Pongo in votazione l'emendamento n. 4 della "Stella
Alpina" nella formulazione originale:
Consiglieri presenti: 30
Votanti: 10
Favorevoli: 7
Contrari: 3
Astenuti: 20 (Borre, Caveri, Cerise, Cesal, Charles Teresa, Fey,
Fiou, Fosson, Isabellon, Maquignaz, Marguerettaz, Nicco, Pastoret,
Perrin, Perron, Praduroux, Rini, Sandri, Vicquéry, Viérin
Adriana)
Il Consiglio non approva.
Presidente - Gli emendamenti n. 3 e n. 4 della "Casa delle
Libertà" sono ritirati. Ne do lettura:
Emendamento
Al quarto comma dell'articolo 3 è aggiunto il seguente
punto:
"d) cambi di destinazione d'uso di volumi in fabbricati
autorizzati, i quali siano conformi con le prescrizioni
urbanistiche vigenti."
.
Emendamento
Il quinto comma dell'articolo 3 è abrogato.
Pongo in votazione l'articolo 3:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - All'articolo 4 il gruppo "Casa delle Libertà" ha
presentato il seguente emendamento:
Emendamento
Il primo comma dell'articolo 4 è modificato come
segue:
"1. La Giunta regionale definisce, con apposita
deliberazione, e previo parere delle commissioni consiliari
competenti, le modalità di applicazione dell'articolo 3.".
Anche il gruppo "Arcobaleno-Vallée d'Aoste" ha presentato un
emendamento a tale articolo:
Emendamento
Art. 4
Aggiungere il seguente comma:
"2. Le domande per beneficiare della sanatoria eccezionale di
cui all'articolo 3 della presente legge devono essere presentate,
con l'attestazione dell'avvenuto pagamento degli oneri dovuti, al
Comune competente improrogabilmente entro la data del 31 marzo
2004.".
La parola al Consigliere Riccarand.
Riccarand (Arc-VA) - Proprio perché la nostra competenza
primaria in materia di disciplina dell'attività edilizia deve
essere continuamente affermata, è opportuno che inseriamo in legge
un comma che stabilisca la data entro la quale vanno presentate
queste domande di sanatoria eccezionale. Il termine è lo stesso di
quello previsto dalla normativa nazionale, ma ha un significato ben
preciso che inseriamo come definizione autonoma nella nostra
norma.
Presidente - Chiedo scusa, andrebbe discusso prima l'emendamento
n. 5 del gruppo "Casa delle Libertà".
La parola al Consigliere Tibaldi.
Tibaldi (CdL) - Leggendo l'articolo 4 così come formulato nella
legge si evince che la Giunta regionale dovrà definire, con
apposita deliberazione, le modalità di applicazione dell'articolo
3, che sappiamo essere il fulcro normativo di questo disegno di
legge, perlomeno per la parte riguardante la sanatoria. Riteniamo
opportuno, con l'emendamento che presentiamo, che una formula di
concertazione con le commissioni consiliari competenti vada
mantenuta, come d'altronde è stata realizzata questa procedura
durante la fase estensiva di questo disegno di legge.
Abbiamo proposto pertanto che la Giunta regionale definisca, con
apposita deliberazione, ma sentite le commissioni consiliari
competenti, le modalità applicative dell'articolo 3, quindi
chiediamo che vengano chiamate in causa sia la II Commissione
consiliare, sia la III Commissione consiliare nella predisposizione
delle stesse, o perlomeno che vengano "innestate" nella procedura,
sentendo il loro punto di vista. Ripeto: tale percorso è stato
osservato nella fase iniziale, riteniamo che sia opportuno anche
realizzarlo in questa fase, che determinerà le modalità applicative
vere e proprie del condono. L'emendamento n. 5 pertanto recita:
"La Giunta regionale, sentite le commissioni consiliari
competenti, definisce, con apposita deliberazione, le modalità di
applicazione dell'articolo 3"
.
Presidente - La parola al Consigliere Riccarand.
Riccarand (Arc-VA) - Per dichiarare il voto favorevole
all'emendamento testé illustrato dal Consigliere Tibaldi.
Presidente - Pongo in votazione l'emendamento n. 5 del gruppo
"Casa delle Libertà", così come è stato riformulato:
Consiglieri presenti, votanti e favorevoli: 30
Il Consiglio approva all'unanimità.
Presidente - Pongo in votazione l'emendamento del gruppo
"Arcobaleno-Vallée d'Aoste":
Consiglieri presenti: 30
Votanti: 17
Favorevoli: 3
Contrari: 14
Astenuti: 13 (Caveri, Charles Teresa, Fey, Fiou, Fosson,
Marguerettaz, Nicco, Pastoret, Perrin, Perron, Praduroux, Sandri,
Viérin Adriana)
Il Consiglio non approva.
Presidente - Pongo in votazione l'articolo 4 nel testo così
modificato:
Articolo 4
(Rinvio)
1. La Giunta regionale, sentite le commissioni consiliari
competenti, definisce, con apposita deliberazione, le modalità di
applicazione dell'articolo 3.
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - Articolo 5. All'articolo 5 vi sono due emendamenti
del Consigliere Sandri e l'emendamento n. 5 della "Stella
Alpina".
Do lettura del primo emendamento presentato dal Consigliere
Sandri all'articolo 5:
Emendamento
La rubrica dell'articolo 5 è sostituita dalla
seguente:
"(Determinazione dell'indennità pecuniaria di cui
all'articolo 164 del decreto legislativo 29 ottobre 1999, n.
490)".
Pongo in votazione tale emendamento:
Consiglieri presenti: 29
Votanti: 25
Favorevoli: 25
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - Do lettura dell'emendamento all'articolo 5
presentato dalla "Stella Alpina":
Emendamento
Al comma 1 dell'articolo 5, le parole "pari ad euro 1.000"
sono sostituite dalle parole "pari ad euro 500,00".
Presidente - La parola al Consigliere Stacchetti.
Stacchetti (SA) - Abbiamo presentato questo emendamento solo per
uniformità di cifre: 1.000 euro è la cifra prevista dalla legge,
noi chiediamo che essa sia di 500 euro, perché qui si parla di
piccoli abusi.
Presidente - Pongo in votazione l'emendamento n. 5 della "Stella
Alpina":
Consiglieri presenti: 29
Votanti: 8
Favorevoli: 8
Astenuti: 21 (Borre, Caveri, Cerise, Cesal, Charles Teresa,
Curtaz, Fey, Fosson, Isabellon, Maquignaz, Marguerettaz, Nicco,
Pastoret, Perrin, Perron, Praduroux, Riccarand, Sandri, Squarzino
Secondina, Vicquéry, Viérin Adriana)
Il Consiglio non approva.
Presidente - Do lettura del secondo emendamento presentato dal
Consigliere Sandri all'articolo 5:
Emendamento
Il comma 2 dell'articolo 5 è sostituito dal seguente:
"2. La Regione determina la misura dell'indennità
risarcitoria di cui all'articolo 164 del decreto legislativo
490/1999 quando sia stato accertato, da parte delle strutture
competenti in materia di beni culturali e di tutela del paesaggio,
un danno paesaggistico-ambientale. Il contravventore provvede al
versamento della somma dovuta con le modalità previste dalla
normativa vigente. Le disposizioni di cui al presente comma trovano
applicazione anche con riferimento alle pratiche pendenti e non
ancora definite alla data di entrata in vigore della presente
legge."
Pongo in votazione tale emendamento:
Consiglieri presenti: 30
Votanti: 28
Favorevoli: 28
Astenuti: 2 (Salzone, Viérin Marco)
Il Consiglio approva.
Presidente - Pongo in votazione l'articolo 5 nel testo così
modificato:
Articolo 5
(Determinazione dell'indennità pecuniaria di cui all'articolo
164 del decreto legislativo 29 ottobre 1999, n. 490)
1. Ai sensi dell'articolo 4 del decreto del Ministro per i
beni culturali e ambientali 26 settembre 1997 (Determinazione dei
parametri e delle modalità per la qualificazione dell'indennità
risarcitoria per le opere abusive realizzate nelle aree sottoposte
a vincolo), quando il parametro danno sia pari a zero, la somma
equivalente di cui all'articolo 164 del decreto legislativo 29
ottobre 1999, n. 490 (Testo unico delle disposizioni legislative in
materia di beni culturali e ambientali, a norma dell'articolo 1
della L. 8 ottobre 1997, n. 352), è dovuta in misura pari a euro
1.000,00, per qualsiasi tipologia di opera abusiva, anche con
riferimento alle pratiche per le quali la struttura regionale
competente in materia di tutela del paesaggio abbia già rilasciato
il parere finalizzato alla sanatoria.
2. La Regione determina la misura dell'indennità risarcitoria
di cui all'articolo 164 del d.lgs 490/1999 quando sia stato
accertato, da parte delle strutture competenti in materia di beni
culturali e di tutela del paesaggio, un danno
paesaggistico-ambientale. Il contravventore provvede al versamento
della somma dovuta con le modalità previste dalla normativa
vigente. Le disposizioni di cui al presente comma trovano
applicazione anche con riferimento alle pratiche pendenti e non
ancora definite alla data di entrata in vigore della presente
legge.
Consiglieri presenti: 30
Votanti: 26
Favorevoli: 26
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - Pongo in votazione l'articolo 6:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - All'articolo 7 il gruppo "Casa delle Libertà" ha
presentato i seguenti emendamenti:
Emendamento
Il primo comma dell'articolo 7 è modificato come
segue:
"1. La Giunta regionale, sentita la commissione consiliare
competente e il Consiglio permanente degli Enti locali
… (omissis)".
Emendamento
Il terzo comma dell'articolo 7 è modificato come
segue:
"3. Il piano è approvato con deliberazione del Consiglio
regionale e può essere integrato di anno in anno mediante
l'inserimento di nuovi interventi".
La parola al Consigliere Tibaldi.
Tibaldi (CdL) - Come è noto, il capo III contiene la parte
propositiva di questo disegno di legge, che noi riteniamo molto
importante e che si aggiunge alla parte di sanatoria di cui agli
articoli precedenti. Parte propositiva che vede un ruolo centrale
della Giunta regionale, del Consiglio permanente degli enti locali
nella predisposizione di un piano che, a nostro avviso - da qui
l'emendamento n. 7 che riteniamo di fondamentale importanza -, deve
essere approvato con deliberazione del Consiglio regionale e può
essere integrato di anno in anno mediante l'inserimento di nuovi
interventi. Sostanzialmente ritiriamo l'emendamento n. 6 e
confermiamo l'emendamento n. 7, ascrivendo però la funzione
tipicamente pianificatoria all'organo a ciò deputato, cioè il
Consiglio regionale, senza nulla togliere alla Giunta regionale il
ruolo di predisposizione, di definizione prioritaria delle linee
guida del medesimo piano. Per sintetizzare, ritiriamo l'emendamento
n. 6 e confermiamo l'emendamento n. 7. Non vi sono modifiche né
formali, né sostanziali rispetto al testo.
Presidente - La parola al Consigliere Riccarand.
Riccarand (Arc-VA) - Votiamo a favore di questo emendamento, che
è migliorativo, anche se tutto l'impianto di questo capo III non ci
convince assolutamente. Si tratta di una formulazione molto confusa
e, anche se l'ora è molto tarda, vi leggo alcuni passi della
relazione di presentazione perché, a mio avviso, sono emblematici
della confusione che vi è dietro questo capo III, si dice che:
"Tali iniziative si pongono come un primo approccio in
materia ambientale, nella volontà di procedere ad una successiva
organica disciplina del settore, pur consci degli enormi ostacoli
presenti sul percorso, di cui, in primis, lo stesso termine
"ambiente" con il quale, infatti, si è soliti identificare un
concetto tendenzialmente macroscopico e di difficile delimitazione,
connotato da un'intrinseca complessità strutturale, la cui
definizione si rende sterile proprio in ragione della duttilità e
della polivalenza del concetto stesso"
.
Vorrei che qualcuno mi spiegasse cosa vuol dire questo e questa
è l'illustrazione del capo III di questo provvedimento che dovrebbe
essere la base della riqualificazione ambientale in Valle
d'Aosta!
Presidente - L'emendamento n. 6 della "Casa delle Libertà" è
stato ritirato, se non vi sono interventi, pongo in votazione
l'emendamento n. 7 di tale gruppo:
Consiglieri presenti, votanti e favorevoli: 30
Il Consiglio approva all'unanimità.
Presidente - Pongo in votazione l'articolo 7 nel testo così
modificato:
Articolo 7
(Strumenti di realizzazione delle iniziative)
1. La Giunta regionale, sentito il Consiglio permanente degli
enti locali istituito ai sensi dell'articolo 60 della legge
regionale 7 dicembre 1998, n. 54 (Sistema delle autonomie in Valle
d'Aosta), definisce le priorità concernenti la realizzazione delle
iniziative di interesse regionale di cui all'articolo 6.
2. La struttura regionale competente in materia di ambiente,
sulla base delle priorità definite ai sensi del comma 1 e tenuto
conto delle eventuali segnalazioni di intervento da parte di
Comuni, singoli o associati, anche attraverso le Comunità montane,
o di altri enti pubblici a ciò interessati, predispone un apposito
piano contenente i seguenti elementi:
a) la valutazione delle esigenze del settore e delle tendenze
evolutive prevedibili;
b) le linee di politica ambientale da perseguire per la
realizzazione delle finalità e degli obiettivi di cui all'articolo
6;
c) l'elenco degli interventi di interesse regionale, con
l'indicazione delle modalità di predisposizione dei progetti, di
finanziamento e della spesa presunta per la loro
realizzazione.
3. Il piano è approvato con deliberazione del Consiglio
regionale e può essere integrato di anno in anno mediante
l'inserimento di nuovi interventi.
4. Gli interventi individuati dal piano sono realizzati
mediante l'elaborazione di progetti, anche integrati, orientati
secondo le linee programmatiche del PTP. I progetti devono essere
conformi alle norme urbanistiche e alle prescrizioni degli
strumenti urbanistici vigenti.
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - La parola al Consigliere Riccarand sull'articolo
8.
Riccarand (Arc-VA) - Sulle disposizioni finanziarie del capo IV,
articolo 8, anche qui non siamo d'accordo su questa scelta di
spostare, per l'anno 2004, 50.000 euro, se ricordo bene, dal
capitolo 39660 (Spese per interventi di insediamento del verde
pubblico, delle aree e dei percorsi attrezzati e per il recupero
ambientale di aree degradate) al capitolo 2.1.6.01. (Consulenze e
incarichi), che è la sostanza di questa variazione finanziaria. In
pratica, andiamo a spostare una risorsa da un utilizzo immediato,
diretto e utile ad invece una consulenza e un incarico per un piano
di cui non condividiamo assolutamente la necessità e il bisogno.
Abbiamo numerosi piani già fatti, che attendono solo di essere
applicati, non si capisce perché dobbiamo spostare ulteriori
risorse rispetto a quelle che già sono state assegnate dal bilancio
per ulteriori consulenze ed incarichi.
Presidente - Pongo in votazione l'articolo 8:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente - Pongo in votazione l'articolo 9:
Consiglieri presenti: 30
Votanti: 23
Favorevoli: 23
Astenuti: 7 (Comé, Curtaz, Riccarand, Salzone, Squarzino
Secondina, Stacchetti, Viérin Marco)
Il Consiglio approva.
Presidente - La parola al Consigliere Viérin Marco.
Viérin M. (SA) - Noi, a seguito dell'esito che ha avuto il
quarto emendamento all'articolo 3 da noi presentato, che era per
noi fondamentale, ci troviamo a dover esprimere un voto diverso da
quello da noi ipotizzato all'atto di quella sospensione di circa
mezz'ora fa; forse qualche collega della minoranza - di questo ci
dispiace - ha capito troppo bene, o forse non ha voluto capire.
Avremo tantissime persone che necessitano di un piccolo aumento del
volume del loro fabbricato rispetto a quello
concessionato… si parla di un 5%,
quindi si parla di misure minime, ad esempio 900 metri cubi di
volume fino a 945, quindi una centrale termica o l'innalzamento del
cordolo del fabbricato quando vi è una ristrutturazione o il
rifacimento di un tetto… queste persone
non potranno accedere al condono. Voglio capire allora come si può
predicare qui: "cerchiamo di agevolare soprattutto le
ristrutturazioni dei centri storici" e poi andiamo a condonare
niente per i centri storici ed obblighiamo la gente a vivere in una
certa maniera.
L'altro ragionamento è un ragionamento di principio, cara
Consigliera Squarzino, perché lei si è smentita nell'arco di 30
secondi: ha richiamato le regole e il sottoscritto, in nome e per
conto della "Stella Alpina" - che ha cercato di portare qualcosa a
miglioramento del testo della maggioranza e a favore dei cittadini
valdostani -, ha dovuto alzarsi e dire: "ritiriamo l'emendamento
per il rispetto delle regole". Trenta secondi dopo, ha tenuto un
comportamento diverso per quanto riguarda la correzione apportata
all'emendamento n. 5 della "Casa delle Libertà", perché non è stata
una correzione di carattere formale, in quanto si sono tolte le
parole
"previo parere"
e si è messa la parola
"sentite"
. Per quanto riguarda il concetto, se la nostra
correzione comportava una differenza, quella della "Casa delle
Libertà" ne comporta una abissale… di
questo comportamento ci risentiamo fortemente!
Siamo obbligati ad astenerci su questo disegno di legge, perché
credevamo fermamente di poter portare un "passaggio" migliorativo
per tanti Valdostani che non sono le Società immobiliari, non sono
delle persone che speculano, ma hanno la loro casa messa magari
fuori volume per 10, per 6 metri cubi e non potranno metterla in
regola, con tutte le conseguenze; dobbiamo tutti prendere atto di
questo. La "Stella Alpina", quindi, non può far altro che
astenersi.
Presidente - La parola al Consigliere Tibaldi.
Tibaldi (CdL) - Partirei da un concetto che ho sentito ripetere
da più parti, che comunque l'articolo 32 della legge n. 326/03
costituisce un'opportunità. Non vorrei usare il termine "occasione"
per essere frainteso, anche se qualcuno di voi lo ha
utilizzato.
Questo articolo offre un'opportunità perché permette di
intervenire con lo strumento della sanatoria su piccoli abusi che
hanno caratterizzato anche il territorio valdostano e anche di
impostare un percorso di riqualificazione urbanistica attraverso la
seconda parte di questo disegno di legge, che ora andiamo ad
approvare nella sua sostanza. Un'opportunità che, ribadiamo, non
deve essere solo indirizzata e raccolta dagli enti locali e dalla
pubblica amministrazione in genere attraverso la rimodulazione di
norme legislative o dell'applicazione delle medesime, ma deve
essere anche resa possibile ai privati, i quali, nel limite delle
modalità di applicazione e di ricezione del condono
nazionale… sono stati iscritti con le
norme del disegno di legge n. 11.
È importante dire che l'articolo 32, in particolare il comma 4
ha ribadito ancora una volta le competenze delle Regioni a statuto
speciale in materia urbanistica e di territorio, cioè il governo
del territorio ormai è nelle mani delle regioni ed è quindi
opportuno che questo governo venga esplicitato nella maniera
migliore, attraverso atti, provvedimenti legislativi ed
amministrativi che tutelino, da una parte, il bene comune e,
dall'altra, i legittimi e non gli interessi illegittimi dei
cittadini nell'esercizio dell'attività edificatoria. La Giunta
regionale, proponendo un disegno di legge come questo, ha compiuto
una scelta politica che, nella sostanza, recepisce i principi
dell'articolo 32 della legge n. 326 e li armonizza con il nostro
sistema normativo urbanistico e sulla base delle realtà esistenti
in Valle. Vi è quindi un adeguamento modulato dell'articolo 32
della legge nazionale sul condono sulla base delle esigenze
valdostane. È una scelta politica diametralmente opposta a quella
mozione infausta che venne approvata ad ottobre dal Consiglio
regionale, evidentemente vi è stato un ravvedimento operoso in un
senso più produttivo e proficuo e senz'altro più vicino alle
esigenze di una collettività, che ha il diritto di sanare abusi
minori e non di prevederne una condanna e una censura
inusitata.
Il nostro gruppo ha proposto alcuni emendamenti, a seguito della
sospensione intervenuta due di essi sono stati accolti dal
Consiglio, vi ringraziamo per questa sensibilità. Sono emendamenti,
oltre che di forma, anche di sostanza, in particolare il primo,
quello che coinvolge le Commissioni consiliari competenti, la II e
la III, della quale fanno parte anche i colleghi della minoranza,
nella definizione delle modalità applicative dello stesso disegno
di legge. Il secondo emendamento è quello che dà competenza a
questo Consiglio e penso che qui nessuno voglia rinunciare ad
attribuire competenze al Consiglio, già spogliato di funzioni da un
po' di tempo a questa parte. Sono due emendamenti che non hanno
subito alcuna variazione sostanziale, ma il primo, il n. 5, per
intervenire anche in replica a quanto detto dal Consigliere Viérin,
ha sancito meglio la funzione della commissione consiliare in
questo percorso, ovvero le commissioni consiliari hanno il diritto
di essere audite e quindi coinvolte. Confidiamo molto nel momento
in cui, visto che la deliberazione di Giunta avrà una funzione
nodale nel coinvolgimento delle
commissioni… e confidiamo anche nel
fatto che i principi emersi nel lavoro importante e fondamentale
svolto in quelle sedi vengano ribaditi, conservati ed iscritti nel
provvedimento deliberativo della Giunta. Il nostro voto sarà
favorevole.
Presidente - La parola al Consigliere Sandri.
Sandri (GV-DS-PSE) - Mi dispiace far perdere ancora qualche
minuto a questo Consiglio, ma volevo fare due considerazioni: una
di metodo e una di sostanza.
Una di metodo: credo che non ci possiamo negare la difficoltà di
raggiungere degli obiettivi positivi in termini legislativi con
l'attuale Regolamento del Consiglio. Non è la prima volta che il
Regolamento consiliare dimostra le sue inefficienze e credo sia
opportuno tutti insieme partire rapidamente con una revisione,
perché è utile avere più tempo per armonizzare per esempio tutti
gli emendamenti, avere delle regole più precise perché gli
emendamenti siano svolti, esaminati, integrati, valorizzati al
massimo per l'ottenimento del miglior testo.
Come gruppo abbiamo vissuto non facilmente un tentativo di
trasformare quest'aula in un tribunale per parecchie ore questa
mattina, e anche nel pomeriggio, e si siano volute dedicare le ore
più tardive, quando la stanchezza ha preso tutti, per affrontare il
ruolo fondamentale di questo Consiglio: il ruolo legislativo. È
un'osservazione che lascio alla valutazione di tutti i gruppi, ma
penso che sia necessario convocare al più presto la Commissione del
Regolamento.
Per quanto riguarda il provvedimento, con tutte le difficoltà
che vi sono state e con tutti i tempi che hanno costretto a un
dibattito accelerato in commissione e in Consiglio, e anche ad
un'elaborazione piuttosto sommaria a livello degli uffici
legislativi, credo si sia arrivati ad una formulazione equilibrata.
Nella presentazione della legge abbiamo ascoltato le parole della
"Casa delle Libertà", che si lamentava della restrizione notevole
degli ambiti di applicabilità e, dall'altra parte, "l'Arcobaleno"
che invece paventava l'esasperata apertura di questa sanatoria. Vi
sono tante considerazioni da poter fare, ma io ne volevo richiamare
solo una per dimostrare come la Valle d'Aosta abbia saputo ancora
una volta badare soprattutto agli interessi dei Valdostani e non
farsi condizionare da strumentalizzazioni politiche o da tentativi
di strumentalizzazioni politiche, così come abbiamo ancora sentito
pochi minuti fa.
Mi sono fatto inviare il testo del progetto di legge della
Provincia autonoma di Bolzano, che era stata richiamata dai
Consiglieri "dell'Arcobaleno" come una provincia autonoma che si
sarebbe perfino disinteressata a fare questo provvedimento e leggo
che al primo articolo, che tratta di questo argomento all'interno
della loro finanziaria, viene data un'applicabilità nelle zone
edificabili non superiore al 30% della volumetria della costruzione
originaria e comunque non superiore ai 250 metri cubi, quindi
prevedendo non solo l'aumento della volumetria, ma anche nelle
nuove costruzioni e poi tutta una serie di altre oblazioni.
Evidentemente, abbiamo avuto una posizione più cauta, una posizione
più adatta al nostro territorio e questo, secondo me, è un passo
avanti positivo rispetto al passato. Il Consigliere Riccarand,
giustamente, prima ricordava il condono del 1985, dimenticandosi di
quello del 1994, anche perché non si capisce come mai all'epoca
lui, Assessore competente in questa materia, non se n'era
minimamente preoccupato.
Facciamo una legge sicuramente mediata fra chi vuole la
ristrutturazione di tutto, degli appartamenti, piuttosto che quella
dei proprietari e quant'altro, a quelli che invece vogliono
imbalsamare la Valle d'Aosta a una visione rivolta totalmente verso
il passato. In questo senso credo che l'ordine del giorno approvato
dalla maggioranza con l'apporto della "Stella Alpina" valorizzi
questo provvedimento di legge, portandolo a guardare verso il
futuro; penso che in questa ottica dobbiamo lavorare da adesso in
avanti, sui metodi e sui contenuti.
Presidente - La parola al Consigliere Riccarand.
Riccarand (Arc-VA) - Per ribadire il giudizio negativo
"dell'Arcobaleno" su questo disegno di legge, che è nato in
contrasto con una posizione espressa dal Consiglio regionale con un
voto unanime da parte dei consiglieri presenti in aula, e che poi è
stato via via peggiorato, reso ancora più confuso e contorto nella
sua formulazione e alla fine il testo finale che verrà votato è
molto simile al testo dell'articolo 32 della normativa nazionale.
Non vi sono, purtroppo, delle differenze, delle caratteristiche
sostanzialmente diverse ed è un'impostazione che non è
assolutamente adatta rispetto alle caratteristiche del nostro
territorio regionale.
Rispetto ai precedenti condoni, purtroppo va detto che la
situazione è diametralmente cambiata. Non si può paragonare la
situazione attuale con la situazione del 1985 o del 1994 per un
motivo molto semplice: prima la Valle d'Aosta non aveva una
normativa in materia di abusi e di sanzionamento e di sanatoria,
mentre con la legge n. 11/98 la Regione ha questa normativa e solo
perché ha questa normativa può evitare di applicare la normativa
sulla sanatoria che viene fatta a livello nazionale. Non si possono
dimenticare queste differenze sostanziali, altrimenti si dicono
delle cose che non hanno alcun fondamento.
Presidente - Pongo in votazione la legge nel suo complesso:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Comé, Salzone, Stacchetti, Viérin Marco)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK