Consiglio Regionale della Valle d'Aosta - Oggetto del Consiglio n. 623 del 17 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 623 del 17 luglio 2014 - Resoconto
OGGETTO N. 623/XIV - Approvazione di risoluzione: "Impegno ad
intervenire presso le istituzioni nazionali affinché assumano
iniziative per fermare il conflitto israelo-palestinese".
Presidente -
Ci sono colleghi che intendono intervenire
per illustrare la risoluzione? La parola al collega Donzel.
Donzel (PD-SIN.VDA)
- Grazie Presidente.
Come scriviamo nella risoluzione, in molte città italiane e -
credo con grande compiacimento personale per tutti noi -, anche ad
Aosta ieri sera si è tenuta una manifestazione, una fiaccolata di
pace proprio in Piazza Chanoux alle ore 21,00, che aveva come
obiettivo quello di fermare il conflitto fra israeliani e
palestinesi. Si sono riaffermati i valori della pace, della difesa
non violenta...
Presidente
- Colleghi, per cortesia, un po' di
silenzio!
Donzel (PD-SIN.VDA) -
...dell'importanza della
mobilitazione, ribadisco: l'importanza della mobilitazione,
l'importanza di parlarne, anche nelle sedi istituzionali. In quella
sede è stato pubblicamente letto l'impegno in cui ogni morte ci
diminuisce...ogni uomo, ogni donna, ogni bambino ucciso pesa sulle
nostre coscienze e non siamo indifferenti al dolore e alla
sofferenza degli altri popoli. Per questo abbiamo ripreso
integralmente le motivazioni di questa manifestazione, affidandole
come impegno al nostro Presidente della Regione, come invito ai
nostri Parlamentari, perché si impegnino al più presto per la
cessazione del fuoco, le rappresaglie, le vendette di ogni parte,
perché ci siano impegni precisi ad un ruolo attivo di
mediazione.
Naturalmente abbiamo cercato di non alterare il messaggio
politico di quella manifestazione ed è nostra volontà in questa
delicata situazione di quel conflitto fare in qualche modo che
anche un piccolo popolo come quello valdostano sia attento alla
sofferenza di chi si trova coinvolto in un conflitto bellico, dopo
più di 3 mila anni di guerra capire da che parte è la ragione è una
sfida che affidarla agli storici è dire poco, cioè è un conflitto
che è narrato nella Bibbia, quando, insomma, Davide si scontrò
epicamente con Golia, e poi le invasioni di altri popoli,
l'occupazione violenta ad opera dei romani, che colpirono duramente
gli ebrei e li umiliarono profondamente con la distruzione del
tempio, l'utilizzo del nome "Palestina", che sembra originato da
quello...dai cosiddetti...una derivazione del nome Filistei proprio
per umiliare ulteriormente quel popolo. Ci furono poi le tragedie
delle Crociate, una storia terribile che arriva fino ai 400 anni di
occupazione dell'Impero ottomano e poi ai conflitti mondiali, dove,
a seconda delle esigenze, le potenze internazionali - prima la Gran
Bretagna, poi le altre potenze occidentali - scelsero quando
conveniva di allearsi ora con gli uni ora con gli altri, all'inizio
fu un'alleanza con gli arabi, in funzione anti-ottomana,
promettendo a questi popoli di avere di nuovo dei territori,
promesse storicamente disattese e che poi si sono trasformate, dopo
l'esodo di tantissimi ebrei che avevano subito le persecuzioni
orribili nei Paesi europei, in uno scontro fratricida - perché io
considero fratelli i palestinesi e gli israeliani - che francamente
rammarica tutti quelli che lo seguono.
Mi sembrava importante parlarne in questa sede in Consiglio
regionale sia perché - ripeto - un piccolo popolo dev'essere
attento a queste cose e a queste terribili tragedie, non siamo
riusciti a parlarne ieri, mentre non ne parlavamo ieri c'è stato
quel tragico...un nuovo tragico episodio, dopo gli oltre 200 morti,
ieri altri 4 bambini hanno perso la vita, quindi questa è una
tragedia davvero terribile. Anche per chi magari non ha una
sensibilità pacifista spinta, sarebbe un atto molto grave quello di
un'occupazione militare da parte di Israele di quel territorio di
Gaza per le ripercussioni anche internazionali che questo fatto può
avere. So che qualcuno...un'altra ragione per cui valeva la pena
parlarne in questa sede è che l'Amministrazione regionale ha
correttamente sostenuto un'importantissima iniziativa di pace
organizzata da dei volontari valdostani, che è
Fiori di
pace
, poi diventata
Voci di pace
, che è davvero un
esempio di come bisogna cercare di far dialogare e creare amicizia,
quindi questa Regione, quest'Amministrazione regionale, questo
Consiglio regionale in qualche modo ha un titolo, seppur marginale,
minimale, ha messo, ha seminato un frammento di pace in quel
terribile deserto di orrore e di guerra che è la Palestina.
Il mio auspicio quindi è che quest'appello possa essere
condiviso da tutti, non la sento una mozione di parte, non la sento
una risoluzione di parte, la sento una cosa che è aperta davvero
alla condivisione. Una piccola precisazione...alcuni passaggi,
magari come quello sul concetto dell'embargo delle armi, vi vorrei
chiarire, informare che effettivamente l'Italia è il Paese che è il
maggiore fornitore di armi a Israele, l'Italia da sola fornisce più
armi di Francia e Germania insieme a Israele, addirittura,
praticamente, nel commercio di armi con Israele arriva ad
eguagliare Francia, Germania e Gran Bretagna. Qui si tratta, in un
momento così delicato di conflitto, di bloccare questo commercio,
che mi sembra il minimo, perché non possiamo dire: "vogliamo la
pace"...e facciamo finta di non vedere che proprio qualche
settimana fa sono stati consegnati dei bombardieri italiani a
Israele! Mi sarebbe sembrato - ve lo dico con franchezza - un po'
ipocrita dire: "voglio la pace" facendo finta di non vedere che
l'Italia, insomma, in qualche modo, in questo momento, è... Questo
non significa che siamo aprioristicamente contrari ad ogni forma di
collaborazione e commercio anche militare con Israele, ma nel
momento in cui sta per scoppiare un evento di tragicità assoluta,
se ci fosse anche l'occupazione militare, che può scatenare di
nuovo delle guerre, l'abbiamo visto nello scenario iracheno a più
riprese, l'esperienza terrificante dell'Afghanistan, le esperienze
terribili che si stanno vivendo ancora e trascinate per anni in
Libano, Siria, le stesse rivoluzioni sospese a metà in tutto il
nord Africa...ecco, ci consigliano di fare anche noi con umiltà la
nostra parte, sapendo che ovviamente non possiamo stravolgere da
una piccola Regione la linea del Governo nazionale, la
responsabilità è in capo al Governo nazionale e all'Europa, però se
un piccolo segnale i nostri massimi rappresentanti...se il
Presidente della Regione, quando va a Roma, e i nostri Parlamentari
danno un segnale di attenzione del nostro popolo a quest'evento, mi
sembra che non è che ci siamo appagati la coscienza, ma abbiamo
fatto semplicemente il nostro dovere di istituzioni valdostane.
Presidente
- La parola al collega Fabbri.
Fabbri (UVP)
- Grazie Signor Presidente.
A nome mio personale e del mio gruppo...non possiamo non aderire
a questo tipo di iniziativa, a questo tipo di grido di dolore, che
viene anche dalla nostra Nazione e dalla nostra
petite
patrie
e non considerare i momenti drammatici che queste
persone stanno vivendo. Il volto della guerra e del dolore non ha
nazionalità, è il volto dei palestinesi, è il volto degli
israeliani, è il volto di chi viene coinvolto in odi che, come è
stato detto dal mio collega, derivano da una storia infinita, che è
ora in qualche modo cercare di far finire. Noi con questo tipo di
iniziativa, nel nostro piccolo, cerchiamo di costruire la pace e
invitiamo tutti i nostri colleghi ad aderire a questo tipo di
iniziativa. Grazie.
Presidente
- La parola alla collega Certan.
Certan (ALPE)
- Grazie Presidente.
Un noto, importante giornalista, Igor Man, diceva, sosteneva che
non è con le armi che si combatte il terrorismo. Nell'affrontare
quest'iniziativa che, come gruppo ALPE, condividiamo e approviamo
nella sua essenza, credo sia importante togliersi ogni casacca da
tifosi, perché giustamente, quando si verifica una guerra, tutti
hanno torto e un morto israeliano vale quanto un morto palestinese
e viceversa. Dicevo, quando si affronta una discussione sul Medio
Oriente, più che in ogni altra discussione, credo, la prima cosa da
fare è non credere o pensare di conoscere tutti gli elementi o i
dettagli. Non è solo la storia di territori e di popolazioni, ma è
la storia di territori occupati forse ingiustamente, di territori
martoriati e fragili, di territori ricchi, di territori divisi,
sfruttati per la loro religione e utilizzati militarmente da attori
latenti, spesso compiacenti, è la storia di popolazioni lacerate da
divisioni etniche, religiose, politiche, da popolazioni con
sfruttati e sfruttatori e anche da popolazioni ghettizzate o
monetizzate. In questo periodo storico in cui il Medio Oriente ed i
suoi confini, che sono nati a tavolino dopo la Seconda guerra
mondiale, paiono in frantumi e in cui le parti politiche colpiscono
i civili e usano i concittadini come scudo umano, dicevo, in
quest'epoca in cui si stanno profilando anche due grosse alleanze,
con molta umiltà, chiediamo, come gruppo ALPE, alla diplomazia e ai
Parlamentari italiani, ma anche a quelli europei che si adoperino
affinché non sia la popolazione, e in particolare sempre i più
piccoli e i più deboli, a pagare, spesso con la vita, le
incomprensioni e l'odio.
Ognuno di noi, ripeto, con molta umiltà, può contribuire alla
pace, innanzitutto nel proprio Paese, vivendo quotidianamente con
coerenza, riaffermando i valori della pace, della difesa non
violenta, dell'importanza di mobilitarsi e in questo
momento...penso, ad esempio, al progetto che il Consiglio regionale
da diversi anni favorisce e sostiene: il progetto
Voci di
pace
, progetto che accoglie e fa incontrare e dialogare una
decina di studenti, di ragazze e ragazzi palestinesi ed israeliani
nelle scuole valdostane. Ecco, nel piccolo è un modo semplice, ma
efficace per fare sperimentare i futuri cittadini mediorientali che
solo incontrandosi, parlandosi e costruendo insieme si può pensare
al futuro.
Presidente
- Grazie collega. La parola al collega
Ferrero.
Ferrero (M5S)
- Grazie Presidente.
Solo una battuta. Ovviamente il Movimento Cinque Stelle sostiene
fermamente questa risoluzione, non si tratta di stabilire la
responsabilità degli israeliani o di Hamas, sappiamo che entrambi
ne hanno fatte di cotte e di crude, sappiamo delle bombe al fosforo
degli israeliani che sono state gettate sui territori occupati,
sappiamo altrettanto degli attentati terroristici fatti da Hamas,
che in un tempo recente ha addirittura ottenuto poi una sospensione
degli aiuti da parte della Comunità europea e da parte dell'ONU, ma
dobbiamo comunque prenderci carico di questa questione, perché?
Perché l'Italia è il più grande esportatore di armi verso Israele
della Comunità europea: sono 470 milioni di euro nel 2012, e a
livello romano bisogna quindi intervenire perché, come al solito, è
con la questione del ricatto economico che si può ottenere una
pace...
Presidente
- Un po' di silenzio per favore!
Ferrero (M5S) -
...che sia una pace veramente solida in
quei territori. Oltretutto bisogna pensare che un buona fetta dei
profughi e dei clandestini che arrivano in Italia arrivano proprio
da quei territori martoriati. Di conseguenza, se si vuole fare
anche un discorso a livello di prospettiva, dobbiamo tener conto
che questo avrà dei risvolti per quanto riguarda l'Italia e che
quindi questo non è un problema che non ci riguarda, perché anche
noi di recente, come Valle d'Aosta, abbiamo accolto dei profughi e
quindi possiamo ben capire che questi problemi di politica
internazionale poi hanno anche dei risvolti per la nostra comunità.
Io quindi penso che, diciamo, su un provvedimento del genere non
possiamo che trovarci tutti d'accordo senza voler bollare buoni o
cattivi una parte o l'altra.
Presidente
- Grazie collega Ferrero. Altri? Non c'è
nessun altro? La parola al Presidente della Regione.
Rollandin (UV)
- Credo che l'illustrazione di questo
documento da parte del collega Donzel sia stata ampia e abbia in
qualche modo evidenziato quali sono le ragioni della presentazione
di questo documento, che sono condivisibili nel momento in cui
danno una spinta, per piccola che sia, insignificante nel mosaico,
ma comunque valida, per dire che la comunità valdostana si fa
carico anche di problemi che sono legati alla tragicità che lei ha
ricordato. Credo che nella sostanza sia un modo per sostenere la
pace, ecco, credo che...mi collego alle ultime parole del collega
Ferrero, senza entrare nel merito di chi siano le colpe, cioè ho,
come tutti voi credo, letto in questi giorni di tutto su questo,
quindi io non sono in grado di fare delle valutazioni, nel senso di
usare il misurino. Qui è importante dire che si parlino, che ci sia
un movimento forte che vada nella direzione della pace, ecco, anche
la vendita delle armi piuttosto che...sicuramente quello può essere
uno strumento che in un certo momento, come lei diceva, va valutato
a livello nazionale, dove ci sono tutta una serie di interessi che
noi conosciamo poco. Ecco, l'invito, l'unica cosa, ecco, credo sia
giusto l'invito ai Parlamentari, per quanto mi riguarda, chiederò
poi che cosa devo fare, perché francamente la mia posizione se
non... Essendo una mozione votata all'unanimità, credo che per
quanto mi riguarda, se l'impegno è a livello dei colleghi, con i
colleghi di fare un'azione in questo senso, ci può stare, ecco, per
il resto...
(interruzione del Consigliere Donzel, fuori
microfono)
...in questo senso ci può stare, va bene, quindi noi voteremo la
risoluzione che lei ha rappresentato con questo spirito.
Grazie.
Presidente
- Bene colleghi, procediamo alla votazione
della risoluzione. La votazione è aperta. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Abbiamo l'ultimo oggetto da trattare, che è la seconda
risoluzione presentata da parte dell'opposizione, prego il
Consigliere Segretario di leggerne il testo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK