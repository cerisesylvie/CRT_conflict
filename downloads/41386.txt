Consiglio Regionale della Valle d'Aosta - Oggetto del Consiglio n. 520 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 520 del 21 marzo 2019 - Resoconto
OGGETTO N. 520/XV - Proposta di legge n. 12: "Ulteriori
misure di prevenzione e contrasto alla ludopatia. Modificazioni
alla legge regionale 15 giugno 2015, n. 14 (Disposizioni in materia
di prevenzione, contrasto e trattamento della dipendenza dal gioco
d'azzardo patologico. Modificazioni alla legge regionale 29 marzo
2010, n. 11 (Politiche e iniziative regionali per la promozione
della legalità e della sicurezza))".
Rini (Presidente)
- Punto 29 all'ordine del giorno. La
parola al relatore Rollandin per l'illustrazione.
Rollandin (UV)
- La legge che viene oggi presentata è il
frutto di un lavoro corale portato avanti dalla Commissione
competente con tutti i suoi partecipanti.
L'addiction au jeux de hasard est un phénomène dont la gravité
est désormais incontestable et sous les yeux de tout le monde. Il
est de notre devoir, en tant que représentants de la communauté
valdôtaine, d'être vigilants et d'agir sur le plan politique pour
prévenir et lutter contre ce drame qui a désormais pris les
proportions d'un véritable fléau social. La cause principale de ce
phénomène est la grande prolifération des occasions de s'adonner
légalement aux jeux de hasard: dans les cafés, les bureaux de
tabacs, les salles de jeux, et les agences et, par l'intermédiaire
de l'internet, même sur le mobile et chez soi. Malgré la grande
variété des jeux disponibles - des jeux de grattage (les "gratta e
vinci") aux machines à sous, des paris à la loterie vidéo - les
données prouvent que la plus grande partie des personnes qui
s'adressent aux services socio-sanitaires pour entreprendre un
parcours de soin est tombée dans le piège du jeu compulsif non pas
depuis chez soi mais depuis l'extérieur, et notamment à cause des
machines installées dans les établissements publics. L'extrême
dangerosité de ces dispositifs est désormais attestée: ces machines
sont, en effet, en mesure de provoquer rapidement des formes de
dépendance pathologique susceptibles de détruire économiquement et
psychologiquement les joueurs et la famille.
Considérant que les troubles liés à la pratique des jeux de
hasard et d'argent concernent les personnes les plus faibles,
souvent mineures, qui connaissent de sérieux problèmes économiques
et ont moins de possibilités d'affronter les conséquences du jeu,
il est impératif d'essayer de limiter les graves dommages
économiques et sociaux que cette plaie provoque aux familles et à
l'ensemble de la communauté valdôtaine.
Depuis 2015, quand la loi régionale n° 14 a été approuvée et a
introduit les premières mesures régionales visant à prévenir, à
combattre et à traiter l'addiction au jeu de hasard, les données
statistiques fournies par le Ser.D., le service des dépendances
pathologiques de l'Agence USL de la Vallée d'Aoste, font état d'une
réduction du nombre de personnes souffrant d'addiction au jeu de
hasard. Cela ne fait que prouver que le chemin emprunté à l'époque
est le bon et nous encourage à poursuivre nos efforts!
Notre objectif principal est celui de limiter la dissémination
des machines "pique-sous" sur le territoire régional et de
concentrer celles-ci dans des aires opportunément éloignées des
lieux fréquentés par les personnes les plus vulnérables aux charmes
du jeu, telles que les jeunes, les personnes âgées et celles en
difficulté économique. C'est dans cette optique que, récemment, le
Conseil régional a approuvé à l'unanimité la loi régionale n° 10 de
2018, qui a anticipé au 1
er
janvier et au 1
er
juin de cette année les délais d'application de certaines mesures
de lutte contre la dépendance au jeu introduites par la loi
régionale n° 14 de 2015. Il est notamment question de
l'interdiction d'ouvrir et d'exploiter des salles et des espaces de
jeu à proximité des "endroits sensibles" tels que les
établissements scolaires, les ludothèques, les hôpitaux, les
structures d'assistance sociale et les centres culturels, sportifs
ou récréatifs.
Con la proposta di legge oggi in esame abbiamo innanzitutto
incrementato l'elenco di questi luoghi sensibili, inserendovi anche
le banche, gli sportelli bancomat, i luoghi di culto e i negozi
"compro oro". Per garantire l'esatta e uniforme applicazione della
legge su tutto il territorio regionale, inoltre, abbiamo voluto
precisare i criteri di individuazione di tali luoghi e le modalità
di tracciatura delle circostanti aree di interdizione. Sulla base
dei dati forniti da ciascun Comune attraverso il geoportale
regionale, sarà possibile predisporre, praticamente in tempo reale,
una completa mappatura informatizzata dei luoghi sensibili presenti
in Valle e visualizzare l'esatta estensione delle aree di
interdizione dal gioco d'azzardo. Il tutto dovrà essere operativo
in tempi rapidi. Nella legge erano previsti 40 giorni e, d'accordo
anche con i colleghi, abbiamo previsto due emendamenti che, di
fatto, danno due mesi in più, giusto per adeguare quelli che sono i
punti sensibili.
Un'altra misura, che riteniamo particolarmente innovativa,
consiste nell'individuazione di precise limitazioni temporali
all'utilizzo delle
slot machine
. In base alla nuova
disposizione, infatti, le sale e gli spazi per il gioco d'azzardo
potranno restare aperti al pubblico per dei periodi massimi di 2
ore consecutive, intervallati da pause di medesima durata,
all'interno delle seguenti fasce orarie giornaliere: dalle ore
10:00 alle ore 12:00, dalle ore 14:00 alle ore 16:00, dalle ore
18:00 alle ore 20:00 e dalle 22:00 alle 24:00. Questi orari sono
stati, come potete capire, visti e studiati, soprattutto in
funzione di quello che è il discorso delle scuole, della
partecipazione, per evitare quindi che ci sia una concomitanza e
che ci sia la possibilità di frequentazione. I singoli regolamenti
comunali potranno stabilire una diversa articolazione degli orari,
ma solo in termini più restrittivi. La finalità è quella di
mitigare gli effetti pregiudizievoli del gioco d'azzardo sulla
qualità dei rapporti affettivi e familiari del soggetto ludopatico
e di contrastare l'insorgenza di comportamenti compulsivi legati al
gioco protratto senza interruzione.
Tengo a sottolineare che questa proposta di oggi è il frutto di
un lavoro largamente ponderato, che abbiamo perfezionato a termine
di un complesso
iter
in Commissione nel corso del quale si è
ricercata la massima partecipazione dei diversi portatori di
interessi presenti in Valle d'Aosta (operatori socio-sanitari,
esponenti delle Forze dell'ordine, rappresentanti dei consumatori,
degli esercenti e degli imprenditori del settore). Voglio ancora
sottolineare che a questo proposito ci sono state tutta una serie
di audizioni molto interessanti, che credo ci abbiano dato un po'
il senso della gravità della situazione e ci hanno giustamente
incoraggiati a fare il più presto possibile tale intervento,
affinché sia in grado di resistere a questo fenomeno che avanza in
termini assoluti.
Dal punto di vista della legittimità costituzionale, le misure
previste rientrano nell'ambito delle nostre competenze legislative
in materia di sanità e politiche sociali ed appaiono coerenti con
l'esigenza di salvaguardare sia il diritto di iniziativa economica,
sia i principi europei di libertà di stabilimento e di libera
prestazione dei servizi.
In conclusione, si tratta di un provvedimento che noi
consideriamo necessario e proporzionato rispetto alla gravità del
fenomeno che intendiamo contrastare e che riteniamo possa porre un
freno al dilagare dell'offerta di gioco d'azzardo lecito, senza
tuttavia determinare un "effetto espulsivo" tale da pregiudicare in
modo irragionevole i legittimi interessi degli esercenti e degli
imprenditori valdostani nel settore. Su questo ultimo punto abbiamo
fatto particolarmente attenzione, anche sulle modalità con cui si
sono geograficamente cercate di ragionare - in accordo con i Comuni
- le zone che potevano essere sensibili, proprio per evitare che,
andando di fatto a limitare tutto, quindi a non rendere più
possibile questo, ci fosse un effetto espulsivo che avrebbe messo
in difficoltà e che probabilmente sarebbe stato oggetto di ricorso
contro una norma che va nella direzione da noi tutti auspicata.
Ringrazio ancora i colleghi per il supporto che hanno dato per la
predisposizione di questo atto, nato come un primo emendamento alla
legge n. 14 e che poi si è giustamente cercato di sviluppare in
modo autonomo tenendo conto dell'evoluzione del gioco stesso.
Presidente
- Apriamo la discussione generale. La parola
al collega Manfrin.
Manfrin (LEGA VDA)
- Desidero anch'io esprimere una
grandissima soddisfazione per un lavoro che è stato fatto in
Commissione. A questo proposito voglio ringraziare tutti i
Commissari della V Commissione, e anche coloro che non sono
Commissari ma che hanno partecipato alla discussione, alle
audizioni, alla redazione di questa proposta di legge che credo sia
davvero l'esempio di come un
iter
di legge dovrebbe essere
affrontato. C'è stata una proposta, ci sono state delle audizioni,
si sono ascoltate le opinioni di tutti i gruppi, si sono ascoltati
i relatori, si sono chiamati i vari portatori di interesse e i vari
esperti del settore e, secondo quelle indicazioni, si è migliorato,
si è aggiunto, si è cesellato per arrivare ad un testo che ritengo
sia di assoluto valore.
È un testo che è assolutamente patrimonio di tutti, di tutta la
Commissione, di tutto questo Consiglio, e tra poco diventerà mi
auguro patrimonio di tutta questa Regione. È un passo davvero
importante per la lotta contro il gioco d'azzardo patologico. Come
è già stato detto - ma ci tengo a ribadirlo -, queste modifiche
vanno esattamente nella direzione di tutelare le fasce più deboli
della popolazione da quella piaga sociale che è il gioco d'azzardo
patologico.
Le principali innovazioni introdotte da questa legge sono tre:
la prima riguarda l'estensione dell'elenco dei luoghi sensibili da
cui far rispettare le distanze: "
da strutture ricettive per
categorie protette e ludoteche per minori, da istituti di credito e
sportelli bancomat, da esercizi di compravendita di oro e oggetti
preziosi usati, nonché da luoghi di culto
". Tale elenco è stato
ampliato proprio anche in virtù della frequentazione di questi
luoghi di categorie protette e sicuramente ci permetterà di
tutelare al meglio coloro che rischiano ancora oggi di cadere
vittime di questa vera piaga sociale.
La seconda novità introdotta - e questa di assoluto rilievo - è
l'introduzione degli orari obbligatori di gioco. Questo credo sia
il cuore di tale intervento, perché è quello che effettivamente
agisce sulle attività che rimarranno aperte dopo la data del 1°
giugno e che appunto metterà un limite al funzionamento delle
macchine secondo quanto è stato anche trasmesso dal Ser.D. È stato
pure spiegato in sede di Commissione, a più riprese, di come il
meccanismo della quasi vincita alla macchinetta, per qualsiasi
gioco d'azzardo, produca un rilascio di dopamina al cervello, dia
al cervello una reazione di vittoria esattamente identica alla
vittoria, e di come l'esposizione a questo prolungato rilascio di
dopamina crei la dipendenza da gioco d'azzardo. È per questo motivo
che con questa proposta di legge si inseriscono delle fasce orarie
giornaliere dalle ore 10:00 alle ore 12:00 (quindi due ore), poiché
le relazioni fatte dal settore scientifico dicono che l'esposizione
prolungata a più di due ore di questo rilascio di dopamina
chiaramente produce questi effetti negativi e l'insorgere della
patologia. Poi vi è una pausa per quanto riguarda l'orario di
uscita delle scuole, quindi per non far indurre i ragazzi, i
giovani a passare davanti a queste attività, ma anche per
permettere a coloro che magari già soffrono di questa patologia di
poter ritornare a casa dai propri cari, dai propri affetti,
rivedere la propria famiglia e comprendere che il gioco d'azzardo
non è certo la soluzione ai problemi, anzi, ne è la fonte. Dalle
14:00 alle 16:00 vi è poi un'altra pausa di due ore fino alle
18:00, poi di nuovo una pausa dalle 18:00 alle 20:00 per l'orario
di cena e, infine, dalle 22:00 alle 24:00. Questa proposta
originariamente era stata fatta peraltro anche da me e dalla
collega Spelgatti al Comune di Aosta. Ricordo ancora quando quello
che attualmente oggi è l'Assessore alle opere pubbliche ci disse:
che 11 ore di gioco anche consecutive erano più che sufficienti per
introdurre delle limitazioni, invece oggi per fortuna si interviene
in maniera importante e differente rispetto a quella volta.
Si definisce infine in maniera chiara la localizzazione del
raggio dei luoghi sensibili da cui portare le distanze e qui
ringrazio anche per l'apporto tecnico il collega Vesan, che è stato
sempre di supporto anche sulla legge precedente. "
La mappa dei
luoghi sensibili, come individuati ai sensi dell'articolo 4, commi
1 e 2, evidenzia le aree di interdizione dal gioco di azzardo
attraverso la delimitazione di aree circolari aventi raggio pari a
500 metri, ovvero pari alla distanza maggiore eventualmente
prevista dai singoli Comuni, tracciato dall'ingresso considerato
principale del luogo sensibile. Sono altresì considerati e
ricompresi nelle aree di interdizione gli immobili il cui perimetro
è lambito dalle circonferenze individuate
". È quindi una
definizione che non lascia spazio ad interpretazioni ed è stato
illuminante in questo senso l'apporto mi pare dell'ufficio
cartografico della Regione. È stato quindi un lavoro poderoso,
straordinario, un lavoro che, secondo me, pone davvero una pietra
miliare nella lotta al gioco d'azzardo patologico. Sono orgoglioso
oggi di poter votare questa legge.
Presidente
- La parola alla collega Russo.
Russo (M5S)
- Questa legge, come hanno detto già i miei
colleghi, è il risultato di un proficuo e lungo lavoro di confronto
in Commissione, durante il quale sono state effettuate numerose e
veramente interessanti audizioni molto articolate tra i vari attori
coinvolti più o meno direttamente nella gestione di questo
fenomeno. Abbiamo audito gli organi deputati al controllo del
fenomeno: Questore, Polizia Municipale e Guardia di Finanza, da cui
risultano poche situazioni regolari nelle sale
slot.
A parer
nostro dovrebbero essere fatti sicuramente maggiori controlli in
momenti più strategici, cioè quando le scuole sono chiuse.
L'Associazione Miripiglio ci ha fornito dati allarmanti sui
minori e le famiglie, e l'Associazione Libera ci ha descritto il
preoccupante legame tra usura, riciclaggio di denaro e gioco
d'azzardo. Confcommercio e Federazione valdostana tabaccai hanno
effettuato una preziosissima analisi da parte di chi ha in
proprietà oppure in gestione queste attività. La dottoressa Beoni,
direttore del Dipartimento di salute mentale, ci ha fornito i dati
sull'aspetto medico e psicologico di questo tipo di dipendenza.
I dati forniti dal Ser.D. - vorrei ripeterveli - in Commissione
sono i seguenti: in Valle d'Aosta vi sono 5.100 valdostani con
gioco problematico, il 5,4 percento della popolazione tra i 15 e i
75 anni. Nel 2016 il Ser.D. aveva in carico 54 pazienti con
problemi di gioco d'azzardo, l'1 percento della popolazione a
rischio, mentre nel 2018 le prese in carico sono state 42. Tale
diminuzione è però purtroppo legata allo scioglimento
dell'
équipe
multidisciplinare formata sul gioco d'azzardo a
causa della riduzione del personale. In realtà il gioco d'azzardo è
in aumento nella popolazione tra i 15 e i 64 anni dove la
prevalenza di studenti tra i 15 e i 19 anni ha dichiarato che in 12
mesi ha giocato almeno una volta. Ricordiamo che per i minorenni il
gioco d'azzardo è illegale e che l'estrema facilità con cui i
giovanissimi riescono ad entrare in contatto con i luoghi adibiti
al gioco d'azzardo è la causa principale dell'alto numero di
adolescenti che si avvicinano al gioco d'azzardo. Sono inoltre
spesso le famiglie - questo è molto significativo - che avvicinano
senza volerlo i minori a questo gioco e poi non sono in grado di
controllarne le conseguenze.
Dobbiamo tutti sapere - questo elemento lo vorrei sottolineare
con forza, però - che l'approvazione di una legge di contrasto alla
ludopatia deve essere necessariamente affiancata con costanti
azioni di prevenzione e informazione su tutto il territorio
previste dal nostro piano triennale (GAP), con percorsi formativi
rivolti ai gestori di sale gioco e degli esercizi commerciali, con
moduli formativi rivolti ai docenti, e un lavoro futuro di
creazione di una cornice giuridica e di linee guide che
formalizzino l'importanza della sinergia tra le diverse istituzioni
che devono intervenire nella presa in carico del soggetto
ludopatico.
Vorrei riassumervi veramente brevemente in due minuti come vive
il soggetto ludopatico e la sua famiglia e che risvolto ha la
ludopatia sull'economia locale. Il soggetto ludopatico ha la
necessità di giocare una quantità crescente di denaro con lo scopo
di raggiungere l'eccitazione desiderata: è irritabile e irrequieto
quando teme di ridurre o interrompere il gioco d'azzardo; ha
effettuato ripetuti sforzi infruttuosi per controllare, ridurre e
interrompere il gioco d'azzardo; è spesso preoccupato per il gioco
d'azzardo, spesso gioca quando si sente in difficoltà, quando c'è
assenza di speranza, senso di colpa, stato d'ansia, sentimenti
depressivi. Dopo aver perso i soldi al gioco, spesso torna un altro
giorno, racconta bugie per nascondere il coinvolgimento nel gioco
d'azzardo e ha messo a repentaglio o ha perso almeno una relazione
significativa, il lavoro, lo studio o un'opportunità di carriera a
causa del gioco d'azzardo; si basa su altri per cercare denaro o
per alleviare le disperate situazioni finanziarie causate dal gioco
d'azzardo, spesso rubando. Nelle persone che sono dipendenti dal
gioco d'azzardo - questo è un altro dato che probabilmente sapete,
ma voglio ripeterlo con forza - le connessioni neurali del cervello
cambiano in modo simile a quello dei tossicodipendenti. Oltre le
importanti problematiche vissute dal singolo soggetto ludopatico,
questa patologia colpisce il reddito della famiglia intera con
ricadute economiche legate al denaro perduto e all'impoverimento
della famiglia, nonché un drastico peggioramento delle relazioni
personali, lavorative e familiari. A questo si aggiunge un problema
di sicurezza: il soggetto può con facilità essere coinvolto in
attività criminali come il ricorso a furti o ad usurai per
procurarsi il denaro.
L'azzardopatia è stata recentemente inserita tra i LEA (livelli
essenziali di assistenza); ciò implica nuovi costi a carico della
collettività, quindi ridurre il numero dei giocatori patologici
significa un risparmio anche per la sanità stessa. L'offerta di
azzardo, infine, crea danni anche sull'economia sana e produttiva.
In pratica ogni euro buttato nel tentar la sorte è un euro in meno
al commercio e all'indotto commerciale. Una società sana punta sul
merito, sulla cultura e sull'impegno, l'azzardo invece genera
l'ingannevole illusione del tentar la sorte, un'illusione - come
spiegano benissimo le ricerche - che colpisce soprattutto chi è in
difficoltà economica e psicologica. La Regione Piemonte,
dall'approvazione della loro legge regionale sul gioco d'azzardo,
ha visto il volume di gioco ridotto di oltre mezzo miliardo di
euro. Dovremo essere molto bravi, molto capaci e molto motivati
però a controllare la presente legge e a valutare quanto abbia
controllato ed influito sul fenomeno che intendiamo appunto
controllare con questo disegno di legge.
Presidente
- La parola alla collega Pulz.
Pulz (ADU VDA)
- Questa è una legge importante che
risponde alle richieste di aiuto delle vittime dell'azzardo
patologico, non solo dei malati, ma anche delle loro famiglie.
Questa legge ascolta inoltre le sollecitazioni delle associazioni
che hanno contribuito in maniera positiva a questo risultato, in
particolare la regolamentazione dell'orario di gioco attraverso
legge regionale e non solo con un regolamento comunale. Questa era
una richiesta storica della società civile e in particolare ricordo
l'impegno di Miripiglio, di Libera, di Arci, di Legambiente.
Da evidenziare inoltre che questa è una di quelle occasioni -
purtroppo non abbastanza frequenti, a mio avviso - in cui il
Consiglio regionale è davvero degno della sua missione. Tutte le
forze politiche si sono confrontate costruttivamente con
preclusioni o pregiudizi solo iniziali che poi via via sono
spariti. A dimostrazione che se si riconosce la giusta centralità
all'istituzione consiliare, questa può lavorare egregiamente sui
singoli provvedimenti da esaminare e ne abbiamo tanti, e anche
variegati. Molte sono state le audizioni nella V Commissione - di
cui non faccio ufficialmente parte, ma a cui partecipo
costantemente - che hanno arricchito parecchio il dibattito
giungendo ad un testo finale frutto del confronto finalmente
svoltosi nell'interesse generale. Non era facile, non era proprio
facile perché il tema è delicato, è un tema spesso inquinato
dall'azione della
lobby
dell'azzardo e persino a rischio di
infiltrazione mafiosa. Qui apro una parentesi breve, ma importante,
per dichiarare che oggi siamo tutti idealmente al Forte di Bard
insieme agli oltre 1.200 studenti ed insegnanti di tutta la Valle
d'Aosta per la XXIV Giornata della memoria e dell'impegno in
ricordo delle vittime innocenti delle mafie, giornata organizzata
da Libera con il titolo "Orizzonti di giustizia sociale".
Ritornando alla legge dell'azzardo, dico ancora che questa
integrazione e la disciplina completano un lavoro già positivo
avviato nelle precedenti legislature; alcune delle norme, come per
esempio l'integrazione dell'elenco dei luoghi sensibili, sono
frutto del confronto con le leggi che nel frattempo altre Regioni
virtuose hanno promulgato. Il compito della Regione però non si
esaurisce qui, ora si deve vigilare perché le vecchie e nuove
regole siano rispettate. Questo vuol dire anche garantire ai Comuni
l'opportuna disponibilità di risorse economiche e anche umane, per
esempio organici sufficienti di Polizia locale per l'attività di
controllo che è di loro competenza. Con la stessa logica la Regione
dovrà ora sostenere e potenziare gli interventi previsti dalla
normativa rispetto alla formazione degli operatori commerciali e
comunque di tutta la comunità, delle scuole
in primis
, per
contrastare la "cultura" dell'azzardo. La formazione e la
comunicazione sono infatti essenziali per supportare questa legge e
bisognerebbe ora poter lavorare di più su questo punto con più
impegno come ci chiedeva in audizione nella V Commissione la
referente di Libera. Ugualmente si dovranno garantire risorse
adeguate al Ser.D., perché le riforme a costo zero non possono
esistere, sono riforme illusorie. Non basta infatti fare buone
leggi - e questa è senz'altro una di quelle, una buona legge -,
servono poi come si dice le gambe per poterle fare camminare.
Presidente
- La parola al collega Marquis.
Marquis (SA)
- Questo è un tema che è stato oggetto di un
lungo confronto all'interno della Commissione e mi ha colpito molto
come è stato affrontato: tutti hanno messo passione, impegno,
onestà intellettuale. Dimostra che è un tema sentito, è un grande
problema che vive la nostra comunità. Durante questo percorso
abbiamo avuto modo di ascoltare tutti i soggetti interessati, i
portatori di interesse, anche testimonianze di chi è stato vittima
del gioco, della ludopatia, e devo dire che tutto questo è stato
molto utile per migliorare l'iniziativa legislativa che era stata
già predisposta nello scorso mese di dicembre. L'apporto è stato
sicuramente molto positivo da parte di tutti.
Questo tema tocca la sfera individuale delle persone, agisce su
tante dimensioni, interferisce poi con la vita familiare fino a
diventare un grande problema sociale con grossi riverberi su tutta
la comunità; per questo credo sia stata importante la modalità del
percorso. Direi che tale disegno di legge è un patrimonio condiviso
- come è stato già detto da qualcuno che mi ha preceduto - grazie
al contributo di tutti. Credo sia anche la modalità esemplare di
come si deve procedere nell'approcciarsi ad un percorso
legislativo, perché prima di tutto bisogna ascoltare, capire quali
sono le esigenze, dopodiché confrontarsi con tutta l'onestà
intellettuale del caso e cercare di addivenire ad una proposta che
contempli il più possibile la soddisfazione delle necessità.
A livello puntuale devo dire che l'intervento è significativo,
perché vengono individuati, sulla scorta dell'esperienza avuta in
questi mesi dall'ultima modifica, ulteriori luoghi sensibili e,
soprattutto, anche per l'apporto che c'è stato dell'intervento
sulle fasce di orario, poiché questo è proprio frutto di quanto è
emerso dal lavoro della Commissione: non bisogna dare grossa
continuità al gioco perché poi ci sono individui che passano la
giornata sulle macchinette, si dimenticano pure dei pasti, vengono
trasportati completamente dalla dimensione del gioco e tutto passa
in secondo piano. Tenuto conto delle esigenze di chi deve
controllare, di chi deve gestire le sale e di chi deve adeguarsi
soprattutto a questo nuovo regime introdotto, si è intervenuti
anche nel disciplinare bene l'aspetto della misurazione delle
distanze, che è un po' la conseguenza dell'esperienza di tutti gli
organi che devono esercitare il controllo quotidiano. Ci hanno
rappresentato quali sono state le difficoltà che hanno avuto in
questi mesi e credo si sia trovata una soluzione di estremo
interesse che possa risolvere tutte queste questioni che avevano
messo in luce delle criticità. Grazie al geoportale della Regione e
al sistema cartografico ci potrà essere una modalità di
individuazione delle distanze che non lascia più equivoci ed
interpretazioni a chi è deputato al controllo, il quale potrà così
portare il suo contributo nel modo più corretto ed equo
possibile.
Alla fine ritengo che questa sia una proposta di legge di
estremo interesse, condivisa da parte di tutti coloro che hanno
partecipato ai lavori. Credo sia un importante passo avanti a
protezione della nostra comunità, soprattutto delle persone più
fragili aventi quindi maggiore occasione di cadere in queste
debolezze che poi possono portare anche alla rovina, alla
distruzione della persona, come anche di tutto il suo contesto
familiare. Pertanto io sono convinto che oggi, così come è avvenuto
finora, con dibattito che è stato molto pacato, ciascuno ha portato
il suo contributo. Credo che sarebbe bello se si riuscisse ad
arrivare ad una condivisione totale dell'iniziativa e poi, tutti
assieme, andarne a monitorare nel tempo gli effetti per vedere,
anche sulla scorta dell'esperienza e dell'applicazione che ci sarà,
se ci saranno ulteriori interventi migliorativi da apportare.
Questo ovviamente per soddisfare quello che è poi il fine ultimo di
tutti noi: cercare di risolvere questo difficile problema ed
evitare che un numero di persone quanto maggiore possibile eviti di
cadere in questa rete e in questo pericoloso percorso.
Presidente
- La parola alla collega Morelli.
Morelli (ALPE)
- Condivido con i colleghi che mi hanno
preceduto il giudizio estremamente positivo sull'
iter
di
approvazione di questa legge; credo che percorsi come questo diano
un senso al ruolo legislativo di noi Consiglieri.
Questo è un tema che sta particolarmente a cuore a tutti, perché
tocca - come è già stato detto - la sfera privata delle persone, ma
ha ripercussioni su tanti settori della vita sociale, oltre che
sulle famiglie e sui rapporti umani; ha ripercussioni sulla
sicurezza, sull'ordine pubblico, sulla spesa sanitaria. Qualcuno ha
già ricordato i dati della nostra Regione, sono dati ufficiali,
probabilmente i dati reali sono ancora superiori, ma come sempre
per temi come questi è difficile avere il dato veramente reale. In
Valle d'Aosta circa 5 mila persone sono a rischio ludopatia e un
altro dato che ci ha impressionato e che ci è stato fornito in
Commissione è quello del volume del gioco d'azzardo: durante l'anno
in Valle d'Aosta vengono giocati 200 milioni, un quinto del
bilancio della nostra Regione.
Questo è un fenomeno di cui si è cominciato a parlare in modo
diffuso nello scorso decennio, perché ci si è trovati di fronte ad
un'emergenza sociale, a far fronte ad un problema crescente che,
come è già stato ricordato, è legato in particolare - perlomeno lo
è finora - alla diffusione capillare delle occasioni di gioco per i
cittadini.
Il nostro primo intervento legislativo nella nostra Regione
risale al 2015 e prevedeva la prevenzione, il contrasto ed il
trattamento della dipendenza, azioni che poi sono state poste in
essere e continuano ad essere poste in essere attraverso un piano
regionale triennale (l'ultimo è stato approvato con una delibera
del 4 giugno 2018 e ha una copertura finanziaria che si ritiene
adeguata). Ricordo che all'epoca, quando abbiamo approvato la prima
legge, c'era stato un dibattito che aveva evidenziato un po' due
linee di orientamento: una più rivolta verso la prevenzione, verso
la formazione, verso la premialità ai gestori di locali che in
qualche modo avessero voluto rinunciare ad accogliere le
macchinette all'interno dei loro locali e, un'altra, direi un
pochino più severa e un po' più rigida, che si rifaceva all'esempio
di altre realtà quali quella del Comune di Bolzano, che già da
allora aveva introdotto norme molto restrittive contro cui c'erano
stati diversi ricorsi, ma sempre vinti dal Comune di Bolzano. Alla
fine aveva prevalso la prima linea, anche se comunque la legge
prevedeva già misure restrittive.
Ora, a distanza di quattro anni, di nuovo, per ben due volte di
seguito nell'arco di pochi mesi, il Consiglio si ritrova a
confrontarsi su questo tema e a legiferare ulteriormente con
finalità più stringenti, perché in questo lasso di tempo è evoluto
anche il pensiero in generale: si è avuto modo di approfondire le
caratteristiche, l'entità, la gravità del fenomeno, e si è giunti
alla conclusione che sia necessario intervenire con maggiore
incisività per interrompere certi meccanismi perversi. Lo ricordo
brevemente, perché già ne hanno parlato tutti i colleghi: siamo
intervenuti per contenere la diffusione capillare, per far sì che
la scelta di giocare sia il più possibile consapevole e non subita
dall'offerta diffusa sul territorio, andando a diminuire i posti in
cui è possibile giocare e distanziandoli da ulteriori luoghi
sensibili, non solo quelli frequentati da fasce di popolazione più
a rischio, ma anche dai bancomat e dai dei negozi "compro oro", che
naturalmente sono una possibilità in più per il giocatore malato di
sperperare il denaro e le risorse delle famiglie. Si è preso in
considerazione tutto il territorio regionale, quindi non ci si è
limitati a fare un discorso comunale, ma si è fatto un discorso
generale che copre tutto il territorio, che garantisce
l'applicazione uniforme della legge e poi - come è stato detto - si
è spezzata la continuità temporale che è un elemento ulteriore di
deterrenza.
Il nostro giudizio come gruppo ALPE è sicuramente favorevole
rispetto al testo finale, poiché, partendo da una proposta di legge
presentata dai gruppi UV e UVP, ha subito un'evoluzione meglio
rispondente alle finalità che ci si era proposti. Abbiamo
apprezzato l'atteggiamento costruttivo e aperto di tutti i
Commissari, ma non solo, anche di tutti coloro che hanno voluto
portare il loro contributo. Capiamo da un certo punto di vista le
riserve del mondo imprenditoriale, ma riteniamo che questo
provvedimento sia giustificato dalla gravità e dalla pervasività di
un fenomeno che vogliamo contrastare in ogni modo, ritenendo
parimenti che vadano comunque mantenute ed incrementate le attività
di sensibilizzazione e di prevenzione, in particolare per i giovani
e i giovanissimi che - come è stato detto - talvolta sono vittime
quasi inconsapevoli di questo fenomeno grave.
Presidente
- La parola al collega Nogara.
Nogara (UVP)
- Su questa legge è già stato detto molto,
se non tutto, ma come membro della V Commissione mi fa
particolarmente piacere dare un piccolo contributo, anche perché -
come già diversi colleghi hanno detto - dalla partenza di questa
proposta, partita dai colleghi dell'UV e sostenuta da noi dell'UVP,
c'è stato un lavoro corale all'interno della Commissione che io
definirei bello; ci si è confrontati su questo problema che è
veramente importante non solo per noi che abbiamo fatto questa
legge, ma per la comunità intera. Come dicevo si è già detto tutto
su questa legge, però vorrei portare le mie sensazioni, quelle che
ho avuto in Commissione, e le più forti che ho avuto sono state
quelle riferite ai dati che abbiamo sentito dalle varie
testimonianze. I dati sono già stati forniti proprio dalla collega
che mi ha preceduto, però è impressionante vedere queste cifre.
Quando si abbinano queste cifre alle testimonianze di chi ha
vissuto questa grossa problematica, ci si rende conto della
disperazione delle persone che, colpite da questa "malattia", fanno
cose incredibili, tra l'altro non ci si rende conto come fanno a
reperire tutti questi soldi. Si immagina facilmente che per
reperire questi soldi si rubi in casa, si venda quello che si ha,
ci si prostituisca, si faccia di tutto per avere questi soldi.
A questo punto io vorrei collegarmi un po' alla discussione di
ieri. Noi, con questa legge, abbiamo fatto un primo passo
importantissimo e dobbiamo lavorare come legislatori nei confronti
di tutte le dipendenze che portano tantissime persone, tantissimi
giovani a perdersi come ci si perde nel gioco, come ci si perde
nella droga, come ci si perde nell'alcol, tutte dipendenze di cui
abbiamo discusso ieri. Le testimonianze della dottoressa Beoni mi
hanno impressionato e colpito come quelle della rappresentante di
Libera, che ha parlato soprattutto dei ragazzi, dei giovani. Io
penso che abbia parlato riferendosi a dati reali che dire
"allarmanti" è ancora poco, se si ritorna sul discorso di come si
trovano i soldi per poter giocare. Capisco che una persona adulta
che lavora abbia una certa disponibilità, ma che dei ragazzini di
14-15-16 anni si giochino 100-200 euro al giorno è un dato
veramente allarmante!
Devo dire che sono fiero di aver contribuito alla stesura di
questa legge, perché porterà senz'altro un miglioramento nella
società valdostana.
Presidente
- La parola al collega Bianchi.
Bianchi (UV)
- Questa problematica - come chi mi ha
preceduto ha già elencato e ben espresso ed evidenziato - parte con
la legge n. 14 del 2015; vi è poi stata una modifica di legge fatta
a dicembre 2018 ed infine vi è questa ulteriore modifica.
Permettetemi come Presidente della V Commissione di ringraziare
tutti i Commissari della V Commissione, perché c'è stata un'ottima
discussione all'interno della stessa, e non solo con i Commissari,
bensì con tutti i Consiglieri che hanno partecipato; gli interventi
sono stati numerosi. Questo denota quanto fosse sentita tale
problematica da parte di tutti, in maniera trasversale.
Sotto l'aspetto politico, a mio avviso il Consiglio regionale su
questa legge ha fatto un gran lavoro. Sicuramente andiamo a dare
risposte concrete a questo problema, a questo fenomeno che è molto,
molto sentito e radicato nella popolazione.
Permettetemi, sempre come Presidente di Commissione - ma penso
di poterlo fare anche a nome di tutti i Commissari della V
Commissione - di ringraziare tutti gli attori, vale a dire tutti
gli uffici che ci hanno permesso e hanno contribuito ad arrivare a
questa modifica di legge: parlo degli uffici della Presidenza del
Consiglio, degli uffici legali dell'Amministrazione regionale,
dell'ufficio cartografico dell'Assessorato dei lavori pubblici e di
tutte le persone che abbiamo audito durante l'
iter
di
discussione di questo disegno di legge, sia quelle pro-legge, sia
gli imprenditori che in ogni caso vedevano tale provvedimento in
maniera negativa. È stata una discussione costruttiva. Ci tenevo
proprio a ringraziare perché il contributo di tutti ci ha permesso
di raggiungere questo obiettivo.
Permettetemi anche, in fase di discussione generale del DL n.
12, di segnalare i due emendamenti predisposti dalla V Commissione,
per evidenziare, senza lasciare delle ombre, quanto avverrà nel
periodo transitorio, vale a dire quando entrerà in vigore questa
legge rispetto all'ultima legge approvata a dicembre 2018. Con il
primo emendamento chiaramente sono stati aumentati i punti
sensibili; qualcuno li ha già elencati e sono: gli istituti di
credito e gli sportelli bancomat, gli esercizi di compravendita di
oro e oggetti preziosi usati e i luoghi di culto. Questi punti sono
aggiunti a quelli già esistenti. La legge prevede pertanto che gli
esercizi in essere si dovranno adeguare alla distanza prevista di
500 metri in linea d'aria entro il 1°settembre del 2019. Il secondo
emendamento va a chiarire in maniera esplicita e definitiva gli
orari, che entreranno in vigore dal 1° giugno 2019 rispetto alle
restrizioni della legge approvata nel 2018. Questa legge va a
regolamentare in maniera definitiva tutta una serie di
problematiche già evidenziate dai colleghi che mi hanno preceduto.
Ringrazio quindi tutti i Commissari e tutti i Consiglieri che hanno
lavorato per questo disegno di legge e mi auspico, permettetemelo
di dire, che anche su altre leggi si riesca a lavorare in questa
direzione per dare delle risposte alla comunità valdostana.
Presidente
- La parola alla collega Minelli.
Minelli (RC-AC)
- Il lavoro ampio, puntuale e produttivo
svolto dalla V Commissione - della quale non faccio parte, ma a cui
ho partecipato con interesse ed attenzione - ha elaborato un testo
di legge molto più articolato rispetto a quello di partenza che, lo
ammetto, aveva suscitato in me qualche perplessità, in quanto mi
era parso un po' scarno. In un primo tempo, avendo noi sottoscritto
la proposta di legge con primo firmatario il collega Manfrin, mi
ero anche chiesta se non ci fosse qualche elemento di
contraddizione; mi sbagliavo, mi sbagliavo completamente, e sono
lieta di ammetterlo. Il lavoro svolto dimostra davvero che tutti i
Consiglieri avevano un obiettivo comune, che è quello non solo di
affrontare direi in modo robusto il problema della ludopatia, ma
anche quello di dotarsi di una normativa che vuole incidere
fortemente sulla gravissima situazione in cui versa la nostra
Regione.
Anch'io sono stata particolarmente colpita dai dati che ci sono
stati forniti in Commissione dalle persone, dalle associazioni che
hanno parlato e hanno portato il loro contributo. Anche noi abbiamo
ascoltato le riserve delle associazioni di categoria che gestiscono
il mercato del gioco d'azzardo, ma il legislatore - e qui noi lo
siamo, perché siamo dei legislatori - ha il dovere
in primis
di tutelare la salute dei cittadini e di salvaguardare le categorie
più deboli. Al termine di questo percorso lungo ed importante, un
percorso condiviso, la Valle d'Aosta avrà quindi una legge che sarà
tra le più serie e severe su tutto il territorio nazionale nei
confronti del gioco d'azzardo. Non si può non esprimere
soddisfazione per questo risultato.
Oggi è il 21 marzo, è la Giornata nazionale contro le mafie e il
gioco d'azzardo è sicuramente una delle più fiorenti attività
controllate dalle associazioni criminali. Di gioco d'azzardo
parleranno oggi molti dei nostri studenti che sono al Forte di Bard
insieme ai referenti di Libera, e di lotta alle mafie e al gioco
d'azzardo si parlerà in molte delle nostre scuole. Io credo che
questa legge nasca in una giornata importante e sotto una buona
stella. L'auspicio è che abbia naturalmente il voto di tutti e che
possa portare i risultati a cui aspira.
Presidente
- La parola al collega Barocco.
Barocco (UV)
- Ovviamente mi riallaccio al tema in
discussione e porgo anch'io i ringraziamenti a tutti gli attori di
questa importante legge. Volevo solo fare questa riflessione: è una
buona legge, e il suo cammino sarà la sua attuazione pratica, ma
voglio anche mettere in evidenza la collaborazione che c'è stata
con tutti i Comuni della Valle d'Aosta, perché questi saranno
comunque il perno per l'attuazione di questa legge.
Volevo poi sottolineare che ai nostri Vigili urbani vengono
chieste sempre maggiori competenze; questa ne è una, l'ultima, ma
bisogna ricordare che in questi anni abbiamo chiesto loro anche di
vigilare sugli impianti delle telecamere di controllo in merito
agli accessi ai nostri Comuni, e potrei elencare tutta una serie di
incombenze che i nostri Vigili urbani ormai devono assolvere con
l'evoluzione della loro professione. Anche per rendere efficace
questa legge, c'è quindi la necessità di
côtoyer
questa
formazione che i nostri Vigili urbani dovranno avere; probabilmente
in futuro dovremo anche cercare di legiferare su questa professione
e verificare attraverso i Comuni una razionalizzazione del loro
utilizzo, anche in ambiti più vasti, in ambiti regionali, con
competenze nuove.
Presidente
- La parola al collega Restano.
Restano (GM)
- A nome del Gruppo Misto voglio anch'io
complimentarmi con tutti i colleghi che hanno partecipato ai lavori
per la stesura di questa importante norma e ringraziare gli uffici.
Intervengo poi per significare l'impegno che c'è stato anche
durante la scorsa legislatura riguardo a questa problematica e,
soprattutto, per ringraziare la collega Carmela Fontana, che non è
tra questi banchi in questo momento, ma che era stata la promotrice
di questa legge. Vi ricordo che la norma di cui oggi discutiamo è
partita da lontano, dal 2015, proprio su sollecitazione della
Consigliera Carmela Fontana, che non faceva parte del mio gruppo
politico. Le dobbiamo comunque un ringraziamento, perché le
battaglie che ha fatto durante la scorsa legislatura per portare
avanti questa problematica ce le ricordiamo tutti.
Presidente
- Ci sono altre richieste di intervento? Se
non ce ne sono, chiudo la discussione generale. La parola
all'Assessore Baccega per la replica.
Baccega (UV)
- Molto brevemente, per sottolineare la
soddisfazione del Governo regionale rispetto a questo percorso: un
percorso fortemente condiviso - è già emerso dagli interventi che
si sono succeduti questa mattina - che ha portato ad una soluzione
davvero importante. Come ho avuto modo di dire ieri, in un mio
intervento, dobbiamo promuovere buoni e sani stili di vita, quindi
il nostro obiettivo è quello di contrastare tutte le forme di
patologia devianti che noi non condividiamo.
Volevo ringraziare il Presidente della V Commissione e tutta la
Commissione per il lavoro che hanno svolto, tutti i gruppi
consiliari e i Consiglieri che, pur non facendo parte della
Commissione, hanno voluto dare il loro contributo a questo
importante provvedimento.
Qualcuno dice che spegnere le
slot
non è la soluzione
ideale per combattere l'azzardopatia; noi diciamo, invece,
fortemente, che è un primo passo importante e fondamentale.
Qualcuno di voi negli interventi ha evidenziato alcuni dati; quello
più preoccupante mi pare siano i 120 milioni che vengono spesi dai
valdostani per questo fenomeno e che il 65 percento di questo
importo venga speso attraverso le
slot
.
Questo provvedimento nasce a favore delle famiglie e degli
studenti, non per favorire qualcuno. È chiaro che abbiamo
assolutamente bisogno di costruire intorno a questo tutta una serie
di percorsi che vanno nella logica di alimentare una buona
informazione, di continuare nella prevenzione, perché sono troppi
gli esempi che ci hanno fatto riflettere in questi anni su varie
questioni; sono tante le separazioni che avvengono a causa di
questo fenomeno, tante le vendite di beni immobili, di accesso ai
"compro oro" per andare a pagare i debiti del gioco. Tutto questo
crea un disagio familiare molto forte che noi, insieme
all'Assessore Borrello, abbiamo più volte vissuto nell'ambito
dell'edilizia residenziale pubblica andando ad individuare
tematiche riguardanti l'emergenza abitativa.
Come avete detto, il fenomeno è grave anche per i giovani,
soprattutto per gli studenti; sulla base di questo, noi dobbiamo
assolutamente intervenire continuando con quella forma di
comunicazione e prevenzione che ci vede già protagonisti assieme
alla collega Certan. Va detto che in questo momento sarà forte il
richiamo e la richiesta di informazioni rispetto all'applicazione
di questa legge, quindi voglio comunicare al Consiglio che, insieme
al Dipartimento di salute mentale, al Ser.D. e all'USL ho deciso di
ripristinare nuovamente il servizio "SOS gioco d'azzardo" che dà
tutta una serie di informazioni almeno in questi primi mesi, per
far sì che non ci siano persone disorientate in tal senso. Oltre
alle attività di prevenzione e di sensibilizzazione che saranno
pianificate in prosieguo, sarà grande attenzione da parte di questo
Assessorato fare in modo che ci sia una corretta applicazione di
questa norma.
Presidente
- In replica ci sono altre richieste di
intervento? La parola all'Assessore Viérin.
Viérin (UVP)
- Abbiamo ascoltato con interesse il
dibattito, che peraltro segue ad un'interessante rappresentazione
di tutte le sensibilità politiche che in Commissione hanno fatto un
buonissimo lavoro di sintesi per arrivare ad un testo condiviso, su
una problematica che - è stato evidenziato da diversi colleghi -
rappresenta una delle piaghe sociali che la Valle d'Aosta, come
tante altre realtà, ha dovuto affrontare in questi anni.
Mi allineo anch'io ai ringraziamenti formulati a tutti i
Commissari, a tutti i Consiglieri, in particolar modo alla V
Commissione e al suo Presidente, perché spesso le vedute distinte,
difformi o diverse che esistono nelle varie sensibilità e forze
politiche sanno trovare le sintesi su temi di
envergure
particolare. Partendo da quella che era la "legge Fontana" - ha
fatto bene il collega Restano a ricordarlo -, ne parlammo in
quest'Aula quando si manifestarono i sintomi attraverso le
associazioni, attraverso il lavoro alle politiche sociali e
attraverso le nostre Amministrazioni comunali. Il dibattito era
aperto e ci si chiedeva come si potesse andare a normare,
compatibilmente con le regole della concorrenza e con ciò che
avveniva a livello nazionale, attraverso disposizioni che andassero
ad arginare questa piaga sociale.
I dati citati dai colleghi sono impressionanti. Quando all'epoca
era stata avanzata la proposta della "legge Fontana", con altri
colleghi andammo a vedere fuori Valle come si erano organizzate
certe realtà e come il problema fosse diffuso anche fuori dai
nostri confini regionali. La crisi non solo dei valori o della
società ha accompagnato una crisi economica e quindi tante attività
commerciali si sono aggrappate a questo indotto rappresentato dal
gioco. Purtroppo questo indotto - ed è stato evidenziato dai
colleghi - andava non solo a discapito del commercio in senso
ampio, ma soprattutto a discapito delle problematiche personali che
sono sfociate anche in casi drammatici.
Le associazioni, nei vari incontri che abbiamo avuto in questi
anni, hanno sollecitato dei progetti - perché esistono dei bandi,
esistono dei fondi che abbiamo recuperato a livello nazionale,
esistono dei fondi regionali -, per cui diversi progetti sono stati
messi in campo e, anche quando si andavano a misurare le ricadute
sociali, economiche e personali presenti in certe realtà, ci si
rendeva veramente conto che questa è una problematica. Pertanto la
comunità, e quindi anche le attività imprenditoriali, sono state
accompagnate nel tempo, in questi ultimi anni, da azioni sinergiche
e di preparazione - senza modificare da un giorno all'altro
radicalmente quella che poteva essere anche una costruzione
aziendale per qualcuno - fino ad arrivare a questo ultimo disegno
di legge.
È solo per dire che l'ottimo lavoro svolto oggi attraverso una
legge va a normare l'intero territorio regionale. Questa è anche un
po' la differenza, perché prima non si colmava il tutto con le sole
azioni sporadiche che certe Amministrazioni avevano tentato di
fare, poiché i flussi si spostavano da un Comune all'altro e quindi
la problematica non si risolveva. Questo per sottolineare, al di là
della questione normativa, che la Valle d'Aosta credo dia oggi un
segnale molto positivo anche al di fuori dei nostri confini sapendo
- come è stato ricordato - che esistono delle vere e proprie
lobby
trasversali di indotto legato al gioco. Non è neanche
l'unica piaga che esiste, perché spesso pure lo Stato, attraverso
tutto ciò che produce in termini di possibilità di gioco, non
rappresenta uno dei migliori esempi e quindi anche quello, al di là
dell'obbligo che oggi viene inserito, rappresenta una problematica
sociale.
Pertanto ringrazio tutti per il lavoro e saluto favorevolmente
questo disegno di legge.
Presidente
- Ci sono altre richieste di intervento? La
parola al collega Vesan per dichiarazione di voto.
Vesan (M5S)
- Il nostro movimento è soddisfatto, così
come tutte le altre forze presenti in Aula, per essere arrivati
finalmente a votare questa legge, faticando, rinviando, ma
finalmente siamo al passo finale.
Ricordo l'
iter
di questa legge per ringraziare chi ha
partecipato a questo lavoro: questa legge era partita
sostanzialmente da un solo articolo proposto dai gruppi UV e UVP
che stabiliva fondamentalmente una distinzione nella procedura
autorizzativa fra le
slot machine
presenti negli esercizi
commerciali e quelle presenti nelle sale
slot.
Fin dalle
prime riunioni in Commissione, la maggioranza, che in passate
occasioni non si era dimostrata così disponibile al dialogo come
dichiarato, si è invece dimostrata assolutamente disponibile
all'ascolto delle audizioni, all'integrazione del testo originale e
ad ascoltare le controproposte della minoranza, fino al punto
addirittura di tornare indietro sul primo ed unico articolo
previsto all'interno di questa legge.
Sulla scorta di questo, vorrei fare un plauso ai proponenti per
la loro disponibilità al dialogo e, soprattutto, al Presidente
della Commissione, che ha lavorato anche con tanto impegno
personale per l'ottenimento di questo risultato. Vorrei pure
ringraziare i colleghi della minoranza perché hanno partecipato
tutti al miglioramento della stesura definitiva di questa legge.
Volevo poi parlare in special modo dei due colleghi della LEGA che
più si sono dati da fare su questo punto: il collega Manfrin, già
proponente insieme a noi dell'altro testo di legge, e il collega
Sammaritani, che ha lavorato tantissimo, soprattutto per far sì che
questa legge non potesse essere impugnata - naturalmente nei limiti
del possibile -, in modo da costituire seriamente una pietra
miliare sul gioco all'interno delle
slot machine.
Ringraziamo pertanto tutti quanti.
Vorrei però precisare che tale legge è, sì, una pietra miliare,
ma come tutte le pietre miliari stabiliscono solo un punto
all'interno di un percorso. Le leggi sono applicate solamente se
poi c'è qualcuno che le fa applicare. Già all'interno della legge
n. 14/2015 avevamo severe nome di prevenzione, ma tristemente poco
finanziate, e quindi non hanno portato i risultati sperati.
Confidiamo che dopo il grande buon lavoro di quest'Aula dal punto
di vista legislativo, segua altrettanto impegno da parte
dell'Esecutivo per quanto riguarda il controllo del territorio,
l'applicazione delle norme esistenti e, soprattutto, delle norme
che stiamo per approvare. Purtroppo dalle audizioni abbiamo potuto
verificare che le uniche sanzioni portate in Valle d'Aosta
concernevano fondamentalmente il controllo sul fatto che gli
esercenti delle attività commerciali con all'interno le
slot
machine
avessero o non avessero fatto il corso di formazione
sull'azzardopatia, mentre nessuna sanzione e nessun controllo è mai
stato fatto in modo capillare e puntuale per quanto riguarda per
esempio il gioco minorile. Su questo bisognerà darsi da fare
sicuramente di più. A nome del nostro Movimento confido che
l'Esecutivo voglia impegnarsi moltissimo in questa direzione, anche
collaborando con gli Enti locali, a cui di fatto fondamentalmente
questa legge demanda ancora quasi tutto il lavoro di controllo.
Come primo passo per l'Aula consiliare confido, siccome il gioco
d'azzardo - è vero - è ancora sostanzialmente concentrato sulle
slot machine
per quanto riguarda l'azzardopatia ed il
quantitativo dei soldi giocati ma esiste purtroppo un problema
legato a tante altre forme di gioco d'azzardo sul nostro
territorio, in un maggior intervento. Penso tristemente alla
passione con cui tanti giovani valdostani si dedicano alle
scommesse sportive - anche qui forse si può intervenire di più - e
non solo, ma anche alla grande e capillare diffusione di un altro
tipo di gioco d'azzardo quale il "gratta e vinci", che comunque
pure questo incide pesantemente sul gioco minorile in Valle
d'Aosta. Confido pertanto che questo primo passo che è riuscito
finalmente a vederci tutti d'accordo e tutti insieme a lavorare
nella stessa direzione sia effettivamente solo il primo di un
percorso molto più lungo.
Annuncio il voto favorevole a questo testo di legge da parte del
Movimento 5 Stelle.
Presidente
- La parola al collega Daudry per
dichiarazione di voto.
Daudry (UVP)
- Credo che quello di oggi sia stato un
passaggio importante - come è stato sottolineato dai molti
interventi avvenuti -, che è iniziato con un lavoro in Commissione
dove il gruppo dell'Union, al quale ci siamo subito affiancati,
propose un articolo per porre un'attenzione particolare a quello
che rappresentava un tassello fondamentale ed importante nella
lotta del contrasto alla ludopatia, ossia la diffusione delle
macchinette. Sicuramente da parte del nostro gruppo c'è l'apporto,
c'è il sostegno e c'è il voto favorevole a questo disegno di legge,
in quanto eravamo già stati impegnati nel contrasto alla ludopatia
in prima persona, anche nella passata legislatura.
Estendiamo però anche l'invito - e in questo ci ricolleghiamo
all'intervento del collega Vesan - a guardare oltre, a guardare al
futuro e con attenzione alle dinamiche di diffusione di questa
piaga. Oggi non dobbiamo sicuramente fermarci qui con questo voto,
ma dobbiamo seguire con attenzione le dinamiche di diffusione del
processo della ludopatia, una ludopatia - e qui ci riallacciamo
brevemente al lavoro svolto in Commissione con le audizioni -
soprattutto da parte delle categorie che più si battono per
contrastare questo fenomeno, che nasce sovente semplicemente da un
gioco così per ludibrio, trasmesso a volte dai genitori ai figli,
noi diremmo quasi come un momento di convivialità, per poi
diventare un fenomeno ed una piaga importante. Dovremo tenere
sempre alta l'attenzione su questa problematica.
Vorremmo concludere con una piccola nota emersa in Commissione,
che forse oggi in Aula non abbiamo sottolineato con la dovuta
importanza. Qualche collega l'ha sottolineato, in particolare la
collega Morelli: noi, con la nostra azione, sicuramente andiamo in
contrasto con l'attività dei gestori e con la possibilità di
esercitare un'attività economica (nelle audizioni li abbiamo
sentiti, abbiamo sentito anche il loro punto di vista).
Come rappresentanti del territorio e come rappresentanti anche
degli Enti locali ci riallacciamo inoltre all'intervento del
collega Barocco: noi dobbiamo prestare alta l'attenzione per i
nostri cittadini, per la nostra comunità perché - e lo diciamo
concludendo senza nessuna vena di critica - se c'è un varo in
questa lotta che noi qui, in quest'Aula, cerchiamo di portare
avanti, in un certo senso è lo Stato che deve attingere ai proventi
di questa attività per i propri bilanci e sovente ci mette nella
difficoltà di poter agire nella direzione ottimale, perché non
vengono adottate - e siamo qui a dirlo per auspicarlo affinché
questo avvenga - delle misure e delle direttive che vengano
dall'alto, poiché sarebbe effettivamente la cosa più comoda per
tutti noi, non solo nel contrasto della ludopatia - l'ha ricordato
pure il collega Nogara -, ma anche per tutte le dipendenze e tutte
le problematiche che colpiscono soprattutto ed in partenza
purtroppo i nostri giovani.
Questo ancora una volta per ringraziare per tutto il lavoro
svolto e per rimarcare convintamente il voto favorevole del nostro
gruppo.
Presidente
- La parola al collega Cognetta.
Cognetta (MOUV')
- Brevemente per dichiarazione di voto,
per affermare anche noi il nostro voto favorevole a questo disegno
di legge.
Ricordo che nella passata legislatura mi sono battuto
fortemente, insieme ad altri colleghi, per l'allora "legge Fontana"
e poi via via per delle modifiche presentate anche in altre
situazioni, che in diverse occasioni non sono state accolte dalla
maggioranza. Oggi, nel prosieguo della discussione, soprattutto con
un concetto della pervasività delle buone idee - perché le buone
idee per fortuna sono pervasive, quindi alla fine riescono a
superare qualunque ostacolo -, ho potuto notare in quest'Aula un
profondo cambiamento che tra chi rappresentava la maggioranza di
allora e chi, ancora adesso, rappresenta in parte questa
maggioranza ma che ha sinceramente fatto un passo in avanti. Credo
che il merito di questo sia soprattutto loro, non tanto di chi ha
insistito, ma soprattutto di chi ha fatto dei ragionamenti e,
fortunatamente, è riuscito a cambiare idea su tante posizioni.
Credo che questo testo sia migliore di quanto fatto nel 2015 -
non credo di smentire nessuno su questo - e penso che continuando
ad insistere con le buone idee possiamo trovare un punto di
incontro su tanti argomenti, soprattutto se si superano le
questioni che a volte sembrano personali o di partito.
Presidente
- La parola al collega Rollandin per
dichiarazione di voto.
Rollandin (UV)
- Credo che nell'affrontare questo tema
abbiamo comunque dovuto tener conto di due aspetti. Il primo: gli
sforzi che si fanno oggi e che sono iniziati già da molto tempo
nella prevenzione nel senso più largo del termine non hanno dato i
risultati sperati. Il fatto di informare e di far capire quali sono
le conseguenze ha creato sicuramente un passo avanti, ma non ha
risolto il problema, tant'è che una delle affermazioni alla base di
questo concetto sviluppato in una serie di tentativi di allontanare
la possibilità di usufruire di questo sistema è proprio legata al
fatto che la precedente puntata non ha dato i risultati sperati.
Questo però non significa che non bisogna insistere sulla
prevenzione a tutti i livelli.
Credo che con tale norma si porti avanti una sfida importante,
che è quella di creare insieme le premesse per allontanare la
possibilità di rovinare gente sia giovane che meno giovane. Il
dramma, soprattutto per quanto riguarda le scuole, è che tanti
giovani che non dovrebbero usufruire di questi mezzi giocano
imperterriti tranquillamente nelle varie sale da gioco.
L'altro aspetto è stato sottolineato quando abbiamo sentito il
Ser.D., quando abbiamo sentito gli sforzi che la parte
socio-sanitaria porta avanti; sono sforzi importanti che non
risolvono il problema, ma servono per cercare di riabilitare la
gente che si è trovata in queste situazioni. Ora credo che questa
riflessione su questi tre punti ci ha portati a cercare di
evidenziare insieme con la strutturazione della nostra Regione una
possibilità di ridurre sempre più il rischio soprattutto per coloro
che non devono giocare. È questo l'aspetto che penso abbia
caratterizzato la discussione fatta in questi mesi per cercare di
ottenere il massimo, con la collaborazione di tutti gli operatori.
Li ringraziamo per lo sforzo che già stanno facendo, come
soprattutto ringraziamo tutti coloro che collaboreranno a rendere
fattibili queste norme che introduciamo oggi. Sappiamo che non sarà
il toccasana, ma sicuramente migliorerà la situazione attuale.
Votiamo quindi a favore.
Presidente
- Non ci sono altre richieste di intervento?
Ha chiesto la parola il Presidente Fosson.
Fosson (GM)
- Un intervento come Presidenza, anche per
ringraziare da parte nostra tutti coloro che hanno lavorato su
questo testo e sottolineare le sinergie positive che si sono
realizzate. Dire che è una posizione chiara e precisa non sono solo
delle parole, ma è un segnale che il Consiglio regionale della
Valle d'Aosta dà insieme a tutta la popolazione valdostana.
Per quanto riguarda il Governo, come è già stato richiesto da
vari relatori, il Governo non farà finta di nulla e porterà avanti
le azioni consecutive a questo atto.
Presidente
- Possiamo passare alla votazione del nuovo
testo della Commissione con il nuovo titolo.
Articolo 1. La votazione è aperta. La votazione è chiusa.
Esito della votazione:
Presenti: 33
Votanti: 33
Favorevoli: 33
Il Consiglio approva all'unanimità.
Articolo 2. Posso dare lo stesso risultato per l'articolo 2?
Stesso risultato.
Articolo 3: stesso risultato.
Articolo 4: stesso risultato.
Articolo 5. Il testo è emendato dall'emendamento n. 1 e n. 2
della V Commissione: stesso risultato.
Articolo 6: stesso risultato.
Metto in votazione la legge nel suo complesso. La votazione è
aperta. La votazione è chiusa.
Esito della votazione:
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK