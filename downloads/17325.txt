Consiglio Regionale della Valle d'Aosta - Oggetto del Consiglio n. 679 del 9 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 679 del 9 giugno 1999 - Resoconto
SÉANCE DU 9 JUIN 1999 (APRÈS-MIDI)
OGGETTO N. 679/XI Notizie sulla situazione del laboratorio di
analisi dell'Ospedale regionale. (Interpellanza)
Interpellanza Appreso dagli organi di informazione che nel
laboratorio di analisi dell'Ospedale di viale Ginevra le tubazioni
della rete fognaria passano tra il soffitto e una
controsoffittatura e nel tempo si sono registrate delle
perdite;
Sentita la dichiarazione del primario che definisce "incresciosa
e molto grave in un laboratorio di analisi" tale situazione;
Sentito inoltre lo stesso che dichiara di aver più volte
illustrato la precarietà del reparto sia all'Amministrazione
dell'U.S.L. che all'Assessorato alla Sanità;
i sottoscritti Consiglieri regionali
Interpellano
L'Assessore competente per conoscere:
1) quali sono stati gli interventi finora eseguiti;
2) quali sono le soluzioni prospettate e i tempi per ovviare
definitivamente a tale situazione.
F.to: Comé - Collé - Viérin M.
Président La parole au Conseiller Comé.
Comé (Aut) Abbiamo appreso alcuni giorni fa che nel laboratorio
di analisi dell'Ospedale di Aosta le tubazioni e delle fogne e
dell'acquedotto passano al di sotto del soffitto, insomma fra il
soffitto e una controsoffittatura, e, essendo questo ormai un
locale destinato da parecchio tempo, capita che queste si rompano e
creino una situazione difficile per il laboratorio stesso.
Sappiamo che, nel momento in cui era fatta l'ala nuova
dell'Ospedale, il progetto originario prevedeva per quel locale una
destinazione a magazzino, quindi quel locale aveva una
predisposizione per tutt'altro servizio rispetto a quella che per
motivi poi di esigenze di spazio ha dovuto andare a soddisfare.
Questo laboratorio fra l'altro è un laboratorio molto attivo
tant'è vero che si effettuano circa 200 esami esterni al giorno e
2.000.000 di esami nell'arco dell'anno, quindi questa è una
situazione abbastanza incresciosa proprio perché - questo fra
l'altro è stato dichiarato anche dal primario - se dovesse
succedere come è successo poco tempo fa quando si sono rotte
fortunatamente le tubazioni dell'acquedotto, quindi con un danno
molto contenuto, ci sono state delle perdite lievi nell'arco degli
anni, ma se dovesse succedere come è successo per quanto riguarda
l'acquedotto, lascio a voi pensare in quale situazione ci si
troverebbe.
Il primario ha dichiarato anche nel suo intervento che ha già
sollevato la questione da parecchi anni, che l'ha già riferita sia
all'amministrazione dell'USL che all'Assessorato della sanità, ma
non ci sono state delle risposte, quindi la nostra interpellanza è
intanto per conoscere quali sono gli interventi che l'Assessore
vuole fare nell'immediato, ma soprattutto per sapere quali sono le
soluzioni e i tempi per ovviare definitivamente a quest'incresciosa
- così come è stata definita dal primario - situazione.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Il laboratorio di analisi è sito al corpo C, piano
seminterrato del Presidio ospedaliero di viale Ginevra n. 3.
Rispetto al livello d'ingresso dell'Ospedale, livello zero, i
locali ospitanti il laboratorio sono a livello meno 12 metri.
L'edificio è stato realizzato nei primi anni '70 su progettazione
allora programmata dall'amministrazione dell'Ordine Mauriziano e da
allora, dall'inaugurazione, che se non sbaglio è avvenuta nel 1978,
ad oggi ospita il laboratorio di analisi.
Non sono in grado di riferire se all'epoca della progettazione,
cioè negli anni '70, fosse destinato a magazzino; so per certo che
già nel momento dell'inaugurazione quei locali hanno sempre
ospitato il laboratorio di analisi. I piani sovrastanti il
laboratorio ospitano le seguenti funzioni: il livello meno due
l'Urologia, il livello meno uno la Rianimazione e l'UTIC, il
livello zero il blocco operatorio e sopra le chirurgie e le
centrali di condizionamento. Il piano di calpestio del laboratorio
è a circa meno 6 metri sotto la quota di allacciamento alla rete
fognaria comunale, posta su via Saint Martin de Corléans.
Una vasca di collegamento raccoglie le acque reflue provenienti
dagli scarichi del laboratorio di analisi e solo dopo la
decantazione e il sollevamento viene immessa nella conduttura
principale della rete fognaria interna e passando attraverso il
trattamento chimico e biologico e la successiva decantazione viene
immessa nella rete comunale.
Una seconda rete di raccolta delle acque reflue scorre sotto il
soffitto del piano del laboratorio di analisi, è quella di cui
parla il Consigliere Comé. Questa raccoglie gli scarichi verticali
dell'intero edificio e per caduta naturale viene immessa nel
condotto principale della rete interna di fognatura.
Per come è stato progettato e costruito l'impianto, la rete di
raccolta delle acque basse del laboratorio di analisi non può
ricevere il volume complessivo degli scarichi del padiglione. Si
renderebbe quindi necessario un intervento profondamente
modificativo.
Il dimensionamento e le caratteristiche del percorso impediscono
interventi di rifacimento della rete fognaria del padiglione C
senza intervenire strutturalmente nell'area del laboratorio,
requisito essenziale per intervenire è il trasferimento dell'intero
laboratorio di analisi in altra area e il rifacimento del piano di
calpestio del laboratorio, trasferimento in un'altra area che potrà
essere envisagé solo nell'ultima fase della ristrutturazione del
Presidio ospedaliero. Ci sono alcune ipotesi che sono al vaglio e
prossimamente la Giunta regionale darà un incarico per la
fattibilità degli interventi globali, ivi compreso il problema del
laboratorio di analisi.
L'ultimo intervento di straordinaria manutenzione consistente
nel rifacimento della controsoffittatura, sostituzione dei corpi
illuminanti, revisione delle tubazioni, sostituzione dei pezzi
speciali ammalorati, risale al 20 giugno 1994 per un ammontare di
lire 46.362.400. Ulteriori lavori sono stati eseguiti nel corso
della ristrutturazione dell'unità operativa di Rianimazione, quindi
dal gennaio 1997 al dicembre 1997.
Le foto apparse sul quotidiano "La Stampa", ad illustrazione
dell'articolo, sono state scattate durante gli interventi
d'installazione delle linee di distribuzione del cablaggio
strutturato e ovviamente l'opera d'installazione è stata eseguita
spostando i pannelli di fibra minerale necessari per poter eseguire
il lavoro; ad opera ultimata, il controsoffitto sarà riposizionato.
Le condizioni di conservazione della tubazione orizzontale che
passa nel controsoffitto non destano alcun allarme agli operatori
tecnici addetti alla manutenzione. Per ovviare ad eventualità di
perdite, è attivo un controllo periodico dello stato delle
tubazioni e un pronto intervento in caso di perdite nella
distribuzione degli impianti idrici.
Come evidenziato in quanto riferito, il requisito essenziale per
poter intervenire complessivamente sarebbe quello del trasferimento
dell'intero laboratorio di analisi in altra area in quanto al
momento tutte le tubazioni siano esse orizzontali che verticali
interessano l'intero stabile.
Richiamando di nuovo l'articolo de "La Stampa" da cui ha avuto
origine la presente interpellanza e nel quale si citava fra l'altro
un essiccatore con isolamento in amianto e si evidenziava la sua
pericolosità, ho avuto assicurazione che si è trattato di un'azione
di prevenzione da parte del gruppo tecnico della 626 e mi è stato
confermato sia da parte della direzione aziendale che dal primario
interessato che l'apparecchiatura sostitutiva è stata ordinata e si
prevede la sua consegna la prossima settimana.
Sempre dal primario dell'unità operativa in esame, ho avuto
l'assicurazione che con gli interventi a suo tempo effettuati nel
1994 non si sono più verificati episodi d'infiltrazione dovuti a
perdite della rete fognaria per cui il problema di fatto non
sussiste.
Comunque sia, avendo ottenuto l'agibilità e l'abitabilità per i
locali, non sarebbe ipotizzabile abbassare ulteriormente il livello
delle fognature stante il fatto che la quota delle fognature
comunali, come è stato detto, è a livello di via Saint Martin de
Corléans per cui più alta rispetto a questa situazione.
Concludo dicendo che purtroppo è nella tradizione degli ospedali
italiani inserire i laboratori di analisi negli interrati, non si
sa bene per quale ragione, ma in quasi tutti gli ospedali d'Italia
i laboratori di analisi e le radiologie sono nei piani seminterrati
o interrati. È una filosofia che sta cambiando perché i cosiddetti
servizi sono a volte molto più importanti dei reparti di
degenza.
Nello studio che andremo ad affidare fra poco in Giunta
regionale e che dovrà concludere i suoi lavori entro fine anno,
avremo una visione generale della ristrutturazione ospedaliera.
Sicuramente il problema del laboratorio di analisi,
indipendentemente dalle fognature, perché il problema non sono le
fognature al soffitto quanto gli spazi limitati per gli utenti in
sala di attesa, verrà preso in considerazione.
Si dà atto che, dalle ore 16,44, presiede il Vicepresidente
Viérin Marco.
Presidente La parola al Consigliere Comé.
Comé (Aut) Posso accogliere la risposta dell'Assessore. Speriamo
che effettivamente questa manutenzione straordinaria fatta nel 1994
possa garantire la sicurezza di questi condotti e che non si vada
di nuovo ad avere delle rotture perché sappiamo che questo servizio
di analisi potrebbe, nel momento in cui dovesse fermarsi, bloccare
tutto l'apparato dell'Ospedale; le operazioni sarebbero bloccate e
i pazienti non potrebbero essere dimessi se non ci sono le
controanalisi.
Mi auguro che da parte dell'Assessore ci sia la sensibilità nel
cercare di anticipare questa fase che lui ha detto essere prevista
solo nell'ultima fase proprio per questi aspetti che ho sollevato e
sapendo tra l'altro che questi locali sono abbastanza contenuti
come spazi tant'è vero che è stato necessario fare lo spostamento
di un settore quale quello della Microbiologia con un disagio per
il servizio stesso.
Spero veramente che da parte dell'Assessore ci sia una maggiore
attenzione e che voglia eventualmente intraprendere un'azione per
anticipare questa fase proprio per cercare di dare una maggiore
rispondenza a questo laboratorio in modo da permettere maggiore
efficienza nel lavoro svolto dagli operatori del settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK