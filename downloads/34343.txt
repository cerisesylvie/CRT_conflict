Consiglio Regionale della Valle d'Aosta - Oggetto del Consiglio n. 2141 del 22 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2141 del 22 dicembre 2011 - Resoconto
OGGETTO N. 2141/XIII - Discussione generale congiunta sulle
proposte di legge n. 156, n. 157, n. 161, n. 164 e n. 171, relative
al contenimento dei costi della democrazia.
Presidente
- Con la seduta pomeridiana di ieri si sono
concluse le relazioni relative agli oggetti n. 18, n. 19, n. 21, n.
22 e n. 23; ne consegue che apriamo la discussione generale sugli
stessi.
La parola al Consigliere Segretario Rigo.
Rigo (PD)
- Grazie Presidente.
Comincio io, ma, per la verità, ci aspettavamo che dopo le
relazioni vi fosse qualcuno che...pazienza, pazienza...
(interruzione di un consigliere, fuori microfono)
...abbiamo presentato le relazioni del PD e dell'ALPE, allora
una voce dissonante diciamo così, per quell'equilibrio...tutto
lì...poi qualcuno...sì, sono dei trentacinque, siamo tutti
qualcuno.
Ieri abbiamo cercato di parlare di costi della politica: costi
della politica diretti, indiretti, della casta. Credo sia
interessante affrontare questo argomento, quindi, prima di spiegare
il senso della proposta che, insieme ai colleghi dell'ALPE, abbiamo
presentato sulla riduzione del trattamento indennitario dei
Consiglieri regionali, vorrei fare alcune considerazioni sul
dibattito relativo alla "casta dei politici", e più in particolare
degli amministratori pubblici siano essi Parlamentari o Consiglieri
regionali. È fuori di dubbio, lo diciamo tutti in quest'aula, che i
tagli devono essere anche incisivi, ma vorrei che questa necessaria
riforma potesse produrre anche cambiamenti profondi nei modi in cui
lo Stato tutela l'equità e la giustizia sociale. Da mesi e mesi si
parla soltanto o quasi di "casta". Sembra che non ci sia altro
problema in Italia. Pagine su pagine, libri su libri, con molte
critiche giuste per carità, anzi doverose: i troppi Parlamentari, i
Consiglieri, le loro remunerazioni, la proliferazione di società
partecipate, di scranni e relative prebende. Permettetemi però di
dire che, parlando di costi della politica, quello su cui dovremmo
riflettere di più è il dato per cui gran parte delle persone che
sono cresciute in questi anni intorno al mondo e alla visione
rappresentata dal Presidente Berlusconi ha guardato all'attività
politica come ad una possibilità di diventare ricchi. I costi della
politica non sono solo quelli legati al numero e allo stipendio
degli eletti, sono anche - direi soprattutto - quelli legati alla
corruzione, ai comitati di affari, al movimento delle tangenti che
pesano sui costi di gran parte delle attività legate al pubblico.
Ridurre i costi della politica richiede certamente un intervento
diretto sui soldi che si spendono per i Parlamentari e i
Consiglieri, ma chiede anche - almeno io la penso così - una lotta
serrata alla corruzione e l'impegno ad una selezione attenta degli
amministratori pubblici.
In Italia è già successo. Si parla della virtù e si arriva a
demonizzare tutto ciò che è Stato, struttura pubblica di governo,
forme e modi della politica. È già successo con la prima repubblica
di buttare, insieme alla non poca acqua sporca, anche il bambino e
di rimpiangere poi la capacità di governo dei partiti
d'
antan
. Abbiamo sentito in questi giorni invocare i partiti
di una volta. Temo però tre cose: che sparare ogni giorno a raffica
equivalga a sparare nel mucchio, incidendo piuttosto poco alla fine
sui tagli strategici; che così si concorra a suscitare l'idea che
tutto sia da buttare: politica, partecipazione, Parlamento,
autonomia e a suggerire, come aveva detto il collega Caveri, che
una bella tecnocrazia di competenti sia la soluzione ideale; che
quest'ultima possa procedere passando sopra le regole
costituzionali. Partiamo allora da due dati. In Italia ci sono ogni
anno, come è stato detto ieri, 120.000.000.000 di euro di evasione
fiscale e 60.000.000.000 che se ne vanno in tangenti, per la
corruzione. Fanno 180.000.000.000 all'anno, in 10 anni
1.800.000.000.000, pari quasi all'intero stock del debito pubblico
calcolato proprio sabato scorso dalla Banca d'Italia in
1.900.000.000.000 di euro.
In questi giorni abbiamo sentito e letto di una "manovra Monti
lacrime e sangue", di aumenti, di super prelievi, di tagli. Manovra
necessaria, come è evidente a tutti, necessaria, possiamo dire
grazie soprattutto al contributo di Berlusconi e Bossi che hanno
lasciato a partire dal 2001 l'Italia a rischio di
default
,
ossia di fallimento. Vale a dire una situazione in cui lo Stato non
sarebbe più in grado di onorare i suoi impegni (salari, pensioni,
interessi, eccetera) con conseguenze devastanti per l'economia
mondiale. Pur di evitare tale eventualità qualsiasi intervento, per
quanto invasivo e doloroso, risulta giustificato, oltre che
necessario. Lontana da me l'idea che un aggiustamento delle
dimensioni necessarie a salvare il nostro Paese potesse essere
messo in conto solo al 10 percento più ricco del Paese. Sicuramente
però si poteva fare di più, si poteva trovare più equilibrio, più
equità: una manovra molto generosa per le imprese e molto severa
per le famiglie, per i lavoratori, per i pensionati. Mi viene da
pensare che, forse, come ho trovato scritto su un giornale in
questi giorni, che riportava una relazione sui reati finanziari,
basterebbe ridurre del 10 percento le voci dell'economia sommersa e
il pareggio del bilancio del 2013 sarebbe assicurato, senza
sfiorare le tasche di chi le tasse già le paga.
Per tornare al tema iniziale degli stipendi dei Consiglieri
regionali, nonostante l'economia illegale valga 15 volte la "casta
della politica", il tema non viene enfatizzato dai media che
preferiscono concentrarsi sui prezzi stracciati - è comunque senza
dubbio una vergogna - del ristorante di Montecitorio. Intanto è
passato sotto silenzio che negli ultimi mesi alcune delle
principali banche italiane sono state costrette a restituire
all'Agenzia delle entrate centinaia di milioni di euro che avevano
evaso. Non è curioso? 13 agosto 2011 una grossa banca, Unicredit,
presente anche in Valle d'Aosta, peraltro tesoriere regionale, ha
fatto pace con il fisco pagando 99.000.000 di euro per un
accertamento relativo al 2005, gliene deve ancora 450.000.000.
Altre banche hanno patteggiato per milioni e milioni di euro, ma la
stampa preferisce stigmatizzare l'evasione, pur grave, dello
scontrino fiscale al bar o della fattura dal dentista. C'entrerà
qualcosa il fatto che le proprietà dei giornali italiani facciano
capo a gruppi industriali o finanziari? Certo, a mio modo di
vedere, forse questo non aiuta la diffusione di certe notizie Così
pochi sanno che il 50 percento delle imprese italiane ha una sede
nei paradisi fiscali e insieme a loro le principali banche, in
tutto 320 istituti, oppure che negli ultimi 12 mesi i reati fiscali
all'attenzione della sola Procura di Milano sono aumentati del 400
percento. È la tangentopoli della società civile. L'Agenzia delle
entrate avrebbe tutti gli strumenti per intervenire con efficacia.
Ci sono 440.000.000.000 di imposte accertate come evase negli
ultimi 10 anni e mai riscosse dal fisco; troppe leggi hanno
indebolito la lotta al crimine finanziario (vedi la
depenalizzazione del falso in bilancio). Possibile, mi chiedo, che
fra i 68.000 detenuti nelle nostre carceri non ci sia l'ombra di un
evasore? Eppure si apprende da
Il
Sole 24ore
del 10
dicembre che il 42,4 percento delle barche di lusso è intestato a
contribuenti che a malapena guadagnano in un anno 20.000 euro. A
causa di chi evade ogni contribuente in regola paga 3.000 euro
all'anno in più e i lavoratori dipendenti hanno pagato per questo
850.000.000.000 di tasse in più negli ultimi 30 anni. Dati questi
contenuti in una relazione fatta quest'anno da un organismo europeo
sull'illegalità economica per calcolare i costi di reati tributari,
finanziari, eccetera.
Ritornando sulla "manovra Monti", certo sull'evasione fiscale si
poteva, si doveva, fare di più. Tuttavia la storia europea del
professore e la recente disposizioni sulla trasmissione al fisco
dei conti finanziari e bancari dei contribuenti lascia sperare in
un cambio di rotta. Ed allora nella situazione descritta quale deve
essere il ruolo della politica in futuro? Il governo del mondo può
continuare ad essere affidato solo ai banchieri e quando serve ai
generali? Come superare l'imbarbarimento e l'imbastardimento della
politica attuale, che non sembra e non è assolutamente all'altezza
dei nuovi compiti? Ho voluto ricordare queste cose, perché è giusto
discutere per poi decidere che bisogna intervenire sui privilegi e
sugli stipendi dei Consiglieri regionali, ma vorrei anche che la
stessa attenzione e determinazione in Italia fossero indirizzate a
suscitare nell'opinione pubblica la giusta battaglia alla lotta
all'evasione, vincendo le resistenze corporative, (anche quelle
della politica) e finanziarie.
Detto questo la proposta di legge preparata insieme ai colleghi
dell'ALPE vuole essere una prima risposta e un segnale in un
momento in cui ai cittadini sono chiesti importanti sacrifici per
uscire dalla crisi economica che sta attraversando il Paese e in un
momento in cui l'insopportabilità dei costi della politica e dei
privilegi non è più un luogo comune legato all'italica diffidenza
nei confronti degli eletti, che c'è sempre stata in Italia, bensì
un sentimento popolare sempre più profondo e travolgente. I criteri
adottati sono stati sostanzialmente tre: trasparenza
nell'identificazione dei parametri, riduzione dei costi e
razionalità dei tagli. Il nostro è stato un taglio lineare per
intervenire subito, per poter dimostrare nei fatti che intendiamo
affrontare questa questione ma, a mio avviso, non risolve il
problema alla radice. Al di là delle numerose semplificazioni che
circolano tanto nel dibattito pubblico che nelle proposte
politiche, è necessario introdurre meccanismi sistematici che
dimostrino al cittadino come il denaro "investito" nella politica
sia utilizzato per lo scopo assegnato, gestito correttamente e
debitamente controllato.
Veniamo dunque alla proposta di legge relativa alla riduzione
del trattamento indennitario dei Consiglieri regionali. La prima
operazione, fortemente voluta, è stata quella della trasparenza:
tagliare quel cordone ombelicale riguardante il meccanismo
automatico che aggancia l'indennità del Consigliere all'indennità
mensile lorda di carica percepita dai componenti della Camera dei
Deputati. Per i colleghi di ALPE e per noi era fondamentale che il
nostro stipendio venisse sganciato da quello dei deputati per due
motivi: per perseguire quel principio di autonomia decisionale che
dovrebbe contraddistinguere il lavoro della nostra Assemblea
legislativa; per perseguire, in un'ottica di assunzione di
responsabilità e di chiarezza, l'obiettivo di rendere
identificabile e facilmente misurabile lo stipendio del
Consigliere. In sostanza, volevamo quantificare, attraverso
un'equiparazione con una figura dirigenziale, l'aggancio del lavoro
del Consigliere con una delle figure apicali dell'Amministrazione
regionale. Il coordinatore, per esempio, è investito della
responsabilità burocratico-amministrativa di un dipartimento e, a
parer mio, poteva essere un metro di raffronto con la
responsabilità politica in capo al Consigliere eletto. In sostanza
dare dei pesi, a questi due piatti di un'ipotetica bilancia, a quel
difficile equilibrio fra impegno politico e amministrativo. Per
vari motivi di scomposizione dell'attuale legge regionale, la n.
33/1995, non è stato possibile definire, ancora, una proposta
valida, sostenibile e - quello che più contava - applicabile
subito. A mio avviso, rimane il fatto che dovremo lavorare ancora
per riuscire a trovare una figura professionale dirigenziale
operante in Valle d'Aosta che possa essere punto di riferimento
quindi, anche valore stipendiale, ma non in maniera automatica, a
cui agganciare il trattamento indennitario del Consigliere
regionale; lo dobbiamo per quella trasparenza che tanto invochiamo.
Non potendo praticare questa via abbiamo optato per determinare con
un importo fisso, pari a 6.700 euro lordi, naturalmente,
l'indennità mensile di carica. Per i Consiglieri poi che svolgono
particolari funzioni - Presidente, Assessore, eccetera - abbiamo
previsto un'indennità di funzione determinata con un'operazione di
bilanciamento rispetto a quella prevista dalla legge attualmente in
vigore. In soldoni con la nostra proposta si potrebbe ottenere un
risparmio per le casse regionali del 20 percento della spesa fino
ad oggi sostenuta con un avanzo per il bilancio regionale di oltre
1.000.000 di euro.
Continuando a parlare di cifre e di minori spese le proposte di
legge presentate dal gruppo del Partito Democratico potrebbero
portare ad ulteriori risparmi. Un Consiglio regionale composto da
29 Consiglieri eletti comporterebbe, a valori attuali, ossia quelli
definiti dalla deliberazione dell'Ufficio di Presidenza volta ad
accertare la riduzione dell'indennità parlamentare, dal 1° ottobre
scorso, un'indennità di carica pari a 7.898,30 euro, anziché a
8.192,55 euro, ad una minore spesa tra i 700 e gli 800.000 euro. Se
a questa sommiamo quella riferita alla riduzione del numero degli
Assessori, proposta che di fatto impediva anche la nomina di
Assessori tecnici, che comporta un minor costo rispetto all'attuale
di oltre 300.000 euro, otteniamo un risparmio complessivo dei
cosiddetti "costi della politica diretti", quelli nostri, che
supera abbondantemente 1.000.000 di euro.
Vorrei brevemente accennare anche all'altra proposta di legge
del PD: quella in materia di soppressione di facilitazioni e
liberalità, i cosiddetti "benefit", che fanno tanto infuriare le
persone fuori di qui. In altre parole non vediamo logico ed equo
che il Consigliere regionale, a differenza dell'impiegato, del
tecnico, dell'operaio, del funzionario regionale, debba avere un
trattamento di riguardo - per chi abita fuori Aosta - e ottenere
rimborsi chilometrici per le spese di viaggio, o per la possibilità
di non pagare l'autostrada, o anche gli abbonamenti a quotidiani o
settimanali. Piccole spese, certo, ma che incidono per oltre
100.000 euro l'anno, 65.000 per le indennità di trasporto (rimborso
chilometrico) alle cifre attuali e non dopo la modifica che verrà
introdotta con la legge della maggioranza, 60.000 per i pedaggi
autostradali. Non abbiamo calcolato poi l'impatto sui costi, quindi
sulle minori spese su cui potrebbe incidere la proposta sulla non
cumulabilità del trattamento indennitario di chi svolge attività
politica con altri emolumenti. Un Consiglio regionale innovato nel
ruolo e nelle competenze deve avvalersi di un Consigliere a tempo
pieno, che quindi non può mantenere in parallelo altre attività o,
se lo fa, deve avere una riduzione dell'indennità. In conclusione,
1.000.000 di euro riferito alla riduzione del numero dei
Consiglieri e degli Assessori, ipotetico visto che non è stato
approvato, 1.000.000 mal contato, relativo alla proposta congiunta
ALPE e PD, possiamo tranquillamente affermare che il risparmio
poteva superare la cifra di 2.000.000 di euro l'anno, ripeto:
2.000.000 mal contati. Tanti, pochi? Se però confrontiamo questa
cifra con quella spesa nel 2011, per le sole indennità di carica,
per la diaria, l'indennità di funzione dei 35 Consiglieri
regionali, degli Assessori, dei Presidenti, dell'Assessore tecnico,
che supera di poco i 5.000.000 di euro, vediamo che il taglio
sarebbe considerevole.
Infine vorrei citare un pensiero di Corrado Alvaro:
"La
disperazione più grave che possa impadronirsi di una società è il
dubbio che vivere onestamente sia inutile"
. La frase è
fulminante e racchiude il senso di frustrazione che angoscia molti
italiani, ma è un dubbio che non ci si può permettere il lusso di
coltivare, non solo per motivi etici ma anche perché poi non ci
resta più nulla a cui aggrapparci.
Presidente
- La parola al Consigliere Zucchi.
Zucchi (PdL)
- Grazie Presidente.
Proseguiamo e definiamo oggi con un provvedimento che credo
nella mattinata andremo a votare quella che è la diminuzione delle
indennità di quell'agglomerato odioso di parassiti, come viene
considerato da un certo tipo di opinione, ossia noi, senza
distinzioni, senza fare valutazioni. Dico questo perché devo
condividere le premesse del collega Rigo, che, al di là delle
spiegazioni sulle loro proposte di legge, ha fatto notare quanto
questa situazione sia emersa anche a seguito di una campagna molto
roboante, avvenuta ultimamente in Italia in un contesto abbastanza
unilaterale. La casta dei politici è stata vista sotto i
riflettori, mentre tutto il resto è stato assolutamente offuscato
ed è su questo ragionamento che vorrei fare due riflessioni, perché
ritengo che sia un processo doveroso quello che faremo anche
sull'onda dell'opinione pubblica, ma certo che almeno
personalmente...e il mio gruppo non è particolarmente convinto che
questa sia la strada migliore. Infatti, qualunque iniziativa noi
prenderemo, ho il dubbio che, con tale tipo di clima, venga
ritenuta insufficiente dall'opinione pubblica. A proposito
dell'opinione pubblica, mi dispiace doverlo dire, anche il
quotidiano più importante della nostra regione titola stamani:
"Il Consiglio regionale blocca le poltrone"
; quando si
nominano le poltrone volendo significare presso l'opinione pubblica
un senso negativo del termine, è logico che dopo non ci si debba
stupire di come la gente si riferisce a quello che è invece il
nostro lavoro, a cui deve essere dato un rispetto che è nelle cose.
Senza fare distinzioni, sicuramente ci sono stati degli abusi
soprattutto a livello nazionale, ma non credo che a livello locale
ci siano le storture che si verificano in campo nazionale, che
hanno anche dato il "là" ad una giusta critica, perché distinguere
il ruolo dei Consiglieri regionali che operano sul proprio
territorio senza doppi, né tripli incarichi dalle realtà che
avvengono nel resto d'Italia mi sembra un fatto doveroso. In Italia
ci sono delle situazioni, soprattutto a Roma, vergognose, la nostra
è una posizione che mi sento di dire anche sobria, che non
necessita di tutta quella caccia alle streghe che è stata in
qualche modo ingenerata qua. Noi quindi faremo questo gesto
sull'onda popolare, il mio gruppo lo fa anche perché è convinto che
si debba dare un segnale, che si debba dare un esempio che deve
però essere seguito anche da altri, perché siamo convinti che i
costi della politica non siano circoscritti - poi dopo lo dirò
perché mi sono preparato due cifre - all'emolumento dei
Consiglieri. Fra i Consiglieri ci sono quelli buoni, quelli
cattivi, come in tutte le categorie, quelli che producono, quelli
che producono meno, c'è una media; io ritengo che debbano essere i
cittadini a dover poi valutare...l'aumento del voto ogni cinque
anni...se ognuno di noi ha operato in un determinato modo ed è
meritevole di una riconferma, che deve essere quindi guadagnata sul
campo giorno dopo giorno: dal momento dell'elezione fino a quello
dell'elezione successiva, lavorando sul territorio come credo
stiamo facendo tutti quanti noi.
Non ritengo che l'emolumento che percepiamo oggi siano un
emolumento scandaloso, anche perché, se rapportato con altri
dipendenti dell'Amministrazione regionale, mi sembra essere
addirittura riduttivo, poco rispettoso del ruolo che stiamo
compiendo in questa Assemblea. Infatti mi sembra paradossale,
perché i riflettori li abbiamo addosso noi, che ci siano anche
all'interno della nostra Regione dei dirigenti che agiscono
nell'ombra, che non sono sottoposti al vaglio elettorale, che non
devono molto spesso rispondere dei loro obiettivi, che guadagnano
forse il doppio del Presidente della Regione, che ha una
responsabilità e un ruolo di un certo tipo, che sovrintende un
bilancio delle dimensioni che sappiamo, mentre ci sono dei manager
pubblici che guadagnano il doppio, o il triplo di quello che
guadagnano noi. Se questa vi sembra una cosa da non evidenziare, è
quasi paradossale, per non parlare delle storture che avvengono ad
altre latitudini, dove ci sono Consiglieri politici e tutto un
apparato di sottobosco che regna anche a livello dei dipendenti
semplici nella Camera dei deputati, che quello sì urla vendetta, ma
qui io non lo ritengo... Tutti voi sapete, come me, che il nostro
emolumento deve essere anche visto - lo sanno bene i colleghi
dell'ALPE e del PD - rispetto alla difficoltà di sostenere i costi
della politica di chi la fa con scienza e attenzione. Il nostro
emolumento è decurtato di quelle che sono delle percentuali più o
meno ampie, che nel nostro caso diamo ai partiti per sostenere la
macchina amministrativa, per compiere delle iniziative, pertanto
non mi sembra assolutamente indignitoso l'emolumento che noi
attualmente percepiamo. Se lo facciamo, è perché abbiamo deciso di
seguire questa impostazione che ci viene data dalla pubblica
opinione, da una certa stampa che si accanisce senza fare le
distinzioni; lo facciamo, Signor Presidente, anche con l'auspicio
che ci siano degli esempi analoghi in settori anche della pubblica
amministrazione, che forse hanno più delta su cui operare delle
decurtazioni. Lei sa, Presidente, che noi queste cose le abbiamo
dette sia in sede politica, sia in sede di maggioranza; speriamo
vivamente che con l'entrata in vigore di questa legge, che sancisce
la decurtazione dell'emolumento di poco più del 10 percento nei
nostri riguardi, ci sia un'altrettanta attenzione, ci sia un
attento invito suffragato dai fatti alle società partecipate dalla
Regione, che facciano altrettanto, con la stessa decorrenza con cui
ci accingiamo a farlo noi, perché esistono delle nicchie in questa
regione che evidentemente sfuggono ai canali ufficiali e alle
attenzioni della stampa.
Concludo dicendo che sono convinto, come ha detto il collega La
Torre ieri, che il costo della politica non sia rappresentato dai
nostri emolumenti, ma dalle decisioni che qui prendiamo, ossia il
costo della politica è legato alle decisioni che la politica
prende. Per tale motivo ricordo che il costo della politica
complessivo - perché in questo momento mi soffermo sui nostri
costi, della nostra Assemblea - ammonta a poco più di 7.000.000 di
euro, a cui si aggiungono poco più di 3.000.000 di euro, che sono
riferiti ai vitalizi dei Consiglieri che ci hanno preceduti, per un
totale di poco più di 10.000.000 (lo 0,66 percento dell'intero
bilancio). Mi chiedo allora se effettivamente questo non sia un
falso problema e se non sia necessario concentrarsi su anche la
necessità che in tale Assemblea venga espressa, nelle legislature e
nelle elezioni che via via si svolgono, in qualche modo la
possibilità che su queste sedie...dal momento che le decisioni lì
sì rappresentano poi dei costi...ossia la qualità delle decisioni è
quella che poi fa scaturire i veri costi della politica; ieri ne ha
accennato anche il Presidente della Regione, io ne sono fermamente
convinto.
Se si va avanti con il fatto di dare comunque la sponda alle
opinioni dei mass media, in un modo che è stato assecondato dalle
proposte di legge presentate dall'opposizione, che in qualche modo
hanno cavalcato tale sentimento demagogico, perché è indubbio che
presentare tutte queste proposte di legge facendo a gara ad
aumentare il taglio delle indennità, a togliere i vitalizi e
quant'altro è un modo di compiacere la folla...è un modo non
opportuno che si ritorce contro lo stesso obiettivo che ci si vuole
prefiggere, ossia il fatto di combattere i veri costi della
politica. A meno che qui si voglia far sedere in questo Consesso
progressivamente solo persone che non hanno particolari velleità,
che addirittura prendono meno dei dirigenti della stessa
Amministrazione. Ritengo che questa non sia la strada corretta e
che sia irrispettosa nei confronti di chi su queste sedie deve
prendere delle decisioni, quindi che sia una strada populista,
demagogica e scorretta. Per tale motivo se qualcuno ritiene che sia
necessario dare maggiori segnali nel senso di maggiori diminuzioni
degli attuali trattamenti che ci riguardano, lo può fare. Mi
dispiace di aver letto su qualche giornale della scorsa settimana
che la norma, che è stata inserita per dare la facoltà a ciascuno
di noi di fare maggiori tagli nel caso lo reputasse opportuno, è
stata considerata e definita una norma da guitti. Io, collega
Donzel, più che una norma da guitti, la considero una norma
anti-guitti, perché è la dimostrazione che chi ritiene che il
proprio emolumento sia commisurato all'impegno e alla dedizione che
ognuno di noi sente di dovere assumere nell'esercizio della sua
funzione può peraltro decidere di fare diversamente. Questa non è
una norma da guitti: è una norma liberale che pone in cantina anche
il dubbio di chi vuole farsi bello sull'onda della demagogia e del
movimento popolare e poi, di fatto, quando le cose non vengono
approvate, dà la colpa alla maggioranza, che è cattiva, che non ha
voluto compiere determinati atti. Con questa norma, che non è una
norma da guitti, ma anti-guitti, si vedrà, con la stessa decorrenza
con cui tale legge andrà in vigore, se chi ha proposto determinate
norme con tagli di vitalizi, eccetera, è veramente convinto che
questa sia la strada migliore ed è naturalmente libero di farlo.
Noi non riteniamo che questa sia la strada, come ho cercato di
spiegare nel mio intervento, ma addirittura che il nostro
emolumento, per le ragioni che ho detto, sia più che rispettoso
delle nostre funzioni e, se lo abbiamo fatto, lo abbiamo fatto per
dare un esempio a quelli che ci sono vicino, soprattutto quelli che
hanno di più, per indurli a fare altrettanto, ma non riteniamo che
si debba fare di più. Reputiamo che il taglio del 10 percento delle
indennità è di fatto...perché i cittadini magari non lo sanno, noi
siamo i Consiglieri meno pagati d'Italia, non abbiamo un benefit,
perché i benefit sono stati quasi eliminati anche con la norma che
ci accingiamo a votare con la proposta della maggioranza, non
abbiamo niente di paragonabile agli altri Consiglieri regionali. Mi
sembra quindi riduttivo non evidenziare che il nostro è un
Consiglio che si regge su delle regole sobrie, pertanto, almeno da
parte nostra, non vediamo la necessità di far vedere il sangue,
anche perché siamo convinti che non basterebbe mai. Se c'è qualcuno
che ritiene di essere coerente e di poter dare di più, lo può fare
con questa norma, lo vedremo nei prossimi giorni; la cosa che però
è da evitare è che ci siano i cattivi che votano contro e i buoni
che vorrebbero fare delle cose, che a questo punto le possono fare
e non si devono trincerare dietro le decisioni della
maggioranza.
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Paul Martin, all'epoca Sindaco di Losanna, Presidente della
SISEX, persona di grande pragmatismo, quando presiedeva le riunioni
e riteneva che l'argomento in discussione fosse stato
sufficientemente sviluppato, era solito dire:
"S'il y a encore
quelqu'un qui a quelque chose d'utile ou d'intelligent à dire,
bien, autrement on va conclure"
. Difficilmente qualcuno alzava
ancora la mano, perché non era così scontato di avere sempre
qualcosa da dire che, oltre ad essere utile, fosse anche
intelligente, perché le due cose non erano alternative, ma
cumulative: utile e intelligente. Quando intendo prendere la
parola, cerco sempre, in virtù di quella esperienza, di conformarmi
a questa logica; di conseguenza, il più delle volte taccio. Questa
volta sento questa regola un po' stringente e ho dunque deciso di
trasgredire a tale buona prassi. Non so se quello che ho da dire
può essere intelligente, ma quel che è certo è perfettamente
inutile, in quanto, come si dice nel gergo del gioco di azzardo -
ieri si è parlato del casinò -,
rien ne va plus, les jeux sont
faits
e ancora una volta l'elefante partorirà il topolino
sottoponendo al voto di questa Assemblea un testo blindato che
esprime tutta la generosità e la sensibilità di cui è capace una
maggioranza a guida unionista, come l'ha qualificata il collega
Empereur nella discussione generale sul bilancio regionale;
generosità e sensibilità accresciuta, come vuole la tradizione, dal
periodo natalizio alle porte.
Commovente l'introduzione della relazione alla proposta di legge
della maggioranza:
"Il momento storico attuale è caratterizzato
da una profonda crisi economico-finanziaria e tutti i cittadini
sono tenuti a condividere i sacrifici necessari per risanare la
situazione delle finanze pubbliche. In questo contesto anche la
classe politica regionale deve assumersi i propri oneri,
provvedendo ad una riduzione dei costi della democrazia che appare
non più procrastinabile. Si tratta di un tema fortemente sentito
dalla popolazione, correlato all'esigenza di eliminare situazioni
che sono percepite come fonte di privilegio ingiustificato"
.
Per un minimo di rispetto nei confronti di quella popolazione che
richiamate, va almeno tolto
"percepite"
, ovvero situazioni
che sono fonte di privilegio ingiustificato. Peccato poi che la
sostanza di questa nobile premessa si esaurisca sostanzialmente
nella riduzione dell'indennità attuale dal 70 percento di quella
percepita dai Deputati al 65,10 percento. Perdonatemi, cari
colleghi, ma non mi sento di definire questo un atto di alta
nobiltà istituzionale, tutto qui? Non vi siete accorti di avere
smarrito qualche pezzo per strada? La diaria per esempio, 2.685
euro al mese esentasse, secondo voi queste sono noccioline
trascurabili? Quanti lavoratori, anche di elevato profilo
professionale, percepiscono uno stipendio netto di questo tenore?
Il vitalizio, dove la quota della Regione - è stato ben ricordato
ieri - di 2/3 rispetto al terzo a carico del Consigliere, ammonta a
circa 200.000 euro nel quinquennio, bazzecole anche queste?
Indennità di fine rapporto: un piccolo
pourboire
.
Tralasciando l'aspetto del finanziamento dei gruppi che, a nostro
avviso, va fortemente ridimensionato, la percentuale effettiva di
riduzione degli emolumenti complessivi previsti dagli istituti
sopracitati scende sotto il 5 percento; bello sforzo! Facendo il
conto della serva, la somma - perché a tutti sia chiaro - a diverso
titolo accumulata nel quinquennio da un Consigliere è (parlo di
somma netta) di 600.000 euro, 120.000 euro annui! È bene che tutti
sappiano lo sforzo che ci proponete, cari colleghi della
maggioranza! Questa proposta è offensiva nei confronti della
comunità valdostana, in particolare dei ceti sociali più
vulnerabili, e non potrà che accrescere il distacco e lo
sfaldamento già fortemente percepito fra la gente da una parte e le
istituzioni dall'altra. A mio avviso, ancora una volta si sta
perdendo un'occasione per dare un segnale forte e unitario su un
problema di tale natura, indipendentemente dalla corrente di
pensiero di ciascuno di noi. Questa è l'occasione per dimostrare
che c'è la volontà di ricomporre quella frattura sempre più marcata
che citavo prima. Purtroppo, colleghi della maggioranza, la vostra
proposta va in senso diametralmente opposto: ha la valenza di una
paglia per saziare un mulo.
All'atto dell'insediamento di questa tredicesima legislatura che
ho avuto l'onere di presiedere per un momento, merito dei miei
barba e capelli bianchi, avevo auspicato che questa Assemblea
potesse esercitare al meglio l'importante strumento di autogoverno,
rappresentato dalla nostra autonomia nell'interesse comune,
ciascuno di noi secondo la sua ideologia, le sue sensibilità, in
quanto ognuno di noi espressione di movimenti o partiti politici,
senza tuttavia dimenticare di essere nell'esercizio delle nostre
funzioni soprattutto dalla parte dei cittadini. Non mi pare che la
scelta scontata che scaturirà da questa Assemblea vada in quella
direzione.
Colleghi e Sindaci, a voi mi rivolgo ancora una volta: quante
volte in quel di piazza Narbonne, quando si facevano i ragionamenti
sull'indennità, era comune e condiviso il giudizio critico
sull'ammontare degli emolumenti percepiti dai Consiglieri, definito
spesso - anche se ieri qualcuno non ha voluto usare tale termine -
scandaloso! Non io, qualcun altro collega aveva definito questo
scandaloso, specialmente se confrontato a quello percepito dai
Sindaci in rapporto agli impegni e alle responsabilità dirette che
incombono su di essi! Qualcuno anche decisamente più critico del
sottoscritto al riguardo. Ma come può il passaggio da piazza
Narbonne a piazza Deffeyes, 100 metri in linea d'aria, rovesciare
così radicalmente questo concetto? L'ammorbidente usato deve essere
di straordinaria efficacia. Personalmente ho solo cambiato la
caschetta, non quello che essa copre. Il nostro gruppo già nel 2008
aveva presentato una proposta di legge per una sostanziale
riduzione dei costi della politica, proposta che è stata tacciata
demagogica e populistica dalla maggioranza. Le proposte congiunte
ALPE e PD che sono oggi in discussione hanno ricevuto da parte
della maggioranza lo stesso giudizio: populistiche e demagogiche.
Ebbene vi invito, cari colleghi, per una volta a rinunciare ai
vostri rigidi principi morali e ad essere come noi populisti e
demagogici, votando assieme a noi queste leggi e vi assicuro che
mai populismo e demagogia saranno così apprezzati dall'intera
comunità valdostana!
Al di là del valore esiguo della riduzione proposta dalla
maggioranza, che, per dirla in modo metaforico, avrà l'effetto del
solletico fatto ad un asino con una piuma, mi riesce difficile
capire le ragioni per cui si vuole mantenere il riferimento
all'indennità dei Consiglieri legata percentualmente all'indennità
dei Deputati. Se la scelta scaturisce da un'esigenza di autotutela,
il ragionamento non fa una grinza viste le resistenze dei
cosiddetti "Onorevoli" a vedersi ridotte le indennità, certo è un
elemento di garanzia, ma se così non fosse, mi verrebbe difficile
capire come una maggioranza a guida unionista possa rinunciare
all'esercizio della propria autodeterminazione in questa materia.
Autonomia e autodeterminazione vuol dire assumersi la totale
responsabilità dell'azione e delle scelte che vengono esercitate
sia nel bene che nel male e non solo quando fa comodo. Non vorrei
che ogni tanto prevalesse il concetto all'epoca espresso da Scelba,
che diceva che le autonomie sono una bella cosa, ma ogni tanto
bisogna metterle in frigorifero.
Vorrei concludere rivolgendo un plauso all'illuminata mente che
ha ideato il comma 3 dell'articolo 1:
"I Consiglieri regionali
possono rinunciare all'indennità"
. Se era una prova di
selezione per reintrodurre la figura professionale del giullare e
del buffone di corte, direi che ha brillantemente superato la
prova. Confesso la mia ignoranza: non sapevo che fosse interdetto
questo, il rinunciare alla propria indennità, lo confesso, non lo
sapevo, anche perché non mi sono mai posto il problema in quanto
onestamente non ho mai pensato di rinunciare ad un'indennità. Credo
che un'indennità vada stabilita in termini equi e corretti, che
siano rispettosi di chi la percepisce e di chi la dà, che sono i
cittadini che stanno al di fuori di questo palazzo. Sono certo che,
se avessi voluto farlo, nessuno me lo avrebbe impedito comunque. Mi
rammarico per quella schiera di ignari che fino ad oggi non hanno
potuto dare libero sfogo al loro filantropismo convinti che sarebbe
stato impedito loro; purtroppo vedete come una semplice mancanza di
informazione e di conoscenza possa compromettere a volte
l'espressione di nobili sentimenti... Certamente costoro, credendo
di non poter rinunciare a favore dell'Amministrazione in via
formale, avranno trovato il modo di devolvere le corrispondenti
somme in iniziative di beneficienza e solidarietà altrettanto
lodevoli, certamente questo nel rigoroso rispetto dell'anonimato,
perché la beneficienza si fa e non si dice, altrimenti diventa
carità con il pelo. Sempre meglio applicare il nobile principio che
l'importante è il bene fatto, poco importa il benefattore.
Perdonatemi, colleghi, la punta di ironia, ma ho unicamente
applicato ad una cosa immateriale il terzo principio della
dinamica, legge di Newton, che vuole a che ogni azione corrisponda
una reazione uguale e contraria. Una legge simile a quella del
karma di ispirazione più spirituale e astrologica forse più
appropriata al caso, in quanto un discorso immateriale come
enunciazione, ma poi materiale, perché si traduce in denaro, si
riferisce unicamente alla legge universale della causa ed effetto.
Grazie per la vostra attenzione.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Cari colleghi, la battaglia per gli emolumenti dei politici è
una vecchia battaglia, portata avanti in particolare dalle forze di
sinistra, cominciata già prima della seconda guerra mondiale e
definitivamente concretizzatasi con la Costituzione. La richiesta e
la rivendicazione forte delle forze di sinistra ai padri
costituenti si basavano sul concetto di permettere a tutti di fare
politica, e non permettere solo all'
élite
, in maniera tale
che anche la sinistra fosse in condizione di fare politica e non
solo la destra, ossia i ricchi. Negli ultimi anni assistiamo ad una
situazione capovolta, ossia alla battaglia per la riduzione degli
emolumenti da parte della sinistra; allora mi viene il sospetto che
nelle file della sinistra l'
élite
e i ricchi siano ben
presenti.
Oggi ci troviamo in un momento di grave crisi economica e come
abbiamo sostenuto nel corso dell'ultima adunanza consiliare al
momento dell'approvazione del bilancio...e di conseguenza con
responsabilità la maggioranza ha voluto presentare una proposta di
legge per la riduzione della nostra indennità, consapevole che nei
prossimi giorni il Parlamento, avendo autonomia di bilancio,
deciderà di apportare degli ulteriori tagli e degli adeguamenti.
Consci che in futuro vi sarà forse un'ulteriore riduzione, ritengo
che questa maggioranza stia quindi dimostrando di voler assumere
dei comportamenti in sintonia con il rigore che la grave crisi
economica e finanziaria impone a tutti. Leggo invece dichiarazioni
forti da parte di ALPE e PD che rivendicano con grande risalto le
loro proposte, le loro intenzioni di ridurre maggiormente le
indennità, non in misura minimalista come - questo detto da voi -
sta facendo la maggioranza. Cari colleghi dell'opposizione, vorrei
sottolineare come la proposta della maggioranza abbia voluto con
una disposizione apposita venire incontro anche a questa vostra
intenzione e a questa vostra necessità. Vedete, sono alla terza
legislatura, devo dire che ho assistito ad una serie di proposte e
di iniziative che i gruppi politici e in maniera particolare quelli
di sinistra, sapendo che sarebbero rimaste allo stato di proposte,
hanno sempre presentato con una scadenza o annuale, o semestrale.
Proposte che chiedevano riduzioni forti, ma che non potevano essere
applicate in quanto l'aula non le approvava; certo, vedere persone
deluse dal fatto di essere obbligate a ritirare l'intera indennità
faceva piangere il cuore. Avevo apprezzato e condiviso l'iniziativa
del Presidente del Consiglio, che su questo tema riteneva
importante predisporre un testo il più possibile condiviso fra
tutte le forze politiche presenti in Consiglio ma, essendo ormai
prossimi al Natale, c'era chi riteneva farsi più buono degli altri,
quindi abbiamo visto due giorni dopo delle fughe in avanti con la
presentazione delle proprie iniziative senza aspettare un'eventuale
condivisione e così facendo hanno spostato la rabbia dei cittadini,
come è stata definita ieri, su una sola parte di questo Consiglio,
ossia sulla maggioranza, secondo il solito giochetto: "noi avremmo
fatto delle proposte massimali dove c'era una grande riduzione, ma
la maggioranza...", ma...ma...ma... Questa volta il giochetto non è
completamente riuscito, perché con la nostra proposta di legge sono
state accolte le vostre richieste! Penso quindi che la proposta
della maggioranza di concedere la facoltà all'opzione per un
diverso trattamento sia un passaggio legislativo che per la prima
volta mette ogni singolo Consigliere nelle condizioni di decidere
sulla propria indennità. Fino ad oggi ci si nascondeva dietro il
partito, il Consiglio, la maggioranza...oggi invece noi diamo la
responsabilità personale e veniamo incontro a chi su questo tema ha
una grandissima sensibilità.
Concordo con quanto detto pochi giorni fa dal collega Donzel:
ogni componente della società deve concorrere allo sforzo di
contenimento della spesa. Vedete, colleghi, oggi c'è il caso di
Monti - lo aveva già sottolineato ieri il collega Donzel -, che,
quando ha assunto la carica di Premier, ha dichiarato di lasciare
la propria indennità, sottolineando che questa decisione era
individuale e non coinvolgeva i colleghi Ministri, questo spettava
al singolo. Nel mese di ottobre ricordo che il Governatore della
Regione sarda, Cappellacci, ha tagliato la propria indennità di
funzione per tutta la durata del mandato, portandola ad un euro, e
anche qui lo ha fatto lui solo. Sia l'uno, sia l'altro hanno fatto
questo senza fare conferenze stampa, in particolare senza avere
l'ansia dell'ANSA o dei giornali con annunci quasi quotidiani.
Leggendo i giornali, scopro che il Segretario del PD e nostro
collega, Consigliere Donzel, esplodendo di rabbia - mi chiedo
perché - dichiara che è una norma vigliacca, una cosa da guitti e
che vuole vedere quale sarà il primo Consigliere che
volontariamente si ridurrà lo stipendio.
"Il termine
"guitto"
- cito -
genericamente aggettiva la condizione di
chi vive in maniera misera e sporca; in gergo teatrale veniva
adoperato un tempo per definire in senso dispregiativo un attore di
basso livello e poco preparato, la cui recitazione era considerata
sopra se non fuori le righe"
. Cerco quindi di rispondere alle
domande che si è fatto il collega Donzel. Intanto, a nome
dell'intera maggioranza, vorrei esternare l'ammirazione per la
conoscenza dei vocaboli, a volte dispregiativi, che il collega
Donzel negli ultimi mesi sta sfoggiando: "soldatini" per i Sindaci
della Valle d'Aosta, fra cui anche il suo; "fantocci" per i
Presidenti delle società pubbliche; "guitti" per i Consiglieri
regionali. Vorrei ricordargli che la Presidente nazionale del PD,
Onorevole Bindi, pochi giorni fa ha fatto inserire nel nuovo
Regolamento della Camera la possibilità a titolo personale di
rinunciare al vitalizio o di concordare una somma meno favorevole
rispetto a quella prevista, proposta che permette una riforma
ancora più avanzata di quella approvata, che prevede un nuovo
sistema contributivo a partire dal 2012. Ora, chiedo a Donzel se
anche l'Onorevole Bindi si potrà aggiungere ai guitti di questa
maggioranza. Venendo al quesito posto dal collega Donzel su chi
sarà quel Consigliere che si riduce lo stipendio, noi non ci siamo
mai posti la domanda, perché in noi vi era la certezza che quei
partiti e quei Consiglieri che per mesi hanno annunciato il
contenimento dell'indennità sia del vitalizio lo avrebbero
applicato immediatamente per coerenza!
Entrando nel merito dei diversi progetti, esprimo condivisione
sulla proposta di legge della maggioranza, volta a dare
un'ulteriore decurtazione all'indennità di carica dei Consiglieri
apportando una riduzione del 10,43 percento. In questo periodo da
parte del Governo nazionale e del Parlamento escono proposte di
modifiche regolamentari per quanto riguarda le indennità e i
vitalizi. Si parla di una riforma per i vitalizi dal prossimo
mandato, dove si passerà al sistema contributivo, mentre l'età
pensionabile salirà a 65 anni. Ebbene, colleghi, vorrei solo
ricordare che, quando non vi era la crisi attuale, non vi era la
pressione dell'opinione pubblica come oggi, già con la legge
regionale n. 28/1999 si era andati a sostituire il precedente
sistema previdenziale a prestazione con il regime di
capitalizzazione, che venne poi applicato a tutti i Consiglieri
eletti a partire dal 2003, inoltre veniva fissata l'età per
conseguire il diritto alla corresponsione dell'assegno a 65 anni;
siamo stati quindi largamente in anticipo sui tempi rispetto alla
riforma oggi così acclamata. Fra l'altro, vorrei sottolineare che
in Friuli - è notizia di ieri, o l'altro ieri - hanno abolito il
vitalizio, ma, leggendo tutto il testo di legge, loro dicono che
nel 2012 predisporranno un nuovo sistema con il vitalizio
previdenziale, quindi andranno sul nostro sistema, dunque niente di
nuovo. Volevo fare - lo ha sottolineato oggi il collega Zucchi e
ieri il mio Capogruppo - una distinzione fondamentale fra i
compensi e i privilegi che ci sono nella nostra regione rispetto
alle altre regioni; noi per cultura siamo sempre stati sobri,
parsimoniosi e non vi sono mai stati eccessi sui privilegi e sui
benefit, dando da sempre un'immagine di serietà e mai di spreco.
Per quanto riguarda il trattamento indennitario dei Consiglieri,
pari al 70 percento dell'indennità mensile lorda di carica
percepita dai Deputati, esso è stato nel tempo aggiornato ai vari
adeguamenti apportati dai Deputati. Nel 2006 si era provveduto ad
una riduzione del 10 percento e vorrei ricordare che dal 2008 con
legge finanziaria è stata bloccata l'indennità dei Parlamentari e
di conseguenza l'indennità dei Consiglieri, che non ha più subito
variazioni fino alla riduzione di pochi mesi fa, che già stata
applicata automaticamente a tutti i Consiglieri.
Termino questo intervento ricordando come bene ha fatto la
maggioranza in un momento difficile per tutti a presentare una
legge di riduzione dell'indennità ai Consiglieri, pur sapendo che
questo provvedimento potrebbe essere non definitivo, in attesa
della determinazione che assumerà il Parlamento in seguito al
lavoro di ricognizione che la commissione appositamente incaricata
sta compiendo, al fine di definire le indennità dei Parlamentari
per allinearle a quelle di Parlamentari europei. Concludo con una
citazione di pochi giorni fa effettuata dal Presidente delle
Regioni Errani:
"bisogna assolutamente intervenire, partendo
però da un'idea di equità, senza rincorrere la propaganda della
cosiddetta "antipolitica""
.
Presidente
- La parola al Consigliere Donzel.
Donzel (PD)
- Egregio Presidente, non pensavo di dover
intervenire, perché era stato più che esplicito l'intervento del
collega Rigo, in cui pienamente mi riconosco, ma, visto che tutta
la maggioranza ha nominato portavoce il collega Comé per mettermi
alla sbarra, è giusto che dia una risposta a questa cosa. Non si
preoccupi, collega Comé, non avrò la bava alla bocca come aveva lei
nell'aggredirmi in questo tema, non userò i suoi toni, né i toni
leghisti del collega La Torre, che tanto appassionano, perché sono
quei toni, cari colleghi, che hanno fatto sì che i cittadini
dicessero che questi teatrini, a cui giustamente si affida il nome
di guitto, se li possono risparmiare, vorrebbero sentire parlare di
cose concrete, di fatti e non assistere a spettacoli che non sono
richiesti!
Certamente non ripeto tutto il ragionamento di Rigo, che
sottoscrivo, aggiungo alcune considerazioni successive che mancano
a questo dibattito. Era evidente che il nostro partito - scopro che
il collega Comé conosce molto bene la storia del Partito Comunista,
mi fa piacere che la rivaluti in quest'aula - crede nella politica
e nella partecipazione, crede anche che si debbano creare le
condizioni affinché i cittadini possano esercitare il loro ruolo.
Non si può però immaginare questo
pueblo
...allora io ho
detto: soldatini, guitti, eccetera in riferimento alla politica,
mentre qualcuno sta insultando da giorni tutti i cittadini: folla
incoerente, massa gridante...voi è da mesi che insultate i
cittadini chiamandoli
pueblo
, chiamando gente
"che, se
dovesse decidere o votare, non è in grado"
...tranne quelli che
vi hanno eletto! Mi sono preso la responsabilità di dire che i
Sindaci alle volte si comportano come soldatini e non mi rimangio
quello che ho detto, mentre voi avete insultato tutti i cittadini,
trattandoli tutti come degli ignorantoni, che non sono in grado di
capire, di decidere e di votare coerentemente:
"se facessimo un
referendum sui costi della politica, i cittadini distruggerebbero
la democrazia"
! I cittadini hanno costruito la democrazia di
questo Paese e di questa Regione, i cittadini, non i politici,
tanto per capirci! Perché i cittadini di colpo si infervorano
contro la politica? Ce l'hanno con qualcuno, sono invidiosi di noi?
No, assolutamente, è che la politica in questi anni ha costruito
dei comportamenti...ci metto in primis la politica del mio partito,
alcune persone di spicco anche del mio partito hanno tenuto dei
comportamenti immorali; abbiamo dovuto allontanarli dalle loro
cariche, cariche importanti come la Presidenza del Lazio! Ma non
ricordiamo che un Presidente del Consiglio ha avuto dei
comportamenti assolutamente riprovevoli in giro per tutto il mondo,
la politica veramente era interpretata da persone che tutto erano
fuorché l'idea di moralità e serietà! È chiaro che un cittadino poi
fa anche l'errore di fare di tutta un'erba un fascio, voglio qui
dire che voi, colleghi, non c'entrate nulla in tutto ciò, ma fate
parte di un gruppo - come succede in una squadra di calcio: se uno
gioca malissimo, risulta che tutti giochino male -, dove ci sono
degli esponenti politici non di basso livello, ma di altissimo
livello (di entrambi gli schieramenti) che hanno dei comportamenti
riprovevoli e la gente dice:
"non ne possiamo più di questi
Signori!"
. Non è quindi che la gente si è di colpo svegliata e
ce l'ha con i politici della Valle d'Aosta, non ce l'ha affatto con
noi, non ho mai messo in dubbio il comportamento di nessuno dei
colleghi! Dico però che il comportamento che è stato riportato dai
giornali di alcuni politici è davvero riprovevole! Alcuni hanno dei
rapporti con la mafia, altri con organizzazioni malavitose, insomma
non è un bel vedere, quindi da qui nasce il comportamento di
ostilità dei cittadini. Dopodiché anche qui il ruolo dei giornali
non lo vedo così in negativo, certo alle volte anch'io ho delle
perplessità sui titoli, ma state sereni: il titolo de
La
Stampa
di oggi è uno
spot
alla maggioranza, non c'è una
riga delle parole che hanno detto quelli di minoranza! Vi siete
fatti un
autospot
, ma per piacere non venite a piangere che
non avete i giornali dalla vostra parte, ma almeno non fateci di
nuovo assistere a questa farsa: "poverina, la maggioranza non
riesce a far sentire la sua voce in Valle d'Aosta, la stampa è
invasa da quelli della minoranza...", ma non ci crede nessuno a
queste cose! Avete in mano il controllo dei giornali locali e
qualcuno che se ne distacca un po', fa qualche titolo un po'
forte...ma un titolo forte dove poi prendono la parola i soliti, ma
per piacere! Certamente, se uno mangia la mortadella in aula,
l'altro mette fuori un cartello, questo succede a Montecitorio, non
è che i cittadini dicono: "che bella roba che abbiamo lì"! Ma
questa non è antipolitica: questo è il politico che non fa bene il
suo mestiere, che non esercita correttamente le sue funzioni e fa
delle cose che non sono quelle che deve fare. Francamente in tale
legislatura in quest'aula non ho assistito a nulla che possa essere
giudicato in quel senso, quindi quest'aula non c'entra nulla, però
non possiamo non dire che le persone accendono la tivù e vedono dei
comportamenti riprovevoli.
Vengo a dei ragionamenti più concreti. Qualcuno ha detto:
"vogliamo ridurre lo stipendio dei Consiglieri regionali quando
dei dirigenti guadagnano molto di più"
. Finalmente la
maggioranza si è accorta di quella critica che da tempo vado
facendo: che i precari dell'USL sono maltrattati e ci sono degli
stipendi vertiginosi, ma siete in maggioranza, siete voi che potete
determinare lo stipendio della dirigenza! Ben venga che state
prendendo coscienza che avete degli stipendi della dirigenza che
non sono corretti in questo momento, mi fa piacere tale assunzione
di responsabilità. Successivamente parleremo magari di quelle cose,
mi fa piacere che questa battaglia che stiamo facendo, senza che ci
siano chissà quali toni, considerato che qualcuno comincia a dire
che forse abbiamo dei dirigenti strapagati, è una battaglia che sta
aprendo qualche breccia...ben venga questa voce dalla maggioranza,
ci fa piacere sentirla.
Si è detto, per riprendere un'altra affermazione che mi ha molto
colpito:
"è come se qualcuno di noi avesse chiesto sangue da
dare in pasto al popolo"
, state tranquilli, non si svena
nessuno. Vi voglio assicurare che noi del Partito Democratico non
siamo né super ricchi, né gente benestante, abbiamo approvato
recentemente il bilancio certificato del Partito Democratico, dove
si evince qual è la quantità di denaro che al Consigliere regionale
del Partito Democratico, ossia 2.100 euro nette, viene dedotta dal
suo stipendio netto, quindi, visto che voi considerate al limite
quello che guadagna un Consigliere regionale, noi ce lo
deduciamo...di 2.100 euro nette, ma è certificato, è scritto lì, è
una cosa verificabile, è trasparente! Nel frattempo non è che siamo
morti di fame, insomma.
Verrò allora a quella norma tanto cara a qualcuno, che ha detto:
"adesso vi mettiamo alla prova se ridurrete lo stipendio"
.
Vi posso garantire che lo ridurrò e che anche con i miei colleghi
valuteremo delle forme di riduzione dello stipendio da Consigliere
regionale. Siete più sereni di tale applicazione della normativa,
avete ottenuto questa piccola soddisfazione? Naturalmente verrete
anche a controllare se lo riduciamo di 1 euro, 2 euro, 3 euro,
perché certamente vorrete verificare puntualmente, lo faremo in
conferenza stampa così sarete sereni che la cosa è trasparente,
visto che avete inventato questa norma che trasformerà la politica
della Valle d'Aosta.
Visto che citate sempre quelli del PD, la Bindi, Vasco Errani,
eccetera, allora vi cito io quello che ieri la Regione Toscana ha
votato, intanto facendo esattamente la stessa cosa che aveva
chiesto il PD, ossia di inserire i costi della politica in legge
finanziaria, perché questi risparmi per noi non devono essere
finalizzati ad un altro buffet della Giunta, o del Consiglio
regionale e avanti a buffet, ma devono essere finalizzati alla
riduzione del lavoro precario e alla possibilità di creare nuovi
posti di lavoro. Ha un senso allora questa riduzione dei compensi
della politica, perché se riduciamo i costi della politica con la
leggina regionale della maggioranza, dopodiché questi soldi vanno
nei mille rivoli in cui si disperde il denaro pubblico, è certo che
non abbiamo fatto un buon servizio, perché non è cambiato proprio
nulla! Ecco perché chiedevamo questa cosa e in Toscana, visto che
citate i Vasco Errani dell'Emilia Romagna, grande Presidente del
PD, vi cito io la Toscana, che ha votato la riduzione dei
Consiglieri da 55 a 50, degli Assessori da 10 a 8 e hanno visto
quel processo di costruzione, come diceva correttamente Comé, del
passaggio dal sistema vitalizio al sistema contributivo per i
Consiglieri, tutto questo inserito in legge finanziaria, di modo
che è possibile anche verificare tale passaggio di risorse dai
costi della vita della politica verso forme che siano quelle a
sostegno dell'occupazione, del
welfare
, di chi è più debole
in un momento di grandissima difficoltà.
Come voi verrete a controllare noi del PD che ci riduciamo lo
stipendio, quindi anche noi verremo a controllare voi, dove andate
a mettere questi soldini nel bilancio regionale, cosa di cui
peraltro nella relazione di maggioranza non vi è traccia, mentre
noi da tempo dichiariamo tale condizione. Questo è un altro aspetto
assolutamente importante della questione, quindi il ragionamento è:
i cittadini non sono stati aizzati da nessun politico valdostano,
ma i cittadini sono davvero disgustati da un certo modo di fare
politica, che ripeto non attiene a quest'aula, ma quest'aula non
vive fuori dal mondo: quest'aula ha anche espresso simpatie e
sostegno per il "Governo Berlusconi", che è stato il campione che
ha alimentato il movimento dell'antipolitica. Non penso che sia una
forma di politica girare con un casco da vichingo, urlando contro i
meridionali e cose del genere, questa non è buona politica, questo
è alimentare voto per un certo partito. Non è fare un servizio alla
crescita della qualità della politica girare con caschi da
vichingo, girare con spade celtiche e cose del genere, questa è una
carnevalata della politica che qualcuno fa e che dà anche dei
risultati concreti in alcuni territori, ma alimenta, a mio avviso,
comportamenti di antipolitica. Di questo io ne sono certo, così
come il linguaggio che lei ha trovato riprovevole...fantoccio,
soldatino, guitto sono parole che rientrano nel vocabolario
italiano, ma non appartengono a quelle usate dai Ministri della
Lega, da alcuni Ministri del "Governo Berlusconi" che facevano
gesti violenti, che incitavano alla violenza, che avevano linguaggi
dissacratori nei confronti delle istituzioni di questo Paese,
dall'uso delle bandiere per fare certe cose in bagno e avanti di
questo passo. Se c'è qualcuno qui che deve essere messo alla gogna,
permettetemi l'autodifesa, non è il Signor Donzel, ma sono i
Signori Bossi e Berlusconi che hanno molto contribuito ad
alimentare l'antipolitica. Io davvero conto nulla e l'antipolitica
non l'alimento, perché anzi ci metto sempre la faccia per dire che
sono per i partiti e a sostegno di un partito, cosa che vi assicuro
anche all'interno del mondo della sinistra non è così facile da
sostenere in questo momento, quindi assolutamente non mi potete
qualificare come esponente dell'antipolitica.
Rispetto al merito delle nostre proposte e ad una cosa che è
venuta fuori spesso: "ah ma avete anticipato, avete voluto
conquistare le pagine dei giornali...", eccetera, scusate, quando
le pagine dei giornali le conquista il Presidente della Regione - e
ne ha pieno titolo in qualità di Presidente della Regione -, c'è
l'ovazione:
"ha fatto bene il Presidente a dire che bisogna
ridurre i Consiglieri regionali"
,
"ha fatto bene il
Presidente a dire che bisogna ridurre i vitalizi"
. A me va bene
che avete questo rapporto di stima e di fiducia nei confronti del
Presidente, ma non è che il Presidente può dire delle cose e tutti
gli altri stanno zitti; voi avete scelto questa linea di condotta
che rispetto, fa parte della vostra scelta di appartenenza
politica, ma non potete pensare che il Presidente esce a commentare
delle notizie mentre gli altri se ne stanno zitti e voi dite:
"cosa uscite ad anticipare?"
, ma qui nessuno ha anticipato
niente! Qui il primo che ha parlato di tali notizie - dico
doverosamente - è stato il Presidente della Regione, che in questo
caso doveva esprimersi su tale tema, perché era il tema in oggetto,
la stampa gli chiedeva conto di notizie che giravano a livello
nazionale. Volete allora che la minoranza non esprima una sua
posizione? Ma quali anticipazioni, quale rincorsa? Abbiamo
affannosamente noi rincorso le dichiarazioni del Presidente della
Regione! Voi sapete che voi, quando volete, in 15 giorni fate un
disegno di legge, ce lo piombate in commissione e dite: "questo è
estremamente urgente!", qui sono passati mesi, ragazzi miei, su
questo tema...
(interruzione del Consigliere Zucchi, fuori
microfono)
...Zucchi, ho capito, bisognava parlarsi, però altre volte su
altri temi piombano in commissione disegni di legge che passano via
con la velocità del mondo, invece questo, che aveva una certa
urgenza per essere inserito in legge finanziaria, non ha avuto la
stessa rapidità nella tempistica. Le nostre proposte sono dunque
proposte disfattiste che mettono in difficoltà il funzionamento del
Consiglio regionale? Ma se per assurdo venisse votata la proposta
del PD, che abolisce la possibilità di utilizzare lo skipass
regionale per i Consiglieri regionali, scontatissimo, ma cambia
qualcosa nella nostra vita di tutti i giorni? Non cambia nulla, è
un gesto di sobrietà nei confronti dei cittadini! Questo Consiglio,
lo condivido, è decisamente più sobrio di altri Consigli regionali,
ma è un gesto di immagine! Qualcuno poi dirà che non è così, ma non
importa! Ma diciamo pubblicamente: "state tranquilli valdostani,
non c'è nessuno skipass scontato per i Consiglieri regionali", che
problema c'è a dirlo?
(interruzione del Consigliere Agostino, fuori
microfono)
...Consigliere Agostino, tutto è già tolto, voi avete già fatto
tutto, allora se avete già fatto tutto, cosa contestate le proposte
provenienti da questi banchi? Trattate queste proposte come
demagogiche...
Presidente
- ...evitiamo i discorsi fuori microfono, per
cortesia.
Donzel (PD)
- ...nel merito non è che si richiede questo
dissanguamento, come se fossimo dei vampiri
lanciati...assolutamente no: era una proposta che aveva una sua
ragion d'essere, che è assolutamente in linea con proposte che
vengono fatte in altre Regioni qui citate. Vi è quindi un'esigenza
non di anticipazione della minoranza, ma è un tema discusso in ogni
Consiglio comunale d'Italia; allora perché questo modo di finire in
bellezza tale discussione con questo attacco spropositato alla
"cattiveria della minoranza" che vorrebbe fare questo discorso? In
tutti i Consigli, ad esempio in Puglia la maggioranza di
centro-sinistra propone un taglio di 10 Consiglieri, il PdL propone
un taglio di 20, fa parte del dibattito; qui perché non potrebbe
avvenire un confronto di questo tipo? Non è che potete imporre il
pensiero unico a tutti! C'è anche qualcuno che magari non ha un
pensiero su questo tema in contrasto con il vostro, ma pone delle
modifiche di merito e di contenuto ad alcuni punti. Cos'è questa
aggressività, questa virulenza? Non riesco a capirla. Siete
preoccupati allora della percezione che la vostra proposta ha sui
cittadini, ma non del dibattito in aula, ma è una preoccupazione
interna vostra, perché è un dibattito se si deve o no consentire il
rimborso a chi abita a più di 20 chilometri da Aosta, oppure no? Di
queste cose stiamo parlando, allora se siete già stati voi che
avete detto: "prima era fino a 5 e poi è fino a 20", avete deciso
un parametro. Noi diciamo di abolire il parametro, ma stiamo
parlando tutti di rimborsi chilometrici e stiamo dicendo che ci
sono dei Consiglieri che stavano percependo un rimborso
chilometrico, perché abitavano fuori da 5 chilometri, che con la
vostra legge non riceveranno più. Li avete dissanguati? Li avete
fatti morire? No. Noi allora chiediamo semplicemente che questo
rimborso chilometrico venga completamente abolito.
Voi parlate in generale... "Donzel, comportamenti..."... di fumo
e non parliamo delle cose concrete, noi diciamo questa cosa.
L'autostrada sta aumentando, sta soffocando i cittadini valdostani,
tanto che gli amici di Fédération hanno fatto una proposta di legge
regionale per ridurre i costi dell'autostrada. Noi abbiamo fatto la
stessa cosa ma, essendo loro di maggioranza, non potevano sostenere
una petizione del PD, ma loro non cavalcano la tigre dei cittadini,
ossia "il PD era demagogico, il PD correva dietro ai cittadini,
invece la Fédération no, sta rappresentando una giusta esigenza dei
cittadini...", ma stiamo scherzando? Se lo fate voi di maggioranza
è giusto, se lo facciamo noi di minoranza, è una burla? In questo
momento in cui il Presidente ci dice: "sto lavorando alacremente
per ridurre questi costi, ce la sto mettendo tutta, ma non ci
riesco" possiamo dire che i Consiglieri regionali fanno un
sacrificio? No, i Consiglieri regionali un sacrificio non lo fanno.
Va bene, ma se il Presidente poi porta a casa una riduzione per
tutti i valdostani, sarà anche per i Consiglieri regionali, no? No,
su questo tema no, non ci stiamo: su tale tema i Consiglieri
regionali gratis e i cittadini in attesa...e io la sosterrò quella
proposta di legge popolare di riduzione dei costi dell'autostrada
di Fédération, perché non è che se lo dice Fédération, non è più
buona: è buona, è molto buona e noi del PD la sosteniamo perché
siamo coerenti con la raccolta firme che abbiamo fatto. Avrei
preferito che loro fossero coerenti a sostenere anche le ragioni
della nostra petizione, cosa che è mancata.
In fatto di comportamenti, travestimenti, eccetera, quanto alle
battute: "ma nei corridoi cosa si dice...", eccetera, guardate che
su questa cosa non lo accetto, io posso dire qui davanti a tutti
cosa dico! Certamente ad una persona come me che è di umili origini
il fatto che venga meno un vitalizio è una perdita secca! Sarei un
bugiardo se dicessi che non ci rimetto con le riduzioni che abbiamo
proposto noi, ma soprattutto a noi del PD le riduzioni fanno un
danno enorme: al nostro partito più che a noi Consiglieri, è
chiaro? Non è allora che non lo dico ma, di fronte ad una richiesta
netta proveniente dai valdostani, ho il dovere di ascoltare queste
persone, che non sono un
pueblo
: sono il
peuple
valdôtain
, che qualcuno usa come titolo di un giornale e poi lo
chiama
pueblo
in quest'aula! Non sono una folla informe,
sono cittadini con diritto di voto e che ci hanno votato con
diritto di preferenza! Devo allora rappresentare qui quelli che
hanno fatto la "ics" e hanno detto: "Raimondo Donzel vatti a sedere
in quel Consiglio regionale", mi hanno dato mandato di venire qui a
dire che bisogna tagliare i costi della politica e io, anche a
malincuore per quanto riguarda la mia condizione personale, lo devo
fare per rispetto a quelle persone! È chiaro questo? Quello che
dico nei corridoi a malincuore quindi lo posso dire qui, davanti a
tutti, al microfono: devo rappresentare le persone che in assemblea
del PD, in direzione del PD, in segreteria del PD hanno ribadito
che bisogna fare di più per la riduzione dei costi della politica.
Noi siamo chiamate a rappresentare tali persone e questo senza
alcun astio nei confronti dei colleghi, che hanno fatto le loro
valutazioni, le loro considerazioni rispetto a tale riduzione.
Sicuramente va riconosciuto che si va nella linea della riduzione,
però non accetto l'aggressione rispetto a chi dà voce ad altre
sensibilità nella società. Non è che ci sono solo unionisti in
Valle d'Aosta, esistono anche altre persone che non sono
dell'Union; quindi se agli unionisti sta bene questo sistema, c'è
una minoranza...stia tranquillo, Assessore Marguerettaz, è una
minoranza, ma essa ha il diritto di sopravvivere e di potersi
esprimere in quest'aula e noi abbiamo il dovere di rappresentarla.
Fossimo più bravi, lo faremmo ancora meglio, ce la mettiamo tutta,
però se io ho usato dei termini forti, vi assicuro che i termini da
voi usati nei confronti dei cittadini sono molto più pesanti di
quelli che ho utilizzato io e che avevano forse una raffinatezza,
cercati nel vocabolario, anche perché non fossero quel linguaggio
che parla una certa politica, che è stata maggioranza in questo
Paese per tanti anni e che ha distrutto le istituzioni e l'immagine
della politica. Bisogna quindi tutti fare un passo indietro e
ripartire da più in basso per risalire la china. È la nostra
opinione e la sosteniamo fino in fondo.
Presidente
- La parola al Consigliere La Torre.
La Torre (FA)
- Grazie Presidente.
Cari colleghi, ma non nel senso che costate caro, vorrei
iniziare questo mio intervento magari ponendo una domanda al
Consigliere Donzel, che ha dato il via al suo intervento con una
sceneggiata, a mio avviso, abbastanza discutibile, su cui poi
parleremo: ma lei, Donzel, ha parlato con Cerise prima di venire
qui? Non so se vi siete parlati, perché il collega Cerise ha detto
che oggi bisognava dire cose intelligenti e utili, allora sarebbe
importante che, prima di fare le sceneggiate qua, vi metteste
almeno d'accordo sul tipo di linea da tenere. Sì, perché lei ha
fatto una sceneggiata, collega Donzel, perché è riuscito a
mischiare, partendo da un attacco alla stampa come se essa la
ignorasse, ma evidentemente non ha detto delle cose utili. Guardi
che la stampa non è altro che uno specchio che riflette quel che
vede e quel che sente, quindi se lei non è sui giornali - e capisco
che il suo ego e il suo desiderio di apparire in questo caso non
sono appagati -, è perché non ha detto niente di intelligente, né
di utile, o comunque niente di interessante per la stampa.
Lei poi confonde l'etica con i costi della politica! Ci parla di
Penati, io capisco il senso di colpa, però vada a confessarsi, non
venga a farlo qui! Il senso di colpa se lo tenga! L'etica con i
costi della politica è un'altra cosa, quella attiene ad una morale
diversa! E poi ci fa il pistolotto, perché sembra che solo lui
parli con i cittadini, solo lui ha un partito, solo lui ha un
movimento, solo lui deve rispondere! Lui ha questo problema, che
deve rispondere a tutti! Guardi anche noi abbiamo dei partiti e dei
movimenti e li abbiamo riuniti! Guardi anche noi abbiamo dibattuto
a lungo sul territorio queste problematiche e le abbiamo affrontate
seriamente e mi dispiace quando sento dei colleghi che
sottovalutano il loro ruolo, che sentono di non produrre a
sufficienza, quindi si sentono strapagati. Ritrovate anche un po'
il vostro orgoglio, colleghi, perché non dovete venire qui a dire
che vi sentite strapagati, probabilmente è un problema che voi
avvertite dentro di voi per ciò che non fate, perché la democrazia
non è un costo, come ho cercato di spiegare. Al limite, il problema
è il ruolo e l'impegno che ci mettiamo all'interno di questo, che è
un impegno per la collettività ed è un impegno sociale. Allora al
di là delle parole, i fatti, collega Donzel, i fatti! Lei nella
sceneggiata ha voluto aggiungere anche il colpo di teatro:
"ebbene io con grande patema d'animo e sacrificio mi ridurrò
quello che è il mio emolumento"
. È troppo facile così, Donzel,
perché, quando si parla di concretezza e di fatti, uno non è che
dice: "io mi ridurrò il mio emolumento" e poi si toglie 10, 20 o
100 euro per dire: "io mi sono ridotto l'emolumento", perché quella
sì che poi diventa una presa in giro! Io non verrò a controllarla,
perché io non ho una visione stalinista, non ho il problema di
venire a controllare lei, io sto bene con me stesso e cerco di
impegnarmi per me stesso e per quello che devo alle persone che mi
hanno sostenuto. Non verrò a controllarla stia tranquillo, lei si
potrà togliere anche 1 euro e potrà dire che se lo è tolto, io
glielo dico solo per rammentare che non è sufficiente dirle certe
cose, ma bisogna farle con correttezza. Lei poi, a mio avviso, è
addirittura libero di non aderire, quindi non si deve sentire
adesso in necessità di aderire a questa clausola; dovrebbe, per le
cose che ha detto, ma non si senta in dovere, perché io non verrò
certamente a controllarla.
I fatti parlano chiaro: che questa maggioranza, che ha un suo
territorio, i suoi elettori, i suoi cittadini è una maggioranza che
si è interrogata a lungo, che ha fatto delle proposte e le ha
mediate, perché ha avuto anche rispetto di un rapporto politico.
Non è stato facile mediare le istanze provenienti da tutte le forze
politiche della maggioranza, ma noi abbiamo tentato e siamo
riusciti a fare questo sforzo, tant'è vero che la dinamica della
presentazione della legge lo rappresenta anche nel suo passaggio
consiliare, perché abbiamo preferito - per non voler caricare di un
valore diverso che non fosse quello di una coesione - farla passare
attraverso l'Ufficio di Presidenza, nel rispetto di un lavoro che
abbiamo cercato di portare avanti in commissione. In quella sede
lei non può dire che non c'è stato il lavoro, perché il Presidente
Zucchi ci ha provato in tutti i modi, fuori dalla commissione e
dentro la commissione, spendendosi personalmente in questa
direzione; peccato che non si è fatto in tempo a dire: "iniziamo a
parlarne" che c'erano già una, due, tre, quattro, cinque proposte!
Capisco che il problema è anche quello di cavalcare certe
situazioni, non me ne stupisco, ma restiamo sui fatti. Noi oggi
presentiamo una proposta di legge, che è sempre migliorabile,
adesso si prevede 10...ma può diventare 11, 12, il problema non è
quello: il problema è l'assunzione delle proprie responsabilità nei
confronti dei cittadini. Sa cosa le dico? Ce ne fossero tante di
Regioni come la Valle d'Aosta, che sono Regioni virtuose, che non
sono mai state ai primi posti per gli stipendi, al contrario, sono
sempre state ai primi posti per l'efficienza, per il rapporto con
il territorio, per i bilanci in ordine, per aver firmato i patti di
stabilità e averli mantenuti, per aver firmato il federalismo
fiscale prima di altri ed essersela presa in quel posto! Ce ne
fossero tante di Regioni come la nostra! Altro che venire qui a
lamentarsi! Di Regioni che sono attente ai problemi della gente, e
abbiamo appena approvato un bilancio e tutta l'anticrisi c'è e si
aiutano le famiglie e si cerca di creare con tante discussioni
momenti di salvataggio dei posti di lavoro!
Certo, i problemi ci sono, ma chi dice il contrario? Ma oggi
siamo qui coscientemente, assumendoci una responsabilità, a dare un
segnale. Un segnale piccolo, un segnale grande? Ma siamo qui a dare
un segnale concreto. E questa è una Regione anche all'avanguardia
per quel che riguarda il vitalizio, perché il nostro non è un
sistema di vitalizio, ma un sistema contributivo. L'intuizione, lo
voglio riconoscere pubblicamente perché credo sia un merito, è
stata del Presidente Louvin, perché, mentre le altre Regioni lo
stanno inseguendo, il nostro è già un sistema contributivo, abbiamo
lasciato il termine "vitalizio", ma è stato un errore, perché non è
un vitalizio, è un sistema contributivo. Certamente poi dovrà
essere un sistema da rivedere nelle percentuali, ci mancherebbe
altro e qual è il segnale? Ma il segnale c'è ed è un segnale di
concretezza, è un segnale di serietà, non è un segnale di
sceneggiata, non è neanche un problema di guitti o non guitti, qui
non è che dobbiamo contrapporci, dovremmo invece trovare un terreno
di incontro e di intelligenza come invitava Cerise. Mi consenta
però Cerise, senza cadere nella presunzione, perché essere
intelligenti e dire cose utili non vuol dire che le dici solo tu,
altrimenti diventa presunzione. Può darsi che questo pistolotto che
ho fatto io è qualcosa di intelligente, magari no, quindi
l'intelligenza e l'utilità partono già da un presupposto che
possiamo essere in molti a dire delle cose intelligenti e utili, a
parte Donzel, che oggi, secondo me, doveva parlarti prima, ma può
succedere.
Ciò detto, credo che vada rispettata la nostra posizione, poi è
legittimo un confronto in aula, ma la nostra posizione va
rispettata, perché è una posizione che viene dalla base, dal
territorio, dai partiti, dai movimenti, da un confronto politico
che c'è stato, da un dibattito che è stato fatto in commissione, di
una presa d'atto di quello che accade a livello parlamentare, del
fatto che noi eravamo già posizionati ad un livello basso rispetto
alle altre Regioni italiane, del fatto che noi già alcuni anni fa
siamo passati ad un sistema contributivo, del fatto che comunque la
nostra è una Regione che legifera, che non ha province, del fatto
che la nostra è una Regione efficiente, del fatto che la nostra è
una Regione autonoma, del fatto che la nostra è una Regione che
difende il presidio del territorio e la rappresentanza, del fatto
che è una Regione che riconosce la sua autonomia, il termine è
questo: la sua autonomia. Ecco perché deve essere rispettata la
nostra proposta. Voi mi potete dire che non vi piace, ma dovete
rispettare la nostra proposta perché è una cosa seria!
Presidente
- La parola alla Consigliera Carmela
Fontana.
Fontana (PD)
- Grazie Presidente.
Le proposte di legge che stiamo trattando mirano a ridurre i
costi della politica. Personalmente penso che mai come in questo
contesto di crisi economica mondiale dobbiamo dare un segnale molto
forte. Ci saremmo aspettati di condividere le proposte di legge e
poterle votare all'unanimità, purtroppo questo non è stato
possibile. La politica ha perso credibilità, come possiamo dare
torto a quei cittadini arrabbiati che non sanno come mantenere la
propria famiglia o come pagare il mutuo o, ancora peggio, hanno
perso il lavoro e non hanno un futuro certo? Si chiedono ancora dei
sacrifici, penso che non se ne possa più; per le famiglie normali
ogni giorno è un sacrificio e non è giusto che paghino sempre gli
stessi. Penso alle donne che vedono allontanarsi sempre più la
pensione e a rimetterci è sempre la famiglia, penso ai giovani che
non hanno un futuro lavorativo certo, ai nuovi poveri, ai
pensionati che non arrivano a fine mese; la politica deve
riappropriarsi del suo ruolo e ridare quella fiducia che i
cittadini si aspettano. È questa la sfida che ci aspetta, non sarà
facile, stiamo vivendo un brutto momento.
Devo sottolineare che non condivido che la politica è tutta
sporca e tutti sono disonesti, ritengo che ci siano dei politici
che lavorano onestamente e non è giusto che per colpa di qualcuno
debbano pagare tutti. Noi del Partito Democratico lasciamo 2.100
euro al partito e con questa convinzione voteremo queste leggi, nel
rispetto di tutti quei cittadini che non sanno come arrivare a fine
mese. La politica ha il compito di dare risposte e soprattutto
serenità a tutti quei cittadini che non hanno un futuro certo.
Grazie.
Presidente
- La parola al Consigliere Caveri.
Caveri (UV)
- Mi spiace di aver perso l'intervento del
collega Donzel, che, pur senza citarmi esplicitamente, ha ripreso
una parte del mio intervento di ieri. Devo dire di averlo
conosciuto in questi anni e purtroppo non sempre capisce le cose
che dicono gli altri, forse è caratteristico dei fini intellettuali
quello di entrare in rotta di collisione talvolta con la logica.
Con molta pazienza allora cercherò di dire a cosa mi riferissi nel
mio intervento di ieri, perché questa cosa del
pueblo
lo ha
impressionato e accetto volentieri la lezione sul fatto che in
Valle d'Aosta non c'è il
pueblo
, ma c'è il
peuple
,
cosa che mi era del tutto oscura e quindi ringrazio il collega
Donzel di avermi illuminato con la sua cultura. Vede, collega
Donzel, il mio ragionamento sul
pueblo
era strettamente
legato alla questione della legge statutaria, quindi aveva una sua
logica causa-effetto. Se fosse stata vera la logica affermata - e
ne ho molto rispetto - da parte del Consigliere Louvin, come da lui
stesso spiegato ieri, il meccanismo della legge statutaria
consente, anche a seconda dell'esito del voto in quest'aula, di
avere o non avere un referendum sulle questioni concernenti la
legge statutaria. Visto che io sono contro la democrazia
plebiscitaria e invece sono favorevole alla democrazia
rappresentativa - e potrei citare a lungo quali sono stati i regimi
che si sono rifatti alla democrazia plebiscitaria -, ma non lo farò
perché ritengo che la mia cultura politica sia quella del
federalismo personalista, che prima di molti altri pensieri aveva
dimostrato un'assoluta equidistanza rispetto ai totalitarismi che
hanno adoperato la democrazia plebiscitaria nel secolo scorso,
volevo dire che il termine
"pueblo"
- termine che peraltro
dovrebbe commuoverla, perché immagino che lei da giovane ascoltasse
gli Inti-Illimani - non era niente affatto negativo o sarcastico:
era la semplice considerazione che, a mio avviso, alcuni temi, come
quello della fissazione del numero degli eletti in un'assise
democratica, non possono essere oggetto della capricciosità di un
referendum. Mi ha capito perfettamente nelle mie intenzioni il
collega de
La Stampa
, che oggi ha citato all'inizio del suo
articolo la mia frase, considerandola - questo è invece un termine
giusto - come una sorta di epitaffio rispetto ai rischi di scarsa
considerazione che oggi in generale l'opinione pubblica può avere
nei confronti degli eletti.
Al di là delle emozioni di affetto e delle lezioni di democrazia
che mi sono state ammannite, purtroppo quindi devo dire di ritenere
oggi la politica in grave crisi...certamente per una gravissima
crisi di identità della politica, ma non si può negare, perché i
conti bisogna farli tutti, il fatto che la democrazia
rappresentativa è in parte fallita anche a causa del fatto che non
sempre i nostri elettori hanno una conoscenza dei meccanismi che
possano consentire loro di potersi esprimere su determinati
argomenti di grande delicatezza. Sappiamo che oggi i meccanismi
della democrazia anche in Valle sono oscuri ad una parte della
popolazione, questo è certamente colpa nostra, ma esistono anche in
politica delle responsabilità soggettive, legate alla
partecipazione, a quelli che vengono definiti i diritti di
cittadinanza, sui quali fiumi di inchiostro sono stati scritti da
filosofi e pensatori della politica, che il collega Donzel conosce
sicuramente meglio di me.
Ci tenevo a fare questo breve intervento, perché già ieri ho
visto che il mio discorso era stato usato da lei con intenti
distorsivi che mi dispiacciono dal punto di vista personale e mi
turbano dal punto di vista politico, per cui ci tenevo a
dire...come un epitaffio, che mai da parte mia ci può essere nei
confronti del popolo elettore, che ha ripetutamente dimostrato in
25 anni di carriera politica di avere fiducia in me...e io ho
sempre avuto fiducia nei miei elettori e non solo in quelli che mi
hanno votato, ma nell'insieme della comunità valdostana, per cui
sono dispiaciuto e offeso di queste sue dichiarazioni.
Presidente
- La parola al Consigliere Bertin.
Bertin (ALPE)
- Grazie Presidente.
Non avevo una grande voglia di intervenire in questo dibattito,
anche per la piega che ha preso e dopo quanto citato dal collega
Cerise, perché poco di utile e di intelligente ho da aggiungere a
quanto detto oggi. Non sarò l'unico ad aggiungere cose poco
intelligenti, se non altro sarò breve. Tutti in quest'aula in
campagna elettorale abbiamo presentato dei programmi che
prevedevano una qualche riduzione dei costi della politica, perché
per tutti questo era diventato un argomento centrale, tutti i
partiti sentivano questa necessità. Diversamente da quanto ci si
poteva aspettare, però siamo arrivati ad oggi in extremis a
prendere delle decisioni. Decisioni che andavano prese, visto che
le avevamo messe nei nostri programmi ad inizio legislatura con un
ragionamento forse più ampio e in un clima migliore. La nostra
piccola parte all'epoca l'avevamo fatta presentando una proposta
globale per niente demagogica o populista, ma che voleva portare
quest'argomento al centro dell'attenzione, coerentemente con i
programmi che avevamo presentato. Purtroppo all'epoca questa
proposta è stata tacciata di demagogica e populista e si è chiuso
un dibattito che invece andava aperto in un clima diverso. Un po'
come diceva Comé, abbiamo anticipato i tempi per quanto riguarda il
passaggio del vitalizio, avremmo dovuto farlo anche in questo caso,
concentrandoci subito su tale argomento ad inizio legislatura ed
eravamo già in ritardo visto che da più tempo si parlava di questa
necessità e che tutti ne eravamo consapevoli. Adesso si dice altro,
ma in campagna elettorale tutti lo dicevamo. Come dicevo prima, era
il tempo di anticipare, abbiamo anticipato sul vitalizio nel 2003,
dovevamo farlo anche noi in questa legislatura.
Oggi le altre Regioni intervengono sul vitalizio perché non
possono farne a meno per questioni di bilancio, perché i bilanci
dei Consigli regionali rischiavano di esplodere non avendo
accantonato i soldi per pagare i vitalizi; pertanto non è che lo
scelgono, lo fanno per necessità. Noi lo abbiamo fatto all'epoca
essendo lungimiranti e avremmo dovuto fare lo stesso ragionamento
adesso, anticipando i tempi e uscendo, in considerazione della
nostra proposta, da questi meccanismi, anticipando i tempi e non
essendo sempre alla rincorsa.
Da questo punto di vista, in fatto di rincorse dell'opinione
pubblica, il Presidente della Giunta è stato il campione: ha
iniziato con il
Messager valdôtain
annunciando chissà quali
riduzioni, poi non si è tradotto in niente tutto questo, ad agosto
quando l'attenzione dei giornali è cresciuta moltissimo (concordo
sul fatto che si è esagerato) ha riaperto la discussione sul numero
dei Consiglieri, sui vitalizi, su tutto, discussione poi chiusa con
una proposta minima e che non risponde a tutti gli annunci e alle
aspettative create. Ci accusate di aver voluto cavalcare l'opinione
pubblica, mi sembra che, da questo punto di vista, vi siano maestri
ben più bravi di noi, che poi andranno in giro a dire: "io la
volevo fare la riduzione, ma la mia maggioranza non ha voluto". Di
maestri che cavalcano l'opinione pubblica ce ne sono molti e non è
da questa parte che dovete guardare, ma da un'altra parte. Come
detto, siamo in ritardo, sull'onda diceva il collega Zucchi...sì
sull'onda dell'opinione pubblica e sotto la pressione dell'opinione
pubblica...arriviamo tardi con un provvedimento che non farà
crescere la credibilità di questo Consiglio, che doveva essere
l'obiettivo di tutti noi. Era perlomeno il nostro obiettivo ad
inizio legislatura, c'è un problema di credibilità della politica e
del ruolo di questo Consiglio, intervenire sui costi della politica
al momento giusto significava ridare credibilità al Consiglio e al
ruolo dei Consiglieri. Non lo abbiamo fatto e oggi, sulla spinta
dell'opinione pubblica, facciamo una proposta minima, che verrà
percepita come inutile - e lo è - e che non darà credibilità a
questo Consiglio o una credibilità in più. Era qualcosa che
dovevamo affrontare prima, perché tutti ne eravamo consapevoli, lo
facciamo adesso e il risultato è che usciremo da quest'aula con un
provvedimento minimo, dopo una discussione demagogica e, come
diceva il collega Cerise, poco utile e anche poco intelligente. Il
risultato sarà soltanto negativo. Grazie.
Presidente
- La parola al Consigliere Donzel, per fatto
personale.
Donzel (PD)
- Una breve replica al collega Caveri, che
giustamente mi ha chiarito; non avendo io tali capacità di capire
alcuni passaggi dei suoi ragionamenti, era opportuno che me li
spiegasse meglio. Sarò brevissimo, lo status di repubblica non fu
affidato ad un gruppo di saggi, fu affidato ad un referendum; fu il
popolo italiano, i cittadini italiani che si recarono alle urne e
decisero la cosa più importante, ossia se saremmo stati una
repubblica o una monarchia; quindi alle volte la storia affida
anche ai cittadini delle scelte molto difficili. Capisco la
sottigliezza del ragionamento di Caveri: non possiamo sottoporre
qualsiasi materia a referendum, sarebbe una procedura non
opportuna, quindi anche l'utilizzo dei referendum va guardato con
attenzione e su certe materie ci vuole, ha ragione, prudenza.
Bisognerebbe anche che parallelamente, per avere un uso più sereno
e più partecipato dei referendum, che sono uno strumento previsto
dalla Costituzione, ci fosse una maggiore capacità della politica
di interloquire con i cittadini e di costruire un rapporto con
loro, in modo da non essere preoccupati cosa succede se domani i
cittadini si dovessero esprime su una certa materia. Questo è
l'atteggiamento che ho, rispetto il suo chiarimento, anzi lo
ringrazio di avermi aperto nuovi orizzonti.
Mi permetto, vista la delicatezza dell'argomento, di comunicare
all'aula che l'assenza del collega Rigo è legata ad un grave motivo
personale: per la mancanza di un militante del nostro partito lui
deve tenere un'orazione funebre, quindi non è un fatto politico
l'assenza di Rigo da questo dibattito; mi sembrava un chiarimento
doveroso. Grazie.
Presidente
- Se non ci sono più iscritti a parlare,
dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Ho ascoltato con molta attenzione sia le relazioni alle proposte
di legge, sia gli interventi a supporto o a critica delle
iniziative presentate. Come metodo credo sia stato giusto
sottolineare che si era cercato, all'inizio, di avere un tavolo
dove analizzare le eventuali proposte, ma questo non è stato
possibile. Per un certo periodo si aveva l'impressione all'esterno,
che da parte della maggioranza non ci fosse la volontà di
presentare una proposta. Non era così, ma oggi siamo al dibattito
finale di questo tema, quindi abbiamo l'opportunità di valutare le
scelte. Non penso di dover ripetere una serie di considerazioni
importanti che sono state fatte dai colleghi della maggioranza, in
particolare sui riflessi che nell'insieme, al di là delle proposte
presentate, hanno sull'organizzazione generale della nostra
amministrazione e sull'impatto sul bilancio. Si è molto enfatizzato
che, se si andasse ad una certa riduzione, si arriverebbe a
1.000.000 di euro, mentre con questa si arriva ad un po' di
meno...Noi ribadiamo che il momento cruciale della valutazione, da
parte di chi oggi sicuramente ha avuto una reazione nei confronti
della politica, non è così generalizzata nei confronti di chi
rappresenta, perché eletto, i singoli cittadini. Voglio ricordare
che a livello nazionale, dove la proposta è più intensa, si lamenta
il fatto che uno non si sente rappresentato dall'eletto, perché
l'eletto è stato scelto dalle segreterie. Dobbiamo renderci conto
che questa scelta è stata fatta concordemente da sinistra e da
destra, sperimentata dalla sinistra nella Regione Toscana e poi
fatta propria da tutto il sistema, perché tutti hanno ben
chiaramente esplicitato la scelta che fossero le segreterie gli
artefici delle elezioni; gli eletti si sanno già prima che ci siano
le elezioni, come ordine. Questo è un punto delicato, allora quanti
sentiamo dire:
"ma noi non abbiamo mai visto il Parlamentare che
è stato eletto nella provincia di Cuneo o nella provincia di
Torino, perché c'è gente di Catanzaro che è stata eletta nella
provincia di Torino, che non ha nessun rapporto con il territorio,
non ha mai visto i propri elettori"
...questo è un punto
delicato! Qui, malgrado tutto, per fortuna, ma non solo perché
siamo pochi, credo che con la gente ci sia un rapporto costante che
fa la differenza, per cui ci prendiamo anche delle critiche ed è
giusto così! Ci rendiamo conto, quando usciamo, quando partecipiamo
alle varie manifestazioni, che non è solo per fare festa, è anche
per partecipare alla vita della nostra regione, che non avviene
dappertutto e non in questi termini e credo che sia una differenza
sostanziale! Il
peuple
, o come lo vuoi chiamare, allora dove
lo troviamo? Una volta ogni tanto? Oppure quando facciamo delle
assemblee organizzate e nelle quali spesso si cerca di
monopolizzare l'attenzione? Credo sia corretto ricordare che la
fiducia viene anche dal rapporto che si ha con la gente, non è da
sottovalutare questo aspetto, per cui non riteniamo che la gente
sarà contenta di quello che è successo stamattina. Penso che la
gente prenderà atto che c'è stata una discussione che ha dato un
certo risultato, ma non è su questo che ci saranno dei salti di
qualità né da una parte, né dall'altra. Era un atto dovuto e credo
sia anche giusto così, perché non è la differenza dal 10 al 20
percento in meno che porta a differenze sostanziali, per cui ci
sono i bravi e i cattivi. Sono proposte diverse, noi abbiamo
ritenuto che la proposta fosse sufficiente.
A chi vuole sottolineare che la proposta doveva essere fatta
molto prima qualcuno ha già replicato; quello che è successo a
livello di Consiglio regionale, dove sono stati bloccati gli
stipendi per anni, poi è passato in cavalleria nel senso che
nessuno se lo ricorda. Altri hanno aumentato gli stipendi, come
hanno aumentato i Consiglieri regionali e io l'ho già detto in
altre sedute: molta gente ha ridotto adesso quello che aveva
moltiplicato pochi mesi fa, sia nel numero dei componenti della
Giunta, sia nel numero dei Consiglieri. Ci sono esempi eclatanti
nelle regioni dove questo è avvenuto. Per farla breve, non ritengo
sia in questo che si traduce il costo della politica, come abbiamo
detto ieri, perché parte del discorso di oggi è stato anticipato
nei concetti ieri; credo che lo sforzo che la gente chiede sia di
far funzionare la macchina amministrativa sia a livello comunale, e
la collaborazione che chiediamo ai Comuni ha questo senso, sia a
livello regionale. Se la gente si arrabbia e non è contenta, è
perché i servizi non funzionano. Quando parliamo di ospedale, di
assistenza agli anziani, ai bambini, agli handicappati, di tutta
una serie di servizi...oggettivamente ci sarà qualche disfunzione,
ma non possiamo dire che non ci siano dei servizi all'altezza di
una realtà come la nostra. Questi apprezzamenti dobbiamo dire che
li abbiamo più dalla gente di fuori, che viene in Valle e per
disgrazia deve passare in ospedale, arrivano lettere di complimenti
una volta dopo l'altra, come se qualcuno viene a trovare le persone
nelle nostre microcomunità, o per quella che è l'assistenza; allora
lì abbiamo la misura del servizio che diamo e l'utilizzo corretto
dei fondi che sono a disposizione dell'Amministrazione; ritengo che
sia lì il problema essenziale.
L'altra mistificazione è stata sul vitalizio. Questa è una
classica disinformazione che è stata data per anni, purtroppo si è
scritto malauguratamente il termine "vitalizio" quando invece
doveva essere un atto legato ad un sistema pensionistico come ce ne
sono altri, un sistema previdenziale. Voglio ricordare al collega
Donzel che io ho detto che in alcuni incontri con gli altri
colleghi Presidenti si era preso l'impegno, come ha fatto anche la
Presidenza del Consiglio, di eliminare il vitalizio così come era
concepito, non nel senso di non prevedere un sistema di previdenza
per chi fa questo tipo di lavoro. Lo spiego solo per dire che non
ho voluto anticipare le soluzioni di cui oggi discutiamo, ho solo
voluto dire che l'impegno corale era quello di passare ad un regime
diverso, noi ce lo abbiamo già e quindi il discorso era...
(interruzione del Consigliere Donzel, fuori
microfono)
...noi...sicuramente da correggere, ma abbiamo un sistema che
non è come quello di alcune Regioni, questo voglio sottolineare. Il
nostro sistema è già un sistema previdenziale, non vitalizio e come
sistema previdenziale va adattato e rivisto...correttissimo...e noi
dobbiamo farlo, ma parte da presupposti che sono, per fortuna, già
molto diversi.
Proprio per stare nelle regole a cui accennavano i colleghi, di
non insistere su concetti già ampiamente illustrati, credo che la
proposta della maggioranza sia una proposta che ha buon senso,
logica, non demagogica, semplicemente va nella direzione auspicata,
ma senza cadere nell'eccesso né da una parte, né dall'altra. Credo
sia una risposta meditata, una risposta condivisa dalla
maggioranza. Speravamo che fosse condivisa anche di più dalla
minoranza, che poteva presentare soluzioni che potessero convergere
in quel tavolo di mediazione per arrivare qui con una proposta
condivisa da tutti. Non è così, ce ne dispiace. Non siamo
sicuramente qui a criticare le proposte presentate dagli altri:
abbiamo solo voluto spiegare la differenza e il perché siamo
convinti che la nostra sia una scelta corretta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK