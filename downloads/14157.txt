Consiglio Regionale della Valle d'Aosta - Oggetto del Consiglio n. 680 del 18 maggio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Precedente
Successivo
Resoconto integrale del dibattito dell'aula
Oggetto del Consiglio n. 680 del 18 maggio 1994 - Resoconto
OGGETTO N. 680/X - Interventi regionali per prestiti di
conduzione e di an­ticipazione in campo agricolo a favore della
Fédération régionale des Coopératives. (Interpellanza)
Interpellanza - Tenuto conto che la Fédération régionale des
coopératives è una cooperativa di servizi che svolge
prevalentemente attività nel campo amministrativo, contabile e
fiscale a favore dei suoi iscritti;
Rilevato che la medesima organizzazione, ai sensi della legge
regionale 1° giugno 1984, n. 16 è equiparata alle centrali
coope­rative nazionali nell'assistenza e tutela del movimento
coopera­tivo;
Verificato che in base all'articolo 5 della legge 20 maggio
1988, n. 160 è proibito alle centrali cooperative svolgere attività
eco­nomiche;
i sottoscritti consiglieri regionali
Interpellano
la Giunta regionale per conoscere le motivazioni in base alle
quali le sono stati concessi in vari anni prestiti di conduzione e
di anticipazione in campo agricolo e, parallelamente, fidejus­sioni
e garanzie di diverso genere, pur non essendo la Fédéra­tion
régionale des coopératives iscritta come agricola nel "registro
regionale delle società cooperative e dei loro consorzi".
F.to: Tibaldi - Linty - Bavastro
Presidente -
La parola, per l'illustrazione, al
Consigliere Tibaldi.
Tibaldi (LN)
-
La questione relativa alla
cooperazione era già in parte stata sollevata con la modifica al
disegno di legge che è passato nella scorsa seduta del Consiglio;
io già in quel caso avevo fatto alcune osservazioni sul ruolo e
sulla funzione della Fédération régionale des coopératives. In
questa interpellanza si solleva la questione su concessioni di
contributi nel paga­mento di interessi su prestiti di conduzione e
anticipazione per l'anno 1994 che sono state fatte a favore della
Fédération des coopératives.
Queste sono state fatte quest'anno, ma ne risul­tano altre fatte
negli anni passati e collateralmente sono state prestate anche
delle garanzie fideiussorie da parte della Regio­ne.
In particolare per quanto riguarda i contributi di conduzione e
anticipazione ci sono due delibere di Giunta, la n. 1417 e la n.
1418 del 25 febbraio 1994 che hanno rispettivamente previsto una
erogazione di 130 e di 200 milioni di lire, mentre invece per
quanto riguarda le garanzie fideiussorie l'importo garantito è di
700 milioni per il 1992 e per il 1993.
La questione non ri­guarda tanto l'importo, ma la natura di
questa erogazione e cioè a quale titolo la Fédération ha
beneficiato di questo contri­buto. Per quali ragioni pongo questa
domanda? Per il semplice fatto che pare che questa struttura
cooperativa sia polimorfa, abbia cioè una fisionomia non ben
definita.
Da un lato infatti essa è riconosciuta come centrale cooperativa
in quanto delega­taria di una federazione a livello nazionale e in
tale funzione percepisce degli emolumenti regionali che sono
cospicui, il 25 percento di 400 milioni viene dato pro quota alle
centrali coope­rative operanti in Valle e il 75 percento invece in
base al nume­ro degli iscritti.
Grosso modo quindi dei 400 milioni stanziati dalla Regione circa
280 milioni vengono percepiti solo dalla Fédération; essa è inoltre
cooperativa di servizi nel senso che svolge attività di assistenza
fiscale, contabile e amministrativa a favore delle cooperative che
sono associate e anche qui in funzione di questo suo ruolo
percepisce notevoli benefici; per intenderci dei 250 milioni di
lire previsti circa 200 vanno a suo vantaggio.
Esaminando poi queste delibere si viene a scoprire che la
Fédération è anche cooperativa agricola, anche se in realtà il suo
Statuto non prevede questo scopo. Essendo consi­derata cooperativa
agricola, secondo me in maniera assai im­propria, percepisce questi
330 milioni di cui dicevo.
Infine mi risulta che sia anche associazione di rappresentanza
dei con­sorzi di miglioramento fondiario e per l'assistenza
amministra­tiva e contabile percepisce 100 milioni a fronte di un
fatturato lordo dei consorzi di miglioramento fondiario che è
abbastanza inferiore ai 50 milioni e questo solo per sottolineare
l'inoppor­tunità di questa iniziativa.
In definitiva la Fédération des coopératives ha un beneficio
as­sai generoso da parte della Regione e mi sembra che percepisca
questi soldi in seguito ad un grosso pasticcio giuridico, ad una
confusione giuridica sulla sua fisionomia: non si sa infatti se è
centrale cooperativa, quindi dedita alla tutela e alla diffusione
del movimento cooperativo, se è un ente morale e quindi non può
svolgere attività economica, oppure se è cooperativa di servizi o
agricola ed in tal caso può anche esercitare una attivi­tà
economica e quindi avere garanzie fideiussorie da parte della
Regione, ma non so fino a che punto dei contributi agricoli in
quanto non è assolutamente cooperativa agricola.
Per concludere, la domanda che faccio all'Assessore competente
è: considerando personalmente impropria questa erogazione in quanto
non rientra nello scopo e crea questo pasticcio giuridico di cui
dicevo nella struttura della Fédération des coopératives, chiedo se
non sia opportuno revocare le delibere che prevedono i
finanziamenti di cui parlavo in premessa. É poi molto impor­tante
avviare un'inchiesta amministrativa in tempi stretti per sapere
quale è il ruolo definito di questa Fédération e dove deve essere
collocata, se negli enti morali con precise funzioni e li­miti o
negli enti economici con altre funzioni, scopi e possibilità.
Presidente -
La parola all'Assessore
dell'agricoltura, forestazione e risorse naturali, Vallet.
Vallet (UV) -
La normativa regionale in materia di
credito agrario, richiama­ta nell'articolo 4 della legge 30 del
1984, che è la nostra legge quadro in materia di agricoltura,
prevede la concessione di contributi in conto interessi su prestiti
e mutui contratti ai sensi della legge 5 luglio 1928, n. 1760, per
interventi nel setto­re dell'agricoltura. I beneficiari di tale
provvidenze possono es­sere: le aziende singole, gli enti, le
associazioni agrarie, quindi una definizione assai vasta che
risente della data di promulga­zione della legge in questione.
Per quanto riguarda i crediti di esercizio erogati in passato a
favore della Fédération régionale des coopératives, riteniamo che
tali interventi siano stati con­cessi in considerazione del ruolo
strategico che tale organizza­zione assume nell'ambito del comparto
agricolo, in particolare per l'attività di promozione, di sviluppo,
organizzazione e coor­dinamento delle cooperative agricole e dei
consorzi di miglio­ramento fondiario.
Tale principio ispiratore è stato comunque ampiamente confermato
dai risultati delle diverse gestioni di bilancio della Fédération
dai quali si può desumere che l'atti­vità svolta dalla stessa era
ed è fortemente indirizzata a favore del comparto agricolo, nel
senso che su 334 organismi aderenti 207 svolgono attività di
carattere agricolo. Se comunque di pasticcio giuridico si tratta
credo che il decreto legge 1° settem­bre 1993 n. 385, testo unico
delle leggi in materia bancaria e creditizia, abbia tagliato la
testa al toro.
Con questo testo unico infatti la materia del credito agrario ha
subito profonde modifi­che: in primo luogo è stata abrogata la
legge 1760 a cui fino ad ora si faceva riferimento, in secondo
luogo sono state definite le attività finanziabili riconducendo tra
queste l'attività agricola e zootecnica e l'agriturismo precisando
quindi per quali tipi di operazioni possono essere concessi i
prestiti e cioè le operazioni di manipolazione, conservazione,
trasformazione, commercia­lizzazione e valorizzazione di prodotti
agricoli. Alla luce di quest'ultimo provvedimento l'Assessorato non
ha provveduto a rinnovare, nel corso del mese di marzo corrente, i
prestiti di esercizio in scadenza a favore della Fédération, quindi
da qui in avanti il problema non si pone nel senso che è stato
risolto dal decreto legge.
Io non conosco nel dettaglio le delibere citate dal Consigliere
Tibaldi, ma credo che siano delibere nelle quali la Giunta ha
deliberato, a favore degli Istituti Bancari, il pagamento dei
contributi previsti per i crediti erogati nel 1993. Evidentemente
non credo dunque sia il caso di andare a revocare quelle delibe­re
perché con esse si dà esecuzione ad operazioni approvate e
deliberate nello scorso 1993. Ripeto che da quest'anno la Giunta
non concederà mutui di esercizio e di conduzione alla Fédération
des coopératives in quanto non svolge attività che rientrano tra
quelle elencate dal decreto legge che ho citato.
Presidente -
La parola per la replica al
Consigliere Tibaldi.
Tibaldi (LN) -
Ho ascoltato con attenzione la
risposta dell'Assessore e chiedo se mi può fornire la
documentazione per avere i riferimenti normativi che ha citato. Mi
sembra però che sostanzialmente nella sua risposta si faccia
riferimento al credito agrario e si sia elusa la domanda che avevo
posto. La questione importante da chiarire è se questo organismo
cooperativistico ha una deter­minata fisionomia, in modo da sapere
di quali benefici può go­dere e quali attività possa svolgere.
Il fatto che in passato siano stati concessi questi contributi
non vuol dire che l'attività sia stata fatta entro i limiti imposti
dalla legge perché, se mi si dice che è stato pubblicato il decreto
legge che vieta una determina­ta attività, questo non vuol dire
implicitamente che prima era possibile.
Se il ragionamento lo facciamo sotto il profilo del credito
agrario, può essere ammissibile, ma il ragionamento deve essere
fatto collegando simultaneamente la normativa in materia di reddito
agrario con quella in materia di attività coo­perativistica. Invito
dunque l'Assessore a porre la sua attenzio­ne su questa questione
ed eventualmente a verificare anche la fisionomia giuridica della
Fédération des coopératives.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK