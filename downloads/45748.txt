Consiglio Regionale della Valle d'Aosta - Oggetto del Consiglio n. 2403 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2403 del 21 aprile 2023 - Resoconto
OGGETTO N. 2403/XVI - Interpellanza: "Interventi a tutela
delle famiglie assegnatarie di alloggi ERP oggetto di
sfratto".
Bertin (Presidente) -
Punto n. 73. Per illustrare
l'interpellanza, il consigliere Manfrin.
Manfrin (LEGA VDA) -
Ritorniamo sul tema del disagio
abitativo e delle criticità legate appunto a questo problema.
Quest'interpellanza prende spunto dalle risposte che l'Assessore
ha fornito nello scorso Consiglio a un'iniziativa di una collega
relativamente al pericolo che si mettessero in atto e si portassero
a termine degli sgomberi forzosi, dove è stato dichiarato, senza
tema di smentita - ho recuperato anche il resoconto - l'Assessore
dichiarava: "Attualmente sono stati sospesi gli sgomberi forzosi
già notificati ai nuclei assegnati che mostrano problematiche di
disagio sociale".
Questa frase lascia aperte alcune interpretazioni, cioè che
cos'è il disagio sociale?
Il disagio sociale è, per esempio, quando una persona non
guadagna abbastanza per poter pagare l'affitto? Perché quello
potrebbe essere disagio sociale, per esempio, o il disagio sociale
è quando una famiglia attraversa un momento di particolare
difficoltà? Non si sa. Secondo me qualsiasi famiglia che, non
volontariamente ma per mancanza di disponibilità, non riesca a
pagare l'affitto evidentemente mostra un disagio sociale. Ho fatto
l'esempio mille volte, lo faccio la milleeunesima.
Una persona con disabilità che guadagna 350-400 euro al mese di
pensione e deve pagare un affitto di 450 euro, non potrà pagare
l'affitto non perché non vuole ma perché non può, perché
materialmente quei soldi nel portafoglio non li ha, quindi
evidentemente una persona che si trova in questa condizione si
trova a non poter pagare non perché non vuole ma perché ha un
disagio sociale che gli impedisce di pagare.
Lei ci dice - almeno diceva e l'ha detto lo scorso Consiglio -
che, in accordo con i nuclei familiari, le assistenti sociali hanno
predisposto un progetto sociale di presa in carico che ha
consentito di evitare lo sgombero mantenendo l'alloggio
assegnato.
E poi ha fatto un excursus su dodici sgomberi forzosi per
morosità di cui due sgomberi erano stati revocati, quattro erano
stati sospesi perché presi in carico da parte del servizio sociale,
quindi - siccome lei lo incentrava proprio sulla morosità di cui
all'articolo 44, quindi morosità appunto che riguarda le quattro
bollette non pagate - lei dice che quattro di questi sgomberi,
dovuti alle morosità per quattro bollette non pagate, sono stati
sospesi a seguito della presa in carico di nuclei da parte del
servizio sociale, che ha provveduto a redigere un progetto sociale
con gli stessi.
Quindi qui ci viene svelata una piccola strategia, una piccola
modalità, che è stata utilizzata, cioè la legge regionale dice:
dopo quattro bollette non pagate, vieni sbattuto fuori di casa.
Questo dice la legge. Non dice: però se c'è la relazione, se c'è
questo, se c'è quello, se si aggiunge, se l'Assessore sospende gli
sgombri, no, la legge regionale dice questo.
Lei ci dice che quattro sgomberi sono stati sospesi a seguito
della presa in carico dei nuclei da parte del servizio sociale,
questo significa che gli sgomberi eseguiti... lei dice una
situazione si è conclusa con il rilascio volontario dell'alloggio,
poi sappiamo che alcuni sgomberi sono stati eseguiti - ho qui
l'elenco degli sgomberi che sono stati eseguiti - quindi vuol dire
che quelli che sono stati eseguiti in qualche maniera non sono
stati presi in carico dall'assistente sociale, quelli a norma
dell'articolo 44, o gli occupanti non hanno voluto.
Qui però c'è un problema, l'abbiamo detto prima, la legge
regionale dice: dopo quattro bollette non pagate tu vieni sbattuto
fuori di casa. Punto. Non c'è grossa alternativa, cioè puoi
sottoscrivere un piano di rientro ma per i piani di rientro io
ricordo una volta che un piano di rientro era sostanzialmente dire:
io pago 5 euro in più e pago le vecchie bollette e poi pago quelle
nuove, perché di più non posso pagare, perché lei immagini un
nucleo familiare che deve pagare 500 euro al mese di bollette e ne
ha soltanto 450 in tasca. Ammettiamo che riescano a mangiare, a
vestirsi e a fare tutto il resto con 50 euro, diciamo che dedicano
quei 450 a pagare gli affitti successivi. Ovviamente c'è un
pregresso, come faranno a pagare quel pregresso se le bollette si
accumulano? Questo è un problema.
Quindi sottoscrivere un piano di rientro evidentemente non è
possibile, o è possibile ma non lo si rispetta.
Tutto questo dicevo però si scontra con una questione: io ho
guardato l'elenco degli sgomberi eseguiti e vedo, per esempio, che
a giugno 2022, in base all'articolo 44, è stata sgomberata una
famiglia che aveva accumulato una morosità di 6.721 euro per un
totale di ventinove bollette insolute. Quindi questo ci dice che
c'è una famiglia che non riusciva a pagare per ventinove mesi
consecutivi; non ha potuto pagare la bolletta ed è stata
sgomberata.
Poi prendo l'elenco di quelli che ancora attualmente sono
morosi e ce n'è uno che assomma a tutt'oggi 135.000 euro di
morosità e non paga da 164 mesi e lui mantiene però l'alloggio, lui
non l'hanno sgomberato.
Allora uno dice: ma come mai questa persona che ha 6 mila euro
di morosità e 29 bollette insolute l'hanno buttata fuori di casa e
questo che ha 135 mila euro invece è ancora lì? Non lo so. Ci sono
vari casi.
C'è questo, c'è questo qui che per esempio ha un numero di
bollette non scoperte che arriva a 199 mesi, da qui risulta che
abbia un contratto dal primo novembre 2001, io credo che non abbia
mai pagato l'affitto, eppure la legge regionale dice che, se non
paghi l'affitto per quattro mesi, vieni sbattuto fuori di casa.
Questo qui non ha pagato 6 mila euro ed è stato sbattuto fuori
di casa, questo qui non lo paga da 199 mesi ed è ancora qui!
Fino ad arrivare a casi limite, tipo questo, che ha 215 bollette
scoperte, è nell'alloggio di ERP dal 1993, ha 41 mila euro di
morosità e risulta ancora nell'alloggio; non ha aderito ad alcun
piano di rientro - per inciso, questo è l'elenco delle persone che
hanno più di quattro bollette e sono 280 persone - mi chiedo come
mai 280 nuclei sono ancora negli alloggi e questi dodici invece
sono stati sbattuti fuori? Perché, a rigor di logica, o tutti
vengono sbattuti fuori dagli alloggi o tutti ci rimangono, ci deve
essere una discriminante. Se la legge dice: dopo quattro bollette
non pagate vai fuori di casa, o si applica per tutti il fatto di
dire: bene, tu non puoi pagare perché non ce l'hai nel portafoglio?
280 persone? Tutte e 280 più i 12 che avete buttato fuori rimangono
tutti a casa, perché non ce li avete!
Se invece mi dite che la legge va applicata in maniera
draconiana e quindi arrivo con la Polizia, con l'Ufficiale
giudiziario e gli dico: "Maledetto"... tipo questa persona qui che
ha quattro bollette non pagate per un totale di morosità di 726
euro ed è stato mandato via di casa.
O facciamo una norma che si applica su tutti oppure che non si
applica a nessuno.
Sono questi due i casi. Quindi io questo non riesco a
capire.
Dopodiché, Assessore, lei ha detto che ha sospeso gli sgomberi
forzosi... mi fa molto piacere, ma lei ha sospeso gli sgomberi
forzosi in forza di che cosa? Perché io ho cercato di capirlo, ma -
giustamente ce lo spiegherà, lo spiegherà - a fronte del blocco
degli sgomberi, a questo punto c'è un pre e un post, c'è un prima
di Marzi e un dopo di Marzi: le persone prima di Marzi sono state
buttate fuori, e quelle post Marzi invece hanno usufruito dello
sblocco degli sgomberi... cosa che peraltro non è vera, perché
esattamente il giorno dopo in cui lei ha parlato e ha detto questa
cosa, che aveva sbloccato gli sgomberi, è stata buttata fuori
un'altra persona.
Quindi io sinceramente non ho capito che cosa è stato bloccato,
che cosa non è stato bloccato, per quale motivo alcune persone
vengono buttate fuori di casa dopo quattro bollette non pagate e
altre dopo duecentoquindici bollette sono ancora al loro posto e
oggettivamente sulla base di che cosa e come venga gestito il
settore degli sgomberi.
La prego di farci chiarezza.
Presidente -
Risponde l'assessore Marzi.
Marzi (SA) -
Cominciamo con il mettere un po' di ordine,
lo dico soprattutto a chi ha voglia di ascoltare.
Nell'ambito del continuo confronto tra il servizio sociale e
l'ARER, si sono individuate possibili azioni per risolvere le
problematiche di fragilità dei nuclei che hanno consentito a oggi
di poter sospendere, non bloccare. Sospendere.
L'italiano, in tal senso - soprattutto quando si prepara una
risposta così come una domanda, in una sede come questa - ha dei
significati che vanno oltre il semplice eloquio che si può
utilizzare al bar.
Gli sgomberi forzosi, quindi "sospendere" gli sgomberi
forzosi.
È stata quindi disposta la sospensione dello sgombero
rispettivamente di trenta giorni per due nuclei, di novanta giorni
per un nucleo e di centoventi giorni per un altro nucleo; in tali
casi, come già riferito in sede di risposta a una precedente
iniziativa, a seguito della presa in carico dei nuclei da parte del
servizio sociale.
Sarà fondamentale che, nei termini di sospensione sopra citati,
i nuclei stessi rispettino gli impegni assunti al fine di superare
le cause che hanno condotto alla decadenza.
Veniamo a quello che avevo risposto, quindi creiamo una
sospensione nella risposta in occasione del Consiglio di marzo.
ARER ha comunicato che delle 181 decadenze oggetto di determina
già adottata dai suoi competenti uffici sono 130 quelle che
riguardano situazione di morosità di cui all'articolo 44 della
44/2022, mentre sono 51 quelle inerenti a situazioni non
riconducibili alla morosità, ma alle cause di decadenza individuate
dall'articolo 42 della 3.
Rispetto alle 130 decadenze per morosità, sono 12 gli sgomberi
forzosi superiori alle quattro bollette ai sensi dell'articolo 44
della legge regionale 3/2013 per i quali non sono ancora decorsi i
termini previsti per l'esecuzione degli stessi.
Due sgomberi sono stati revocati in quanto il debito è stato
saldato o è stato sottoscritto un piano di rientro; quattro
sgomberi sono stati sospesi a seguito della presa in carico dei
nuclei da parte del servizio sociale, che ha provveduto a redigere
un progetto sociale con gli stessi; una situazione si è conclusa e
per cinque casi di sgombero già notificati non sono ancora decorsi
i termini per il rilascio volontario, che di fatto hanno avuto
delle conseguenze nei giorni successivi.
Come già riferito, previo parere obbligatorio e vincolante della
Commissione politiche abitative, la decadenza verrà quindi revocata
o confermata a secondo del rispetto di tali impegni.
Il confronto - e riprendo la risposta all'iniziativa 73 di oggi
21 aprile 2023 - tra servizio sociale e ARER ha anche sempre una
finalità preventiva, nell'ottica di preferire gli sgomberi; quando
si tratta infatti di nuclei fragili, è assolutamente necessario,
ove possibile, evitare la perdita dell'abitazione, fatto che
riporta inevitabilmente a un'emergenza sociale, con soluzioni che
vanno comunque trovate, soprattutto quando all'interno del nucleo
sono presenti minori o anziani o persone non autosufficienti.
Tutti i nuclei in passato già oggetto di sgombero forzoso sono
quindi stati sottoposti alla medesima attenta valutazione senza che
tuttavia venisse evidenziata la sussistenza di condizioni per
intraprendere un percorso di sostegno.
Tutto ciò dove avviene? All'interno della Commissione politiche
abitative che è prevista dalla 3/2013 e presieduta da un
magistrato.
Per cui quello che secondo me va in una qualche maniera
rappresentato è quanto segue: io ho risposto in Consiglio regionale
secondo quanto prevede la legge, di fatto evidenziando delle
difficoltà che esistono.
Io non ho dato comunicazione a nessuna delle persone che in una
qualche maniera nei giorni successivi sono state oggetto di
sgombero rispetto al fatto che ci fossero stati, anche perché io
non ho facoltà, possibilità di sospendere o meno gli sgomberi.
Qualcuno dei nuclei familiari che nei giorni successivi
purtroppo sono stati comunque sgomberati - perché la Commissione di
riferimento non aveva previsto la sospensione degli sgomberi - ha
ricevuto comunicazioni invece che in una qualche maniera si
potevano sospendere o meno gli sgomberi.
Questo è quanto è stato riferito all'azienda di riferimento e,
tra l'altro, non è stato fatto da me, perché al momento non ho
ancora avuto la possibilità di incontrare i nuclei di
riferimento.
Veniamo invece a un'analisi che, secondo me, è opportuno fare:
nel momento in cui un nucleo familiare sottoscrive un piano di
rientro - ce ne sono alcuni che addirittura sono più lunghi di
cento anni, quindi credo che questi nuclei familiari non avranno la
possibilità, per tutta la loro vita, di rientrare - e lo rispetta,
la legge prevede che questo, di fatto, si sospenda, che si revochi
lo sfratto di riferimento.
Questa è un'applicazione che oggi ha a che fare con la 974, cioè
la deliberazione della Giunta regionale valdostana del 2022 che,
come abbiamo avuto occasione di analizzare durante l'analisi della
mozione 96, ha un limite a oggi: si applica solo ed esclusivamente
agli assegnatari di edilizia residenziale pubblica, non al mercato
privato.
Abbiamo però anche avuto modo di dire, durante i primi confronti
su questo tema - che ci vedranno, speriamo, accompagnare il
Consiglio per i prossimi ulteriori due anni, per tanti motivi anche
politici, perché vorrà dire che in una qualche maniera continueremo
a star qui a cercare di fare, in assoluta oggettività e rispetto
delle difficoltà, il meglio che possiamo - abbiamo avuto già modo
di dire che non è intervenendo su una deliberazione di riferimento
che fa una fotografia su quattro bollette degli ultimi due anni che
noi riusciremo a intervenire sui nuclei familiari che si trovano in
difficoltà e che già lo erano a reddito zero, anche perché nel
corso di questi anni - e chi si è occupato di edilizia residenziale
pubblica, di emergenza abitativa e di disagio socio abitativo lo sa
- come le fisarmoniche, ci sono state delle forze politiche che, a
seconda del caso - e naturalmente non sto parlando della forza
politica per forza di cose del collega Manfrin - o hanno spinto
perché si diventasse violentissimi nella gestione del pregresso non
pagato dei nuclei familiari in edilizia residenziale pubblica,
oppure, a seconda del caso, - e anche in questo caso non sto per
forza parlando della forza politica del collega Manfrin - hanno
detto: "Fermi tutti, cerchiamo di capire, perché, nel momento in
cui cominciamo a parlare di quello che bisognava che si pagasse ma
non si è ancora pagato, potremmo arrivare a degli sgomberi".
Mentre invece tutte le volte che si interviene
amministrativamente, si devono mettere dei paletti e quei paletti
creano un "Ti con zero", quindi da quel momento in poi, anche chi
non se lo merita perché magari è già in difficoltà e non riesce a
uscirne, si trova a dover vivere situazioni drammatiche come quella
degli sgomberi.
Ecco che forse quindi, se vogliamo ragionare di questi casi
specifici, non è continuando ad attaccare la 974/2022 - tra
l'altro, ha visto, a fronte di 181, che poi nel frattempo sono
diventate 187 richieste di sgomberi per pregressi non pagati, al
momento 12 poi diventati 21 sfratti di riferimento... - ma forse
dovremmo cominciare seriamente a ragionare, ed è il motivo per il
quale questa mattina ci siamo interessati di strumenti
diversificati per intervenire su tutti quanti coloro che non
potevano pagare prima e, siccome erano a reddito zero, non possono
pagare neanche adesso.
Cercheremo di fare il meglio possibile in tal senso ma sono casi
diversi, non è la morosità che riesce a risolvere questo tipo di
problema; morosità che io ricordo, perché purtroppo frequento aule
che hanno a che fare con la politica dal 2013, e che ho sentito
spesso richiamare da tanti colleghi come se fossero ai tempi il
diavolo e oggi sono diventati dei santi.
Presidente -
Per la replica consigliere Manfrin.
Manfrin (LEGA VDA) -
Lei è sempre molto preciso nel suo
eloquio, quando risponde, soprattutto quando si scalda, e quando si
scalda noi sappiamo di averla in qualche maniera stimolata su un
settore che per lei è tendenzialmente difficile, perché vede, lei
con il suo eloquio così forbito e aulico, lei solleva e ipotizza,
senza ovviamente fare alcun riferimento, una cosa che ha
stigmatizzato anche il collega Marguerettaz in alcune occasioni:
qualcuno avrebbe potuto - di riferimento come dice lei - aver fatto
o aver detto o aver posto in essere dei comportamenti e degli
atteggiamenti differenti rispetto a quelli che oggi vengono tenuti.
C'è un problema, assessore Marzi, che io non le ho detto di
sgomberare tutti e io non le ho detto di non sgomberare tutti.
Io le ho fatto una domanda precisa a cui lei, Assessore, non è
riuscito a dare una risposta, cioè le ho detto: "A fronte del fatto
che ci sono una marea e mezza di persone che a oggi assommano una
morosità superiore alle quattro bollette, che non vengono sbattute
fuori come dice la legge, e a fronte di questa ce ne sono delle
altre che assommano a delle bollette non pagate, sempre oltre le
quattro, che invece vengono sbattute fuori, per quale motivo non
c'è un'applicazione univoca della legge?"
Questa è la domanda a cui lei non è riuscito a dare risposta,
perché l'unica risposta che lei ha dato è: "No, qualcuno ha diritto
a un piano di rientro che può essere anche centenario e quindi non
è stato sbattuto fuori".
Benissimo, se questa fosse la risposta e se l'interessasse
ascoltare la risposta - e non parlare con il collega Carrel -
potrebbe capire che se invece io vado a vedere qui l'elenco delle
persone, troverò, su 280, 90 che hanno più di quattro bollette non
pagate che non hanno aderito ad alcun piano di rientro, eppure
rientrano tra quelli che sono ancora negli alloggi, 90 nuclei su
280, tra cui quello che ha 91 bollette non pagate per una morosità
di 50 mila euro.
Io la domanda che mi faccio è: "Ma nel momento in cui questa
persona o questa persona che ha 215 bollette non pagate, quando è
arrivata alla quinta, ed era il 1993 o forse il 1995 o forse il
2000 o forse il 2015, quando è arrivato a quel momento, per quale
motivo nessuno ha detto niente visto che la legge prevedeva che
venisse sbattuto fuori di casa e non ha un piano di rientro? Lei mi
ha risposto a questo? Non mi ha risposto.
E poi lei dice che bisogna fare attenzione alle parole e dice
che gli sgomberi non sono stati bloccati, sono stati sospesi a
trenta, sessanta, novanta giorni.
Quella non è una sospensione Assessore, quella è una proroga del
termine nel quale avverrà lo sgombero, e quando lei dice
"Sospensione", non dice la verità, perché lei ha detto che sono
state avviate tutte le operazioni del caso per valutare che nuclei
che hanno delle fragilità venissero tutelati.
Allora io le faccio due casi concreti: un caso di una persona
over 65, visto che lei ha citato le persone anziane, che è stata
sbattuta fuori di casa, le è stato dato un giorno per liberare
delle sue cose l'alloggio che aveva, adesso è in un residence, un
assistente sociale le ha pagato questo residence per venti giorni e
le ha detto: "Sai che c'è? Dopo venti giorni trovati un posto tu,
perché io non ti pago più niente!".
Questo è un caso concreto in cui lei e l'Assessorato che lei
gestisce non siete riusciti a tutelare una persona che ha bisogno
di sostegno, e un'altra persona che - dopo che lei ha fatto questo
annuncio, dopo che ha detto che c'erano le sospensioni possibili -
è stata sgomberata con le forze di Polizia che sono entrate in casa
mentre lei era a lavorare, l'hanno buttata fuori e nessuno le ha
detto che poteva prorogare, fare delle valutazioni, fare dei piani
e quant'altro. Nessuno gliel'ha detto perché le ho parlato, perché
abbiamo visto le carte insieme, e nessuno gliel'ha detto!
Allora ci deve essere un problema, Assessore, o lei parla in
maniera eloquente, aulica e molto chiara qui in aula e poi non si
fa capire fuori quando parla con gli altri, oppure c'è un problema
di comprensione in generale, capisce?
Allora lei continua a parlare della DGR 974, il problema è uno:
le leggi o si applicano o non si applicano. Allora, se le leggi si
applicano, 280 persone vanno buttate fuori di casa, se le leggi
invece si applicano considerando che ci sono persone che non
pagano, hanno i soldi ma non pagano perché non vogliono, e ce ne
sono, e persone che non hanno i soldi e non pagano perché non
possono, allora questa è un'altra valutazione che può essere
applicata. Si guarda l'Isee della persona, si guarda il suo lavoro,
si guarda la pensione di invalidità o di anzianità che percepisce e
si dice: "Quanto può pagare questa persona? X. Quant'è il suo
guadagno? Y. Non può, bene, allora non può pagare". Questa è una
valutazione.
Tutto il resto, Assessore, è fuffa, è un calcio al pallone per
dire che lei non ha responsabilità, ma le responsabilità lei ce le
ha, se lo metta bene in testa!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK