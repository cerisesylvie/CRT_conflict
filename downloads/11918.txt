Consiglio Regionale della Valle d'Aosta - Oggetto del Consiglio n. 2752 del 20 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2752 del 20 novembre 1991 - Resoconto
OGGETTO N. 2752/IX Procedure per il rinnovo della concessione
per la gestione della Casa da gioco di Saint-Vincent
(Interpellanza)
.
Presidente
Do lettura della interpellanza
presentata dal Consigliere Ricca-rand:
Interpellanza Ricordato che il Consiglio regionale, con
deliberazione n. 2265 del 7 giugno 1991, ha approvato un pubblico
avviso per invitare le Società interessate alla gestione della Casa
da gioco di Saint-Vincent a presentare idonea documentazione
all'Amministrazione regionale;
Ricordato altresì che la citata deliberazione consiliare
rinviava ad un successivo provvedimento l'individuazione del tipo
di gara da esperire per la scelta del concessionario tra le Società
interessate e in possesso di idonei requisiti;
Ricordato che la scadenza per la presentazione delle domande e
della documentazione era stata fissata alle ore 18,00 del 15 luglio
1991, data l'urgenza delle scadenze;
Rilevato che a quattro mesi di distanza dalla scadenza delle
domande nulla è più pervenuto all'esame del Consiglio regionale e
che anzi la competente Commissione consiliare ha dovuto rivolgersi
all'Ufficio di Presidenza del Consiglio lamentando la mancata
trasmissione della documentazione relativa alle domande
presentate;
Rilevato che l'invocata trasparenza nella procedura di rinnovo
della concessione si è trasformata in una trattativa oscura al di
fuori delle sedi istituzionali o consiliari;
Evidenziato il grave ed ingiustificabile ritardo accumulato
durante tutto il 1991;
Visto il ricorso al Tar della Valle d'Aosta presentato dalla
Sitav il 25 settembre 1991 contro la deliberazione consiliare
citata in premessa;
Preoccupato del fatto che a poco più di tre mesi dalla scadenza
della Convenzione non sia stato definito il tipo di gara che si
vuole adottare per il rinnovo della concessione della Casa da
gioco;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) per quale motivo la documentazione presentata dalle Società
interessate alla gestione della Casa da gioco di Saint-Vincent non
è stata tempestivamente trasmessa alla competente Commissione
consiliare;
2) quale esame è stato compiuto sulle domande presentate, da chi
e con quali risultati;
3) quando si intende trasmettere l'intera documentazione alla
Commissione consiliare permanente;
4) se non si ritiene di aver accumulato un grave ed
ingiustificabile ritardo e come si intende ora procedere. Si chiede
infine di conoscere quale risposta è stata data dalla Giunta
regionale al provocatorio ricorso al Tar della Sitav S.p.a. contro
la deliberazione consiliare n. 2265/91.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Questa interpellanza riguarda la
vicenda della scadenza della convenzione per la Casa da gioco di
Saint-Vincent e i tempi irresponsabilmente lunghi con cui è stata
impostata questa vicenda.
Dopo che avevamo posto il problema in Consiglio fin dal mese di
gennaio 1991, si è andati avanti per dei mesi prima di arrivare ad
una decisione di un minimo di impostazione a livello di Consiglio,
e questo è avvenuto con la deliberazione del 7 giugno 1991, quando
venne approvato un pubblico avviso per invitare delle società
interessate alla gestione del Casinò a presentare documentazione
all'Amministrazione regionale. Allora vennero stabiliti dei tempi
molto stretti per la presentazione di questa documentazione,
indicati nella data del 15 luglio 1991, ore 18.
Evidentemente era nell'attesa di tutti i consiglieri, in
particolare dei membri della IV Commissione consiliare, che è la
Commissione competente in materia di Casa da gioco, di poter
verificare tempestivamente quali domande erano state presentate e
qual era questa documentazione. Invece abbiamo assistito ad un
sequestro della documentazione, che è durato sostanzialmente
quattro mesi, perché dal 15 luglio fino a metà novembre la
Commissione non ha avuto la documentazione, nonostante l'avesse più
volte sollecitata, e addirittura la stessa Commissione ha dovuto
far ricorso all'Ufficio di Presidenza.
Quindi sono trascorsi quattro mesi in cui tutta la
documentazione presentata, invece di essere trasmessa alla
Commissione, essere esaminata, invece di fare un lavoro
congiuntamente fra Giunta regionale, commissioni, consulenti
eccetera, si è assistito ad un
black out
delle informazioni
e ad un lavorio che ha riguardato solo la Giunta, che ha trattato
con chi credeva meglio e poi è arrivata ad alcune conclusioni,
presentando la documentazione alla Commissione solo quando ormai
aveva definito un preciso orientamento. Un preciso orientamento che
si è tradotto - come abbiamo visto in questi giorni, dopo che avevo
presentato l'interpellanza - in una proposta di deliberazione da
esaminare dalla Commissione e successivamente da parte del
Consiglio.
Con la interpellanza abbiamo chiesto come mai c'è stato questo
sequestro della documentazione, come mai la commissione competente
e quindi il Consiglio non è stato tempestivamente investito della
informazione su chi aveva presentato le domande, sulla
documentazione che era stata allegata, in modo che si potesse fare
un iter che partisse dal Consiglio e che fosse effettivamente
trasparente.
Quindi vorremmo sapere come mai c'è stata questa situazione,
quale lavoro istruttorio è stato fatto da parte della Giunta
regionale sulle domande, quali consulenze e quali pareri sono stati
acquisiti, inoltre chiediamo anche di conoscere la valutazione
della Giunta rispetto ad un fatto piuttosto inquietante che si è
verificato, che è questo ricorso presentato dalla Sitav al Tar
contro la deliberazione consiliare del giugno 1991. Cioè noi ci
troviamo di fronte ad una società che da una parte partecipa ad un
avviso pubblico, si fa avanti per avere il rinnovo della
convenzione, e dall'altra parte ricorre contro questo atto del
Consiglio con delle motivazioni che sono fortemente provocatorie,
che mirano a mettere in discussione la possibilità da parte
dell'Amministrazione regionale di fare una gara di appalto, di fare
comunque una procedura che possa portare l'assegnazione della
gestione della Casa da gioco a qualcun altro che non sia la Sitav
stessa. Rivendica sostanzialmente diritti acquisiti, un monopolio e
una sorta di usucapione sulla gestione della Casa da gioco, che non
ha nessun fondamento giuridico ma che sta a dimostrare una volontà
prevaricatoria da parte di questa società.
Vorremmo anche sapere che tipo di risposta la Giunta ha dato, o
intende dare, a questo atteggiamento che è sicuramente
antidemocratico e fortemente provocatorio da parte della società
Sitav, che fa un discorso chiaro di questo tipo: o attraverso una
procedura di accordo consensuale con la Regione, o attraverso le
vie legali, comunque da qui non ci smuovete. Questo è il messaggio
chiaro che manda la Sitav e io voglio sapere cosa intende fare la
Giunta regionale nei confronti di una società che si comporta in
questo modo, nei confronti di una società che nei dodici anni
appena trascorsi è stata fonte di guai, di una serie di problemi,
nei confronti di una società che è inquinata profondamente nella
sua composizione azionaria, tant'è vero che ha il 21 per cento
delle azioni sottoposte a sequestro giudiziario.
Presidente
Ha chiesto di parlare l'Assessore
all'ambiente, territorio e trasporti, Fosson, ne ha facoltà.
Fosson (DC)
Penso che, come ha già fatto rilevare
il Consigliere Riccarand, i tempi della presentazione della
interpellanza si siano poi sovrapposti con delle azioni e delle
proposte che la Giunta ha fatto, quindi una parte delle domande -
come il Consigliere Riccarand stesso faceva rilevare - sono già
superate dai fatti. In ogni caso voglio far rilevare come la
documentazione presentata dalle società interessate alla gestione
della Casa da gioco sia stata - questo spiega i tempi lunghi -
esaminata attentamente dalla Giunta regionale, soprattutto dagli
uffici della Presidenza della Giunta e da consulenti ed esperti
della Regione.
Tutta la documentazione, quindi, è già stata trasmessa alla
Presidenza del Consiglio, unitamente alla proposta della Giunta
regionale, che sarà discussa in questo Consiglio e che ha per
titolo: "Esame delle istanze delle società interessate alla
gestione della Casa da gioco - Delega alla Giunta per la
trattativa".
E' ovvio che i tempi non sono stati brevi, ma è comprensibile
che le valutazioni siano state assai complesse e di portata non
lieve. Co-munque tutto è all'esame della commissione consiliare
com-petente; penso che sia già stato posto all'ordine del giorno
venerdì scorso, rinviato poi a martedì, rinviato ancora a martedì
26.
Per quanto riguarda il ricorso, l'Amministrazione regionale non
ha ancora preso iniziative per la costituzione in giudizio, in
quanto per tale ricorso non è stata ancora richiesta la fissazione
dell'udienza.
Presidente
Ha chiesto di parlare il Consigliere
Riccarand, ne ha facoltà.
Riccarand (VA) Per dichiararmi non soddisfatto delle risposte
dell'Assessore a nome della Giunta. Il fatto che fosse necessario
fare un lavoro istruttorio su queste domande, questo è ovvio, ma
non impediva affatto che la Giunta acquisisse le sue consulenze e i
suoi pareri, e nello stesso tempo la documentazione venisse
trasmessa alla commissione perché a sua volta questa potesse fare
le sue valutazioni. Non accetto questo metodo, per cui le
decisioni, le valutazioni, le impostazioni le decide tutte la
Giunta e poi la documentazione passa alla commissione e al
Consiglio, solo quando tutto è stato deciso. Questo è un metodo
inaccettabile.
C'è una proposta al Consiglio, ma ho visto che l'Assessore non
ha avuto neanche il coraggio di leggere fino in fondo il titolo
della delibera, perché ha detto: "Delega alla Giunta per la
trattativa..." e poi c'è un "privata", quindi per una "trattativa
privata". Si arriva a proporre di nuovo, dopo che si è fatto tutto
un discorso sulla trasparenza, sul fatto che non si sarebbero più
seguite le vecchie strade eccetera, una trattativa privata con
un'unica società, con la Sitav, e dopo tutto quello che è successo
e dopo che abbiamo una società - e ne fa testo l'interrogazione di
stamani del Consigliere Bich e la non risposta della Giunta - che
non è assolutamente trasparente, mentre la trasparenza era uno dei
requisiti fondamentali perché queste società partecipassero a
questa fase.
Non sappiamo chi sono gli azionisti di questa società; sono
stati chiesti per la documentazione da presentare e non sono stati
forniti, i dati sugli azionisti. E' stata fatta una lettera del
Presidente della IV Commissione direttamente alla società Sitav ed
è stato risposto senza fare l'elenco degli azionisti; è stata fatta
una interrogazione dal Consigliere Bich e l'Assessore ha risposto a
nome della Giunta senza far menzione del nome degli azionisti. Non
sappiamo chi sono gli azionisti della Sitav; circolano voci che ci
siano membri della maggioranza regionale che hanno acquisito delle
azioni Sitav, ma non possiamo verificarlo perché non sappiamo chi
sono gli azionisti.
Dateci i nomi, azione per azione, dei componenti della società
Sitav, di tutte le società che hanno azioni Sitav. Insomma, mi
sembra che questo sia il minimo, perché sappiamo che anche dietro i
nomi ci possono essere operazioni occulte, ma almeno dateci i nomi.
E invece no, la Giunta ha tenuto tutto sequestrato per quattro
mesi, poi ha deciso che fa la trattativa privata con una società di
cui non sappiamo qual è la composizione azionaria e ci viene a
proporre un atto di deliberazione che è vergognoso, che è
semplicemente la riproposizione tale e quale di quelle che sono le
proposte che la Sitav da tre anni manda avanti, con di nuovo
trattativa privata, con una triplicazione del
Casinò -
ci
venite a proporre un ampliamento di 6000 metri quadri del
Casinò
-
con una convenzione che durerebbe dodici anni, con nessun
elemento concreto di rottura dell'accerchiamento. Questo è il
risultato di quattro mesi di sequestro della documentazione da
parte della Giunta regionale.
Mi dichiaro completamente insoddisfatto della risposta
dell'As-sessore e credo che ci troviamo di fronte non ad una
operazione di trasparenza, ma ad uno degli episodi più oscuri e più
gravi da quando esiste questo Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK