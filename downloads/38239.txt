Consiglio Regionale della Valle d'Aosta - Oggetto del Consiglio n. 1812 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1812 del 24 febbraio 2016 - Resoconto
OGGETTO N. 1812/XIV - Interrogazione: "Ipotesi di ampliamento
dell'edificio scolastico sede dell'Istituto tecnico e professionale
Corrado Gex in via Chavanne ad Aosta".
Follien (Presidente) -
Punto 17 dell'ordine del giorno.
Per la risposta, la parola all'Assessore Baccega.
Baccega (SA) -
Grazie Presidente.
Come ho avuto modo di dire in commissione, c'è un tavolo tecnico
politico aperto con la collega Rini che sta portando avanti tutte
le questioni riguardanti l'edilizia scolastica. La necessità per
l'Amministrazione regionale in questo momento è quella di ottenere
con estrema urgenza nuovi spazi didattici disponibili, in quanto -
a seguito del progressivo aumento registratosi negli ultimi anni di
alunni iscritti alle scuole secondarie di secondo grado nel comune
di Aosta - gli edifici scolastici sia di proprietà regionale che di
proprietà di altri enti nell'anno scolastico in corso sono
totalmente occupati e, qualora il
trend
di crescita della
popolazione scolastica prosegua secondo questi ritmi - ovviamente
della popolazione scolastica che gravita intorno al comune di Aosta
- le attuali sedi non saranno più sufficienti per ospitare le
classi delle istituzioni scolastiche superiori con sede nel
capoluogo regionale.
Va detto che gran parte degli edifici scolastici, la cui
costruzione ricade in molti casi negli anni Settanta-Ottanta,
necessita di significativi interventi di adeguamento dal punto di
vista strutturale anche per la nuova normativa antisismica,
antincendio e funzionali al risparmio energetico. Questo comporta,
trattandosi di operazioni edilizie spesso invasive, la necessità di
delocalizzare le relative attività scolastiche. In base al
cronoprogramma di realizzazione, i lavori in corso di
ristrutturazione dell'edificio scolastico di viale Federico Chabod
saranno terminati nel corso dell'anno 2016. Gli alunni che
frequentano l'Istituto tecnico professionale regionale, attualmente
ospitati presso la struttura di via Chavanne, potranno rientrare
presso quella storica di viale Federico Chabod a partire dall'anno
scolastico 2016/2017. Dieci giorni fa abbiamo incontrato l'impresa
chiedendo di rafforzare la forza lavoro affinché si potessero
rispettare i tempi del cronoprogramma e ci hanno assicurato che
riusciranno a rispettarlo.
Nell'attesa di realizzare la scuola di Tzamberlet, la scuola di
via Chavanne dovrebbe accogliere gli alunni del Liceo delle scienze
umane e scientifico Regina Maria Adelaide, liberando così la sede
di via Torino che presenta problematiche di tipo strutturale,
necessità di adeguamento antisismico e di ottimizzazione degli alti
costi di gestione. L'ampliamento della scuola di via Chavanne
rientra quindi in un complesso quadro di programmazione degli
interventi di edilizia scolastica, che avevamo a suo tempo già
illustrato in commissione. L'edificio è caratterizzato da ampia
flessibilità e modularità dei locali a seconda delle varie esigenze
organizzative, con la possibilità tra l'altro di realizzare al
primo piano - quindi sulle terrazze esterne - otto nuove aule
didattiche, con i relativi servizi igienici.
La delibera del Consiglio regionale n. 1144 del 8 aprile 2015
aveva approvato il programma regionale di previsione dei lavori
pubblici per il triennio 2015/2017, che prevedeva l'ampliamento
della scuola Corrado Gex di via Chavanne nel comune di Aosta.
Successivamente, con nota protocollo n. 9376 del 14 maggio,
l'Assessore all'istruzione e cultura ha chiesto alla competente
Struttura opere edili di dare corso all'intervento già proposto
proprio dal Dipartimento della Soprintendenza agli studi, che
riguardava l'ampliamento dell'edificio scolastico e quindi della
struttura di via Chavanne. Con la Struttura opere edili si è
provveduto, attraverso la Struttura stazione unica appaltante e
programmazione dei lavori pubblici, a dare avvio nell'ambito delle
proprie competenze alla procedura di gara per la selezione del
contraente in relazione all'affidamento del servizio in oggetto.
Per quanto riguarda le modalità di attuazione e le tempistiche
relative a tale intervento, i lavori oggetto della progettazione
sono i seguenti: uno, la realizzazione di otto nuove aule
didattiche al piano primo sulle terrazze esistenti, mediante
l'impiego di elementi di prefabbricazione con i principali
componenti realizzativi analoghi impiegati per la costruzione
dell'edificio scolastico (copertura, elementi portanti orizzontali
e verticali, pareti divisorie interne, eccetera); due, la
realizzazione degli impianti meccanici a servizio delle nuove aule
mediante l'implementazione di quelli già impiegati per la
costruzione dell'edificio scolastico. Espletata la gara, si è poi
dovuta predisporre l'esclusione dello Studio associato Se.Lo. di
Tortorici in provincia di Messina, e quindi la contestuale revoca
dell'aggiudicazione provvisoria allo stesso, disposta con il
verbale di gara. Con il provvedimento successivo del 22 dicembre
2015, il Dirigente della Struttura stazione appaltante ha approvato
l'affidamento del servizio di cui trattasi al raggruppamento
temporaneo di imprese che si era classificato secondo lo Studio
associato D.G.M., mandatario, con l'ingegner Diana Cout e
l'ingegner Giulia Parnisari. Attualmente è in fase di
predisposizione da parte dell'aggiudicatario l'atto notarile di
costituzione del raggruppamento temporaneo d'impresa che verrà
trasmesso a questa struttura il 19 del corrente mese. Acquisito
questo documento, si potrà immediatamente procedere alla
sottoscrizione del relativo disciplinare e redigere
successivamente, quindi entro il corrente mese, il verbale di
consegna del servizio. La progettazione dell'opera, che dovrà
svilupparsi su tre livelli di definizione, avrà le seguenti
tempistiche: entro 15 giorni dalla consegna del servizio i
professionisti incaricati dovranno redigere il progetto preliminare
e le prime indicazioni in materia di sicurezza; entro 30 giorni
dalla comunicazione da parte del coordinatore del ciclo, i
professionisti incaricati dovranno redigere il progetto definitivo;
entro 15 giorni dalla comunicazione da parte del coordinatore del
ciclo, i professionisti incaricati dovranno redigere il nuovo
progetto esecutivo. Considerate le tempistiche indicate, l'avvio
delle procedure di appalto dei lavori potrà avvenire a far data dal
mese di agosto 2016, e la conseguente aggiudicazione definitiva
degli stessi nella primavera dell'anno 2017. I lavori potranno così
essere eseguiti e conclusi per l'avvio dell'anno scolastico
2017/2018. Il costo lordo totale dell'intervento, approvato dal
piano lavori, ammonta a 634 mila euro.
Presidente
-
Per la replica, la parola al
Consigliere Chatrian.
Chatrian (ALPE) -
Grazie Assessore per la risposta che ci
ha fornito.
Diversi erano gli obiettivi di questa nostra iniziativa. Non
entriamo nel merito architettonico di fare eventualmente otto o
dieci aule in più sulle terrazze, non è neanche il nostro ruolo,
comunque il primo l'obiettivo è ampliare l'offerta all'interno
della "scuola polmone", quindi passare dalle attuali 30-40 aule,
tra didattiche e laboratori, alle praticamente quasi 50 aule.
Vorrei fare questa considerazione perché la risposta dell'Assessore
è: stiamo andando avanti in questa direzione e l'obiettivo è quello
di avere a disposizione la scuola polmone in via Chavanne per
settembre 2017 con praticamente 50 aule. Detto questo, questa è la
scelta del punto di vista politico, immagino, non amministrativo.
L'Assessore ci ha confermato il secondo obiettivo di questa nostra
iniziativa: che il trasloco dell'istituto, degli alunni dell'ex IPR
nella sede ristrutturata, sarà pronto per settembre 2016. Terzo
elemento importantissimo: l'Assessore ci ha confermato che per
ristrutturare il Maria Adelaide si trasferiranno gli alunni
all'interno di questa scuola polmone già realizzata e ampliata con
questo provvedimento. Questi sono i tre elementi che confermano la
strada percorsa in questi ultimi anni dal Governo regionale. Al di
là dei costi che ci interessano meno in questo momento rispetto
all'operazione che intendete fare, quindi di aumentare le aule a
disposizione per la scuola polmone, la scuola di via Chavanne è
stata costruita proprio per dare la possibilità di ristrutturare
tutte le altre. Ad oggi, se può essere utile come elemento in più
per tutto il Consiglio, con queste 10 aule in più avremo
all'incirca quasi 200 aule solo nella città di Aosta, più una
settantina di aule specifiche, laboratori e aule, pertanto 270
aule. Questo è lo stato dell'arte, e tutto questo senza la nuova
scuola polmone di Tzamberlet.
Assessore, lei ci porta a fare ulteriori ragionamenti che faremo
sicuramente nel prossimo Consiglio, perché se tutti i tasselli
vanno a buon fine, ci chiediamo, collega Assessore Baccega, che
senso abbia ancora dare gambe e corso alla seconda scuola polmone
di Tzamberlet. Faccio un passaggio in più, collega Baccega. Lei sa
forse quanto noi che il numero degli alunni per ogni singolo
istituto sta diminuendo; a maggior ragione, quindi, i quesiti che
porremo nei prossimi Consigli andranno in quella direzione;
tassello che si chiude nel IPR, tassello che si chiude con le 10
aule in più, tassello che si chiude con l'investimento che mi
sembra stia partendo in Avenue du Conseil des Commis. A maggior
ragione, mettendo insieme e tessendo tutti gli elementi che oggi
abbiamo sul tavolo, gradiremmo sapere - ma ci torneremo nel
prossimo Consiglio - a questo punto il senso della scuola polmone
per 1300 alunni nella zona di Tzamberlet. Dopo le ottime risposte
che oggi lei ci ha dato, c'è la volontà di ingrandire la scuola
polmone di Chavanne già esistente, scuola che è stata studiata e
strutturata proprio per essere polmone, per dare la possibilità di
ristrutturare tutte le aule, senza la scuola di Tzamberlet, noi,
nella città di Aosta, abbiamo quasi 300 aule, 205 aule didattiche e
più di 70 tra aule speciali e laboratori.
Nel prossimo Consiglio andremo avanti proprio per capire bene
nel merito, dati alla mano, con il
trend
degli alunni e la
diminuzione negli istituti, il poco senso - per non dire
l'inutilità - di andare a mettere sul tavolo 23,5 milioni di euro
pubblici probabilmente per una seconda scuola polmone che, a questo
punto, ci chiediamo come possa essere utilizzata e a cosa possa
servire per la città di Aosta.
Presidente -
Colleghi, sarà distribuita la relazione al
d.l. n. 69 depositata dal Consigliere Restano al tavolo della
Presidenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK