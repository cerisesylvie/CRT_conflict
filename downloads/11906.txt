Consiglio Regionale della Valle d'Aosta - Oggetto del Consiglio n. 2740 del 8 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2740 del 8 novembre 1991 - Resoconto
OGGETTO N. 2740/IX Disegno di legge: "Norme per l'erogazione
dell'assistenza sanitaria aggiuntiva".Errore. L'origine riferimento
non è stata trovata.
Presidente
Il Consigliere relatore Bajocco ha chiesto la
parola per illustrare il disegno di legge n. 321, iscritto al punto
n. 50 bis dell'ordine del giorno; ne ha facoltà.
Bajocco (PCI-PDS)
L'articolo 25 della legge
statale del 27 dicembre 1983, n. 730, sta-bilisce che le regioni e
le province autonome possono con propria legge assicurare
prestazioni di assistenza sanitaria aggiuntiva.
Con la legge regionale 23 novembre 1984, n. 62, si autorizzava
la spesa di due miliardi, per l'anno 1984, per l'erogazione di
prestazioni di assistenza sanitaria aggiuntiva da parte dell'Unità
sanitaria locale della Valle d'Aosta.
La legge viene rifinanziata nel 1985 con due miliardi e
nell'aprile 1990 con tre miliardi. Con queste leggi si è provveduto
a finanziare interventi nel settore dell'odontostomatologia e
dell'oculistica a favore degli assistibili.
Dal 1983 ad oggi sono trascorsi pochi anni e il Parlamento ha
votato una legge che modifica la precedente.
La legge 29 dicembre 1990, n. 407, all'articolo 5 comma 7 ha
stabilito la soppressione a carico del fondo sanitario nazionale di
ogni forma di assistenza economica non espressamente prevista da
leggi dello Stato.
Pertanto, al fine di garantire la continuità delle prestazioni
erogate dall'USL, si rende necessario autorizzare la Giunta
regionale ad emanare direttive e indirizzi per l'erogazione delle
suddette prestazioni, dato che è previsto nel bilancio per l'anno
1991 un apposito stanziamento di 4.600 milioni che saranno spesi
per prestazioni di assistenza sanitaria aggiuntiva.
La legge in discussione riguarda anche la delibera di Giunta del
3 luglio 1987, n. 5796, con oggetto: "Atto di indirizzo all'USL
della Valle d'Aosta per l'erogazione agli assistibili di
prestazioni di assistenza sanitaria aggiuntiva per l'anno 1987",
che stabilisce che per le protesi dentarie vengano concessi i
seguenti contributi:
a) 58 mila lire per elemento sostituito sino ad un massimo di
572.000 lire, qualora la sostituzione interessi solo una
semiarcata, una volta ogni triennio;
b) sino ad un massimo di 968 mila lire, qualora la sostituzione
interessi l'apparato dentario complessivo, una volta ogni cinque
anni.
Detto questo, invito l'Assessore competente e la Giunta
regionale, nel momento in cui questa dovrà emanare direttive e
indirizzi in merito, a rivedere tutte le tariffe, in modo che sia
rimborsato al-meno l'ottanta per cento del tariffario dell'ordine
dei dentisti e sia portata all'esame della Commissione competente
l'intera materia.
Poiché sono trascorsi tanti anni ed il costo della vita è
aumentato, ritengo che sia più che giusto rivedere anche questa
materia, perché, man mano che andiamo avanti, i bambini e gli
anziani si trovano sempre più in difficoltà. Grazie.
Presidente
Ha chiesto la parola l'Assessore alla
sanità ed assistenza sociale, Beneforti; ne ha facoltà.
Beneforti (DC)
Concordo con il relatore, quando
afferma che l'importo rimborsato per le protesi dentarie è
irrisorio rispetto alla spesa realmente sostenuta dagli
assistiti.
Per il 1991, l'importo stanziato e previsto dalla presente legge
copre le spese secondo la regolamentazione in vigore, per cui non
può essere modificato niente. Per il 1992, tutta la problematica
dell'assistenza sanitaria aggiuntiva può essere rivista e
migliorata. Vedremo quello che sarà possibile fare in occasione del
bilancio di previsione del 1992.
In particolare, per quanto riguarda le protesi dentarie, dovremo
tener presente la normativa conseguente all'accordo raggiunto tra
il Ministro della sanità e le organizzazioni sindacali dei
pensionati sugli interventi nelle protesi dentarie. Il Ministro si
è impegnato ad accordare dei finanziamenti per andare incontro a
queste categorie di cittadini. Vedremo quello che stanzierà per il
1992 ed agiremo di conseguenza.
Comunque, non sono contrario ad un confronto con le commissioni
competenti sull'intera problematica e sulle decisioni che dovremo
assumere per il 1992.
Colgo l'occasione per presentare un emendamento relativo alla
dichiarazione d'urgenza, in base al terzo comma dell'articolo 31
dello Statuto speciale.
Presidente
Ha chiesto la parola il Consigliere Voyat; ne
ha facoltà.
Voyat (UV)
Forse ero disattento o forse ho capito
male quel passo della relazione del Consigliere Bajocco in cui si
propone di arrivare al cinquanta per cento del tariffario...
(interruzione)
... all'ottanta per cento. Io direi che bisognerebbe aumentare,
perché, secondo il tariffario, l'asportazione di un dente costa da
sessanta ad un massimo di cento mila lire, ma con un contributo
pari al cinquanta o all'ottanta per cento siamo largamente al di
sotto del costo effettivo, tant'è che recentemente si parlava di
coprire il cento per cento dei costi tariffari.
Ricordo anche che c'erano difficoltà a trovare medici disposti a
convenzionarsi con l'USL per ottenere il pagamento da parte della
Regione, perché la tariffa era troppo bassa. Mi sembra che nel 1988
fosse previsto un massimo di ottanta mila lire per l'asportazione
di un dente e l'ente pubblico non poteva rimborsare al privato più
di quanto era previsto dalle tariffe nazionali.
Io credo che si debba rimborsare il cento per cento, così come è
già stato fatto in passato. Invece, con questo disegno di legge
siamo ben lontani dal rimborsare ai pazienti l'effettiva spesa da
essi sostenuta.
Accettiamo l'emendamento relativo all'urgenza, anche perché
questi soldi devono essere erogati all'USL al più presto. Mi sembra
strano, però, che tali fondi vengano erogati solo a fine anno,
mentre in precedenza si effettuavano finanziamenti trimestrali,
sulla base di un rendiconto dell'USL relativo alle spese o alle
richieste presentate.
L'USL si trova già in difficoltà finanziarie, ma se anticipasse
dei fondi dovrebbe pagare anche gli interessi per i ritardi nei
rimborsi da parte della Regione, perché chi, ad esempio, presenta
la domanda di rimborso per una presentazione effettuata in un certo
mese, anziché ricevere i soldi ogni tre o quattro mesi - prima,
infatti, i rendiconti arrivavano ogni tre o quattro mesi - li
riceverebbe dopo dodici o quindici mesi.
Inoltre, poiché ho sentito parlare di un rimborso al cinquanta o
all'ottanta per cento, mentre prima il rimborso copriva il cento
per cento della spesa, vorrei sapere dall'Assessore se mi può già
indicare, sia pure in linea di massima, i prezzi dei nuovi
tariffari.
Il secondo comma dell'articolo 1 recita:
"La Giunta regionale
è autorizzata ad emanare con proprio provvedimento direttive ed
indirizzi per l'erogazione delle suddette prestazioni"
. I
criteri di rimborso sono gli stessi di prima, cioè sono sempre in
funzione dell'età e del reddito?
Presidente
Ha chiesto la parola l'Assessore alla
sanità ed assistenza sociale, Beneforti; ne ha facoltà.
Beneforti (DC)
Avevo cercato di fare in fretta,
forse ho fatto troppo in fretta e così il Consigliere Voyat non mi
ha potuto seguire.
Io avevo detto che questa legge prevede che per il 1991 i
rimborsi siano fatti secondo la regolamentazione in vigore e che
per il 1992 tutto sarà rivisto al momento opportuno. Avevo
dichiarato di non essere contrario a rivedere tutta la questione in
sede di Commissione competente. Non avevo detto altro.
Presidente
Ha chiesto la parola il Consigliere Voyat;
ne ha facoltà.
Voyat (UV)
Ho interpretato male, ma io pensavo che il
disegno di legge indicasse anche i nuovi criteri per il 1992. Del
resto siamo a fine novembre e se non li indichiamo adesso, scusate,
quando li indichiamo?
Presidente
Passiamo all'esame dell'articolato.
Do lettura dell'articolo 1.
Articolo 1 (Norme generali)
1. La Regione autonoma Valle d'Aosta assicura, mediante
l'organizzazione dei servizi dell'Unità sanitaria locale,
l'erogazione di prestazioni di assistenza sanitaria aggiuntive.
2. La Giunta regionale è autorizzata ad emanare con proprio
provvedimento direttive ed indirizzi per l'erogazione delle
suddette prestazioni.
Presidente
Se nessuno chiede la parola, pongo in
votazione l'articolo 1 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura dell'articolo 2.
Articolo 2 (Abrogazione di legge)
1. La legge regionale 24 aprile 1990, n. 25, concernente il
finanziamento delle spese per prestazioni sanitarie aggiuntive a
carico della Regione ai sensi dell'articolo 25 della legge 27
dicembre 1983, n. 730, per il triennio 1990/1992, è abrogata.
Presidente
Se nessuno chiede la parola, pongo in
votazione l'articolo 2 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura dell'articolo 3.
Articolo 3 (Disposizioni finanziarie)
1. L'onere derivante dalla presente legge, previsto in lire
4.600.000.000 per l'anno 1991, grava sul capitolo 59980 del
bilancio di previsione della Regione per tale esercizio, che
presenta la necessaria disponibilità, e sui corrispondenti capitoli
dei futuri bilanci. Il capitolo 59980 assume la denominazione
"Spese per prestazioni di assistenza sanitaria aggiuntive. Legge
regionale n. ".
Presidente
Se nessuno chiede la parola, pongo in
votazione l'articolo 3 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura di un emendamento aggiuntivo
relativo all'urgenza, proposto dall'Assessore alla sanità ed
assistenza sociale, Beneforti.
Emendamento "Articolo 4 (Urgenza)
1. La presente legge è dichiarata urgente ai sensi del comma tre
dell'ar-ticolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione".
Presidente
Se nessuno chiede la parola, pongo in
votazione l'emendamento testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Il Consiglio è chiamato ora a
pronunciarsi sul complesso della legge.
Esito della votazione
Presenti, votanti e favorevoli: 31
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK