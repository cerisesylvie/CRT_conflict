Consiglio Regionale della Valle d'Aosta - Oggetto del Consiglio n. 2046 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2046 del 9 novembre 2011 - Resoconto
OGGETTO N. 2046/XIII - Interpellanza: "Attivazione di un
accordo di programma per la riqualificazione del nodo autostradale
di Châtillon".
Interpellanza
Vista la necessità urgente di riqualificare in maniera
funzionale il nodo autostradale di Châtillon con la previsione
della riorganizzazione dell'innesto viabile sulla strada regionale
n. 10;
Visto che le parti interessate, un anno e mezzo fa, in una
conferenza di programma, hanno convenuto di attivare un accordo di
programma per la progettazione e la realizzazione di tale
intervento;
Preso atto che l'amministrazione regionale dovrà prevedere in
bilancio una cifra importante per tale opera;
Considerato che l'obiettivo era quello di consentire nel 2011
di acquisire la progettazione esecutiva dello stralcio della
rotonda;
Preoccupati in quanto l'opera riveste una significativa
importanza per l'intera vallata della Valtournenche tenuto conto
del notevole flusso di traffico;
i sottoscritti Consiglieri regionali
Interpellano
l'Assessore competente per conoscere:
1) quali sono i motivi per cui l'accordo di programma non è
ancora stato attivato;
2) quali sono i tempi di intervento per la realizzazione
dell'opera e i ruoli definiti tra le parti interessate.
F.to: Chatrian - Giuseppe Cerise
Président
- La parole au Vice-président Chatrian.
Chatrian (ALPE)
- Merci M. le Président.
Assessore, abbiamo condiviso diverse volte, in quest'aula ed in
questa legislatura, la necessità urgente di riqualificare in
maniera funzionale il nodo autostradale di Châtillon, con la
previsione di riorganizzare soprattutto l'innesto. Siamo un po'
preoccupati, in quanto l'opera riveste a nostro avviso una
significativa importanza per l'intera vallata della Valtournenche,
tenuto conto del notevole flusso di traffico, come è stato detto
diverse volte dal Governo regionale.
Due considerazioni. Ad aprile 2009 la rotatoria è stata ritenuta
prioritaria da questo Governo che realizzerà nei futuri mesi - come
previsto - la chiusure delle procedure definitive. Nel luglio 2010
avevamo chiesto nuovamente la situazione a livello progettuale, ma
soprattutto di pianificazione e di volontà: la risposta era stata
che l'Amministrazione regionale aveva proposto uno stralcio al
progetto, all'intervento relativo alla realizzazione della
rotatoria, all'intersezione fra l'imbocco autostradale e la strada
regionale n. 10 di Pontey, proprio perché condivideva l'analisi
fatta dagli interpellanti. Successivamente ci ha fatto sapere che
si poteva pervenire alla sottoscrizione di un testo definitivo
dell'accordo di programma al fine di consentire, nel 2011,
l'acquisizione quanto meno della progettazione esecutiva.
Oggi chiediamo la fotografia reale e le ribadisco che siamo
preoccupati per i tempi. Ascolteremo attentamente le sue risposte.
Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio gli interpellanti ed
il Vicepresidente Chatrian per il senso dell'intervento, quindi un
discorso propositivo, un discorso di voler raggiungere gli
obiettivi che ci accomunano, perché questo è un obiettivo che ci
accomuna, come ha ben detto il Vicepresidente Chatrian.
Riprendo solo il passaggio che anche il collega ha toccato, cioè
il fatto che ci siamo trovati, un anno e mezzo fa circa, ad
affrontare un accordo di programma che prevedeva un investimento di
33-35.000.000 di euro, comprensivo di tutta l'uscita
dall'autostrada e che noi riteniamo debba essere essenzialmente di
Autostrade, poiché noi dobbiamo occuparci soprattutto della
viabilità sulla strada regionale n. 10. E da lì siamo partiti, far
capire che per noi era molto importante stralciare questo lavoro da
tutto il progetto che SAV aveva in mente di realizzare insieme ad
ANAS. Quindi abbiamo percorso quella strada facendo, nel contempo,
un altro ragionamento molto importante, che il collega ricorderà,
cioè che sia su questa rotonda che su quella di Nus-Fénis,
all'uscita del casello autostradale di Fénis, la SAV
compartecipasse con un importo che avevamo detto fosse di una certa
importanza. Ci eravamo prefissati un ragionamento attorno al 20
percento, oggi posso confermare al collega che abbiamo raggiunto un
accordo che raggiunge il 25 percento.
Rispondendo in maniera precisa ai due punti, l'ultimo incontro
avuto in merito alla rotonda di Châtillon risale al 13 settembre di
quest'anno e si è svolto presso l'Assessorato dei lavori pubblici;
presenti: il sottoscritto, il Direttore delle opere stradali, i
responsabili del Comune di Châtillon, della Comunità montana Monte
Cervino e della SAV. Nel corso dell'incontro è stata esaminata la
bozza dell'accordo di programma già oggetto di precedenti
affinamenti ed accordi, si è riscontrata una sostanziale
condivisione del testo, ma è stata evidenziata dai rappresentanti
della SAV la necessità, a seguito degli orientamenti assunti dagli
uffici ANAS competenti alla verifica dell'attività delle
concessionarie e dell'esperienza maturata con l'accordo per la
rotonda di Nus, che è già stato firmato fra Regione e SAV il 24 del
mese scorso, di approfondire l'aspetto relativo all'occupazione
delle aree di proprietà del demanio autostradale. La differenza
dove sta? Potevamo firmare anche tutte e due gli accordi insieme,
ma nella rotatoria all'uscita del casello di Nus le aree sono di
proprietà regionale, di privati, di Comune, eccetera, non ci sono
proprietà di ANAS o di SAV, mentre nella rotonda di Châtillon per
alcune piccole particelle sono interessate anche le proprietà delle
concessionarie ANAS e SAV. Qui sta la differenza, altrimenti
avremmo già chiuso anche la pratica di Châtillon!
Sul punto n. 2 voglio specificare che per la realizzazione
dell'opera si prevedono circa 12 mesi, come avevamo sempre detto,
dall'inizio degli stessi e previsti per il 2013, quando avremo la
progettazione. Ricordo che nella risposta che ho dato a settembre
dello scorso anno, l'obiettivo era di avere il progetto entro il
2011, quindi probabilmente se non l'avremo entro quest'anno,
l'avremo entro gennaio del 2012, perché il progetto nella
convenzione deve essere realizzato da SAV, la quale però sta già
definendo il progetto definitivo. Quindi noi, da un progetto
definitivo in due-tre mesi, possiamo avere l'esecutivo; pertanto
diciamo che siamo nel rispetto di quello che avevo detto un anno
fa. Inoltre, per il completamento previsto da SAV, a cui è stata
ribadita la richiesta - e la condivisione da parte loro è già
arrivata - di una compartecipazione al 25 percento come fatto per
l'accordo su Nus, il costo dei lavori è rimasto quello che ho detto
a settembre, circa 1.000.000-1.100.000; sarà poi il progetto
esecutivo a definire l'importo preciso in questa forbice. Il Comune
metterà a disposizione le aree per l'esecuzione delle
infrastrutture, oltre a curare la successiva manutenzione dei
marciapiedi e degli impianti di pubblica illuminazione.
Approfitto, perché questa è stata una scommessa. Si ricorderà il
collega Chatrian, quando abbiamo parlato di bilancio, di vedere se
riuscivamo a far mettere una compartecipazione a SAV...di questo
volevo ringraziare due dirigenti, Freppa e Glarey, che hanno
lavorato per arrivare a questo obiettivo.
Con questo credo di aver fornito tutti i dati. Ringrazio il
collega Chatrian per l'opportunità che ci ha dato e soprattutto per
gli obiettivi condivisi che abbiamo su questi argomenti.
Président
- La parole au Vice-président Chatrian.
Chatrian (ALPE)
- Grazie Presidente.
Le ho anticipato prima che condividiamo gli obiettivi che, in
questo caso, ci accomunano, abbiamo condiviso un anno e mezzo fa
anche la scelta operativa di stralciare, perché capiamo la mole
dell'eventuale intervento; però ci aspettavamo una risposta più
pragmatica e più determinata e chiara.
Un anno e mezzo fa ci diceva: stiamo concludendo per ottenere
una compartecipazione della SAV e stiamo chiudendo l'accordo di
programma. Lei oggi ci dice: stiamo rispettando; non ci soffermiamo
al mese in più o in meno, le ripeto che il nostro obiettivo è
risolvere e cercare di trovare uno sbocco diverso per la vallata di
Valtournenche. Le chiediamo però un po' di determinazione, la
chiusura del cerchio, in primo luogo l'accordo di programma e poi,
come dice lei giustamente, la parte progettuale e la chiusura del
progetto esecutivo. Non penso che in pochi mesi si riesca a fare
sia la chiusura, l'accordo di programma e la progettazione
dell'esecutivo...
Chiediamo a tutto il Governo regionale di velocizzare questo
dossier, perché è indubbiamente urgente. Ci ha dettagliato bene
ogni passo, come la compartecipazione della SAV al 25 percento,
come a Nus, Fénis e non solo, ma aspettiamo "carta che canta", e
quindi un accordo di programma con delibera di Giunta e poi la
progettazione esecutiva al più presto. Grazie.
Si dà atto che, dalle ore 9,53, assume la presidenza il
Vicepresidente André Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK