Consiglio Regionale della Valle d'Aosta - Oggetto del Consiglio n. 388 del 10 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 388 del 10 luglio 1981 - Resoconto
OGGETTO N. 388/81 - DISEGNO DI LEGGE CONCERNENTE: "DISPOSIZIONI
DI ATTUAZIONE DELL'ART. 10 DELLA LEGGE REGIONALE 22 DICEMBRE 1980,
N. 59".
Presidente
- Ha facoltà di illustrare la sua relazione il
Presidente della Giunta.
Andrione (UV)
- Si tratta di un disegno di legge che
conclude la lunga vicenda dell'avvio e poi dei provvedimenti che
hanno messo in opera la riforma sanitaria. Fin dal '74 un certo
numero di funzionari di mutue o comunque di Enti che dovevano
essere soppressi con la riforma sanitaria, sono stati messi a
disposizione della Regione che li ha utilizzati per le prime
pratiche e poi per tutto quanto è seguito alla riforma
sanitaria.
Questi funzionari, secondo quanto viene disposto da leggi
nazionali e regionali, hanno la facoltà di scegliere di entrare
nell'organico dello Stato dove vengono addetti evidentemente alla
riforma sanitaria, oppure di fare un'opzione per la Regione; al
tempo stesso la Regione aumenta proporzionalmente i propri quadri
in relazione alle sue necessità e alle scelte indicative di
preferenze fatte dagli interessati, per cui su cinque persone,
quattro verranno inquadrate nella Sanità e una all'Assessorato al
Turismo.
Si è mantenuto il principio di inquadramento a dei livelli
corrispondenti con esclusione del livello dirigenziale, per evitare
che questo con il prosieguo di tempo e l'assorbimento - forse - da
parte della Regione di ulteriori piccoli uffici dove tutti sono
dirigenti, aumentasse in maniera indiscriminata ed eccessiva.
All'art. 1 è indicato come viene inquadrato dalla Regione il
personale proveniente dai vari Enti; sono previsti posti di
corrispondenti alla Sanità e all'Assessorato al Turismo e per legge
sarà indetto un concorso per ricoprire il posto di dirigente per le
questioni ospedaliere all'interno dell'Assessorato alla Sanità.
Presidente
- È aperta la discussione.
Colleghi Consiglieri, oltre al parere dell'Assessorato alle
Finanze e a quello della Commissione, devo informarvi che in data
di ieri, 9 luglio 1981, anche la Commissione consultiva paritetica
ha espresso parere favorevole a maggioranza.
Ha chiesto di parlare il Consigliere Mafrica, ne ha facoltà.
Mafrica (PCI) -
Siamo d'accordo sul provvedimento; pongo
una sola domanda: qui si bandisce un concorso per Direttore
dell'Ufficio Studi e Programmazione Socio-sanitaria e vorrei sapere
come mai si chiede il diploma di laurea in giurisprudenza e poi si
pongono condizioni restrittive come l'aver esercitato in via
esclusiva ed in modo continuativo per almeno sei anni, compiti
dirigenziali nell'Amministrazione, in quanto questa è già
un'indicazione molto precisa.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Questa indicazione è più che giustificata
perché, mentre all'interno dell'Amministrazione regionale potranno
concorrere quelli che hanno un'anzianità di servizio di 5 anni, non
vorremmo che chi ha il titolo di studi universitari, ma ha sempre
fatto lavori diversi, possa concorrere direttamente al posto di
dirigente.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Che non sia la prima volta che ci si
trova di fronte a casi del genere, mi fa piacere che sia il
Presidente a dirlo, perché così non avrò bisogno di dire alla
Sig.na Viglino quanto avrei dovuto dirle a seguito di un colloquio
avuto a suo tempo fuori di quest'aula.
Ho preso la parola per dire che non voterò a favore di questo
disegno di legge e mi spiace che l'Assessore non sia presente,
perché probabilmente sarebbe in grado di spiegarmi la necessità di
istituire questi posti; non capisco come mai questa riforma
sanitaria che dovrebbe praticamente svuotare di tutta una serie di
competenze, di personale, di obblighi, di problemi,
l'Amministrazione regionale, fa invece aumentare l'organico -
soprattutto a certi livelli - proprio all'interno
dell'Amministrazione. Non sarebbe più opportuno che fosse l'USL a
preoccuparsi di certe cose e noi ci limitassimo alle competenze
specifiche che sono proprie del Consiglio regionale? Questa domanda
so benissimo che ha una risposta affermativa, ma che poi in realtà
le cose vanno diversamente. Ed è con dispiacere che dico che non
potrò votare a favore di questo disegno di legge, che a mio avviso
nasconde ben altro che l'altezza precisa ed il numero di
scarpe.
Quindi, ripeto, è con dispiacere che vedo che questa riforma
sanitaria non è servita per migliorare l'assistenza nei confronti
dei cittadini, ma serve ancora una volta come tanti interventi, a
favorire questo o quel settore, questo o quel tipo di persona.
Speriamo che l'approvazione di questo disegno di legge non ci porti
troppi danni.
Presidente
- Possiamo considerare chiusa la discussione
generale?
Ha chiesto di parlare il Presidente della Giunta, ne ha
facoltà.
Andrione (UV)
- Vorrei informare il Consigliere Viberti
che non è che con questo disegno di legge si aumenti l'organico, in
realtà trasferiamo questo personale da una posizione di stallo -
perché non si sapeva da chi dipendessero gli uffici stralcio e
altro - nelle funzioni che esercitano in questo momento.
Presidente
- Passiamo all'esame dell'articolato.
Do lettura dell'art. 1.
Il personale trasferito alla Regione ai sensi dell'art. 10
della legge regionale 22 dicembre 1980, n. 59, è inquadrato, con
decorrenza agli effetti giuridici ed economici, dalla data del 1°
gennaio 1981, nelle qualifiche e nei livelli funzionali previsti
dalla legge regionale 30 aprile 1980, n. 18, secondo quanto
disposto dai seguenti commi.
Il personale con la qualifica di collaboratore è inquadrato
nella qualifica vice-dirigenziale di cui all'art. 15 della legge
regionale 30 aprile 1980, n. 18.
Il personale con le qualifiche di assistente coordinatore e
di assistente è inquadrato, con la qualifica di Segretario, nel 5°
livello funzionale della legge regionale 30 aprile 1980, n.
18.
Il personale con la qualifica di archivista dattilografo è
inquadrato con la qualifica di coadiutore, nel 4° livello
funzionale della legge regionale 30 aprile 1980, n. 18.
L'inquadramento è disposto con provvedimento della Giunta
regionale nel termine di trenta giorni dall'entrata in vigore della
presente legge. È escluso dall'inquadramento il personale che alla
data di entrata in vigore della presente legge abbia effettuato la
richiesta di cui all'art. 10, primo comma, della legge regionale 22
dicembre n. 59.
Presidente
- Pongo in votazione l'art. 1 testé letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 2.
Entro trenta giorni dall'entrata in vigore della presente
legge dovrà essere bandito il concorso interno per la copertura del
posto di Direttore dell'Ufficio Studi e programmazione
socio-sanitaria. A tale concorso può partecipare anche il personale
di cui al precedente articolo con la qualifica vice-dirigenziale,
in possesso del diploma di laurea in giurisprudenza e che abbia
esercitato invia esclusiva ed in modo continuativo per almeno sei
anni alla data di entrata in vigore della presente legge compiti
dirigenziali nell'Amministrazione della Regione.
Il concorso, per titolo ed esami, consisterà in:
a) due prove scritte vertenti sulle seguenti materie:
- diritto costituzionale ed amministrativo con particolare
riferimento all'ordinamento, nazionale e regionale,
sanitario;
- organizzazione sanitaria italiana, regionale ed
internazionale;
- ordinamento della Regione Valle d'Aosta;
b) una prova orale vertente sulle materie delle prove scritte
nonché sulle seguenti materie:
- economia e pianificazione sanitaria;
- legislazione nazionale e regionale sanitaria e
socio-assistenziale.
Le prove anzidette sono precedute da una prova preliminare di
accertamento della conoscenza della lingua francese consistente in
una conversazione.
Agli atti necessari per l'espletamento del concorso di cui al
presente articolo provvede la Giunta regionale.
In sede di prima applicazione della presente legge per la
nomina di Dirigente dell'Ufficio Studi e Programmazione
socio-sanitaria non è richiesto il superamento del corso di
formazione dirigenziale.
Presidente
- Pongo in approvazione l'art. 2 testé
letto.
Esito della votazione:
Presenti: 22
Votanti: 21
Astenuto: 1 (Viberti)
Favorevoli: 21
Maggioranza: 12
Il Consiglio approva.
Presidente
- Do lettura dell'art. 3.
Al fine degli inquadramenti disposti dalla presente legge,
tenuto conto delle esigenze operative dei servizi ed uffici
dell'Amministrazione regionale, nonché dei compiti espletati dal
personale interessato e del contenuto di professionalità delle
qualifiche attribuite, nelle tabelle organiche dei posti e del
personale dell'Amministrazione regionale nonché nelle tabelle di
attuazione della carriera economica a ruolo aperto di cui agli
allegati A e C della legge regionale 9 febbraio 1978, n. 1, e
successive modificazioni ed integrazioni sono istituiti i seguenti
nuovi posti:
Assessorato della Sanità ed Assistenza Sociale:
- un posto di direttore dell'ufficio studi e programmazione
socio-sanitaria (qualifica dirigenziale, ruolo del personale
amministrativo);
- un posto di vice-direttore dell'ufficio studi e
programmazione socio-sanitaria (qualifica vice-dirigenziale, ruolo
del personale amministrativo);
- due posti di segretario (5° livello, ruolo del personale
amministrativo);
- un posto di coadiutore (4° livello, ruolo del personale
amministrativo).
Assessorato al Turismo, Antichità e Belle Arti:
- un posto di segretario (5° livello, ruolo del personale
amministrativo).
Presidente
- Pongo in votazione l'art. 3 testé letto.
Esito della votazione:
Presenti: 22
Votanti: 21
Astenuti: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 4.
Nell'elenco dei servizi e degli uffici dell'Assessorato della
Sanità ed Assistenza Sociale di cui alla tabella B allegata alla
legge regionale 9 febbraio 1978, n. 1 è aggiunto l'ufficio studi e
programmazione socio-sanitaria.
Presidente
- Pongo in votazione l'art. 4 testé letto.
Esito della votazione:
Presenti: 22
Votanti: 21
Astenuti: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 5.
Al personale inquadrato ai sensi della presente legge è
riconosciuta per intero a tutti gli effetti giuridici ed economici
l'anzianità maturata presso l'ente di provenienza.
Qualora il trattamento economico spettante per la nuova
qualifica o livello risulti inferiore a quello in godimento, la
differenza sarà conservata a titolo di assegno personale
riassorbibile con la progressione economica.
Presidente
- Pongo in votazione l'art. 5 testé letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 6.
Al personale di cui alla presente legge, iscritto a forme
obbligatorie di previdenza diverse da quelle del personale
dell'Amministrazione regionale, per la ricongiunzione di tutti i
servizi o periodi assicurativi connessi con il servizio prestato
presso l'Ente di provenienza si applica l'art. 6 della legge dello
Stato, 7 febbraio 1979, n. 29.
A tale personale, previa intesa con l'Ente previdenziale
interessato, è data altresì la facoltà di optare per il
mantenimento della posizione assicurativa già costituita
nell'ambito dell'assicurazione generale obbligatoria e degli
eventuali fondi integrativi di previdenza esistenti presso l'Ente
di provenienza.
L'opzione deve essere esercitata entro i termini concordati
con l'Ente di cui al comma precedente e comunque non oltre sei mesi
dalla data del provvedimento di inquadramento di cui all'ultimo
comma del precedente art. 1.
Presidente
- Pongo in votazione l'art. 6 testé letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 7.
L'onere di £ 80.000.000 derivante dalla applicazione della
presente legge graverà sul cap. 20900 del bilancio di previsione
della Regione per l'anno 1981 e sui corrispondenti capitoli per gli
anni successivi.
Alla copertura dell'onere di cui al comma precedente si
provvede:
per il 1981 mediante aumento di pari importo delle entrate di
cui al cap. 300 già accertato sul bilancio di previsione della
Regione per l'anno 1981.
Per gli anni 1982-1983 con il previsto incremento delle
entrate provenienti dallo Stabilimento speciale di
Saint-Vincent.
Per gli anni successivi, l'onere sarà iscritto con le leggi
di approvazione dei relativi bilanci preventivi.
Presidente
- Pongo in votazione l'art. 7 testé letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 8.
Al bilancio di previsione della Regione per l'anno
finanziario 1981 sono apportate le seguenti variazioni:
PARTE ENTRATA
Variazioni in aumento:
Cap. 00300
Tassa di concessione della Casa da Gioco di St.
Vincent
£. 80.000.000
PARTE SPESA
Variazioni in aumento:
Cap. 20900
Spese per il personale addetto ai servizi della Regione.
Stipendi, altri assegni fissi e contributi diversi a carico
dell'Ente
£. 80.000.000
Al bilancio pluriennale 1981-1983, per gli anni 1982-1983,
sono apportate le seguenti variazioni:
PARTE ENTRATA
Variazione in aumento:
TITOLO I - ENTRATE DERIVANTI DA TRIBUTI PROPRI DELLA REGIONE,
DAL GETTITO DI TRIBUTI ERARIALI O DI QUOTE DI ESSO DEVOLUTE ALLA
REGIONE.
Categoria 1^
Tributi propri anno 1982
£. 80.000.000
anno 1983
£. 80.000.000
£. 160.000.000
PARTE SPESA
Variazioni in aumento:
Spese di funzionamento istituzionale
1 - 2
Personale regionale anno 1982
£. 80.000.000
anno 1983
£. 80.000.000
£. 160.000.000
Presidente
- Pongo in approvazione l'art. 8 testé
letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Do lettura dell'art. 9.
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Pongo in votazione l'art. 9 testé letto.
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Presidente
- Il Consiglio è chiamato a pronunciarsi con
votazione segreta sul complesso della legge.
Votazione a scrutinio segreto
Esito della votazione:
Presenti: 22
Votanti: 21
Astenuto: 1 (Viberti)
Maggioranza: 12
Favorevoli: 21
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK