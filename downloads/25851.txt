Consiglio Regionale della Valle d'Aosta - Oggetto del Consiglio n. 297 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 297 del 14 gennaio 2009 - Resoconto
OGGETTO N. 297/XIII - Interpellanza: "Interventi per la
sperimentazione di teleservizi integrati in ambito sanitario e
socio-assistenziale".
Interpellanza
Appreso che nel mese di dicembre 2008 è stato sottoscritto un
accordo tra l'Azienda USL della Valle d'Aosta e la Vodafone Italia
per la sperimentazione del monitoraggio farmacologico della terapia
anticoagulante orale sul cellulare (TAO) e di una agenda delle
prestazioni infermieristiche;
Ricordato che la Giunta regionale con deliberazione n. 1678
del 30 maggio 2005 ha approvato il progetto sperimentale
concernente l'attivazione di una "Centrale operativa telematica
unica e sistema di teleservizi integrati - un supporto di
assistenza telematica per i cittadini e per l'A.D.I.";
Ricordato inoltre che il Comune di Aosta sta sperimentando il
sistema Arianna per automatizzare la gestione dei servizi di
assistenza domiciliare e di consegna pasti;
Considerato che le nuove tecnologie informatiche e i prodotti
innovativi che ogni giorno vengono introdotti sul mercato ad un
ritmo crescente saranno via via uno strumento in grado di
migliorare la qualità della vita e rispondere alle esigenze di una
popolazione che allunga le proprie aspettative di vita;
il sottoscritto Consigliere regionale
Interpella
l'Assessore competente per sapere se non ritiene opportuno
stabilire delle linee di indirizzo per la sperimentazione di
servizi e reti informatiche capaci di applicare modelli
organizzativi e di percorsi assistenziali integrati sia tra la
componente ospedaliera e la componente distrettuale, sia tra la
componente sanitaria e la componente socio-assistenziale.
F.to: Rigo
Presidente
- Prima di passare al punto 10, faccio
presente che è stato consegnato alla presidenza un ordine del
giorno firmato dai colleghi Caveri, Rosset, Crétaz, Impérial,
Salzone, Zucchi, in merito al disegno di legge 19, che riguarda le
misure straordinarie anticrisi, che adesso faccio distribuire.
La parola al Consigliere Rigo.
Rigo (PD)
- Sono fortemente convinto che il valore
universale del nostro servizio sanitario nazionale e regionale vada
difeso e sostenuto. È anche essenziale però pensare costantemente
alla sanità come investimento: investire in sanità significa
puntare sulla promozione della qualità della vita dei bambini,
delle donne, degli uomini e quindi sullo sviluppo sociale ed
economico, oltre che sul benessere e sull'innovazione. Sono altresì
convinto che l'ospedale debba essere un luogo di cura a carattere
intensivo, con pochi posti letto, ad alta tecnologia, finalizzato
al trattamento delle emergenze e degli interventi acuti con metodo
multidisciplinare. L'ospedale deve essere anche il luogo dove gli
ammalati che non necessitano di assistenza continua e di cure
intensive possono essere seguiti in regime di ricovero ospedaliero
giornaliero o attraverso un accompagnamento dal territorio in un
percorso diagnostico terapeutico. È la direzione che, seppure
troppo lentamente, la Regione sta seguendo, ma per condurre questo
processo in maniera ottimale e per adattare la nostra rete
ospedaliera e distrettuale alle esigenze della medicina moderna è
necessaria la pianificazione di investimenti non solo finanziari e
strutturali ma, non ultimi, di orientamento e culturali che non
esiterei a definire epocali.
Così come sono certo che i cambiamenti demografici,
epidemiologici, socio economici, tecnologici in atto impongono di
adeguare il nostro servizio sanitario per renderlo coerente con le
nuove realtà oggi prevalenti. Parte integrante di questo
adeguamento è anche una profonda ristrutturazione della medicina
del territorio che stiamo praticando, anche qui però con troppa
lentezza e timidezza. Ad essa sono stati affidati nel tempo e lo
saranno sempre più i compiti di affrontare e rispondere a una serie
numerosa e complessa di funzioni, legate al mantenimento della
salute, alla cura delle malattie, all'assistenza complessiva della
persona sana e malata. Si tratta di compiti che hanno subito, negli
ultimi decenni e in particolare negli ultimi anni, uno
straordinario sviluppo in termini di complessità e di assorbimento
delle risorse, cui peraltro non ha fatto riscontro parimenti un
adeguamento della organizzazione sanitaria e di modelli
organizzativi.
I tempi per la presentazione di una interpellanza non mi
consentono di approfondire alcuni di questi temi, in particolare la
dimissione dall'ospedale di una persona non autosufficiente, ma da
quanto premesso devo sottolineare come il miglioramento della
sanità passi dunque oggi soprattutto attraverso la riorganizzazione
della medicina del territorio. Occorre colmare il fossato che il
cittadino troppo spesso riscontra fra l'assistenza ospedaliera e
quella erogata a casa da un medico di medicina generale, fossato
che si allargherà a causa delle trasformazioni in atto e di quelle
future dell'ospedale regionale. È necessario superare pertanto
l'isolamento del singolo medico di famiglia molte volte
sovraccarico di adempimenti burocratici e spesso senza collegamenti
in particolare con i servizi territoriali del distretto o della
comunità montana. È questa una strada che si sta praticando anche
qui troppo lentamente e con situazioni difformi fra zona e zona e
fra medico e medico.
Per colmare il fossato è necessario costruire una rete di
servizi territoriali, in grado di dare risposte articolate ai
bisogni diversi di salute, garantendo non solo la continuità della
assistenza nelle ventiquattro ore, ma anche il collegamento con la
rete ospedaliera: questa rete di strutture e di servizi, da
realizzare nell'ambito del distretto o meglio del subambito
sociale, deve essere in grado di assorbire la domanda di
prestazioni urgenti di primo intervento che attualmente troppo
spesso affolla il pronto soccorso dell'ospedale. In sostanza si
tratta di attivare una rete in grado di connettersi con gli
specialisti, i servizi e le strutture sociosanitarie del
distretto.
La chiave di volta di questo processo passa attraverso una
appropriata informatizzazione del sistema e non si tratta solo di
dotare di computer gli studi medici, ma di un percorso di
utilizzazione delle nuove tecnologie dell'informazione e della
telemedicina. Sempre meno il cittadino dovrà andare a cercarsi da
solo le prestazioni e sempre più dovrà essere la rete territoriale
ad assisterlo; basti pensare al medico di famiglia di un paese
montano che attraverso la rete, le nuove tecnologie, può monitorare
la posizione di parametri vitali di un anziano affetto da patologie
specifiche.
Se questa è la direzione di marcia, le sperimentazioni in questo
campo non possono essere episodiche, frammentate, a macchia di
leopardo senza aver prima stabilito un preciso indirizzo.
Nell'interpellanza ho richiamato tre momenti diversi di
sperimentazione condotti a mio parere senza armonizzazione e
coordinamento. A mio avviso è invece necessario sviluppare dei
principi guida, che siano in grado di orientare la sperimentazione
delle nuove tecnologie, linee guida che devono fare riferimento a
buoni criteri di gestione e alla fattibilità economica del modello,
tutto ciò perché alla fine la valutazione e la definizione di
valore, in termini di impatto organizzativo derivante dalla
applicazione sperimentale di nuove tecnologie della telemedicina,
dovrebbero essere svolte da un organismo terzo,
tecnico-amministrativo. Così non è oggi, o meglio, così mi sembra
non essere.
Le iniziative citate nell'interpellanza sperimentano tutte, per
esempio fra gli altri, il servizio di rilevazione degli accessi a
domicilio degli operatori, servizi con caratteristiche diverse e
quindi non compatibili fra loro, e non è certo immaginabile che
l'utente debba disporre alla fine di tre strumenti informatici
diversi per controllare gli accessi degli operatori della sanità
dell'ente gestore, della cooperativa o dello specialista. In questo
modo come si può e chi può valutare?
Nel contempo la sperimentazione promossa dalla deliberazione di
giunta n. 1678/2005, sperimentazione fortemente voluta
dall'assessorato regionale competente, mi sembra sia finita su un
binario morto. I tempi si sono allungati a dismisura (2005) e non
mi sembra ci sia la volontà (almeno da quello che conosco) da parte
della USL di sperimentare a livello operativo la parte dedicata
alla telemedicina. Potevamo essere una regione pilota nel campo
della telemedicina: ricorderà forse il presidente Rollandin la
possibilità offerta alla nostra regione nel 1992-1993 di
sperimentare con uno specifico apporto del CNR, attraverso la legge
sul sistema di emergenza, le nuove tecnologie. La politica ancora
una volta con uno sguardo miope snobbò tale possibilità.
La preoccupazione - ed è questo il senso della interpellanza - è
quella di non essere ancora culturalmente pronti ad immaginare un
futuro dove le nuove tecnologie nel campo della salute siano al
servizio di un sistema, e non di singoli pezzi scollegati fra loro.
Occorre però perseguire con lungimiranza questo percorso, ma che
vedo ancora lasciato alla autonoma improvvisazione di ogni singolo
settore operativo e per questo motivo chiedo lumi all'Assessore
competente.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Ringrazio il collega
Rigo che mi permette di illustrare l'ambito dei sistemi informativi
sul quale stiamo puntando molto. Mi ha spiazzato il preambolo che è
stato fatto all'interpellanza, perché meriterebbe un altro tipo di
risposta, ma per questioni di tempo non posso affrontarlo e spero
che ci sia la possibilità in futuro di rispondere sulla medicina
del territorio.
Evidentemente non sono d'accordo sui termini usati, come binario
morto, lentezza, timidezza, dove si dà la sensazione di una
anarchia ad applicare i sistemi in questione, che invece sono
stabiliti dall'obiettivo 26, un obiettivo preciso del Piano
socio-sanitario 2006-2008, dove ci sono due punti che servono da
linee guida per tutto lo sviluppo del sistema informativo
socio-sanitario della Regione. In particolare richiamo il punto a),
dove viene indicata l'estensione della rete dei sistemi informativi
sanitari e sociali regionali, al fine di favorire l'accesso ai
servizi da parte del cittadino all'attività di comunicazione, e il
punto b), relativo allo sviluppo della rete dei sistemi informativi
sanitari e sociali regionali al fine di sostenere i processi di
programmazione e di controllo delle risorse umane, economiche e
tecnologiche in ambito socio sanitario.
Per quanto riguarda il punto a), in relazione all'integrazione
tra ospedale e territorio, si evidenzia che la Regione in
collaborazione con l'Azienda USL, ha messo in atto fin dal 2004 un
progetto innovativo di integrazione della cartella clinica fra i
medici di medicina generale, i pediatri di libera scelta, ed il
sistema formativo aziendale, con l'obiettivo da un lato di
garantire la completezza e continuità assistenziale ai cittadini
che esprimono un bisogno di salute, dall'altro di creare i
presupposti tecnologici e culturali per attuare una semplificazione
dei processi e di servizi nell'ambito del servizio sociosanitario
regionale. Allo stato attuale il 90 percento dei medici di famiglia
(e ancora di più in questi ultimi mesi) e di medicina generale, ed
il 100 percento dei pediatri utilizzano un sistema integrato con
l'Azienda USL interscambiandosi le informazioni. Grazie al progetto
sopra esposto lo scorso aprile 2008 la Regione è stata fra le prime
in ambito nazionale ad entrare a regime con il sistema della
tessera sanitaria, che prevede la trasmissione telematica delle
ricette al Ministero dell'economia e delle finanze. Non condivido
dunque i termini "lentezza" e "timidezza" utilizzati
nell'interpellanza. Giornalmente i medici di famiglia possono
vedere i dati in tempo reale di tutti gli esami che vengono
effettuati dai loro pazienti, poichè collegati con il laboratorio
centrale. Attualmente è in corso l'evoluzione del sistema
esistente, anche in base a quanto richiesto dal Ministero
dell'Economia e delle Finanze che prevede in una prima fase l'invio
dei dati prescritti dai medici di famiglia e dai pediatri sul
ricettario rosso e l'introduzione del flusso informativo legato
alle certificazioni di malattia, e in una seconda fase la gestione
elettronica delle prescrizioni e conseguente invio al centro.
Considerato il livello di informazione del sistema sanitario
regionale, la nostra regione è stata individuata a livello
nazionale come una delle tre regioni in cui verrà avviata la
sperimentazione in ambito ospedaliero, per l'introduzione della
"ricetta elettronica", cioè una ricetta virtuale in sostituzione di
quella cartacea. Poi ci sono i due progetti, che sono stati appena
avviati e che sono stati ricordati nell'interpellanza, cioè quello
della terapia anticoagulante che permette ai pazienti scoagulati di
avere in tempo reale sul cellulare i dati, e si potranno poi
collegare con il proprio medico di famiglia in tempo reale, e
l'agenda elettronica per le infermiere sul territorio.
In merito al punto b), nell'ambito della assistenza sociale nei
correlativi sistemi informatici, oltre al mantenimento e allo
sviluppo di sistemi informativi di supporto alla attività svolta
dall'Amministrazione regionale, ricordo il sistema di gestione
delle informazioni relative ai servizi per gli anziani (ITACA),
l'anagrafe regionale per le persone disabili (ARDI), il sistema di
gestione e provvidenze per invalidi civili ed ex combattenti
(SANI), il sistema di gestione del servizio per il superamento del
disagio evolutivo in ambito scolastico (DEAS), il sistema di
gestione del servizio per l'assistenza domiciliare educativa (ADE),
il sistema di gestione del servizio per l'inserimento lavorativo
delle persone disabili (HALPI), e per quanto riguarda il sistema
cartella sociale, che permette la gestione elettronica da parte
degli assistenti sociali degli utenti presi in carico, si intende
promuovere lo sviluppo di sistemi informativi di programmazione e
di controllo del sistema sanitario regionale, mediante
l'adeguamento di sistemi informativi esistenti o la progettazione
di sistemi e adempimenti che scaturiscono dalla conclusione del
progetto del servizio sanitario nazionale, strettamente correlato
al nuovo sistema informatico sanitario.
In questa logica si evidenzia che recentemente sono stati
approvati in Conferenza Stato Regioni due decreti per l'attivazione
di flussi per l'assistenza domiciliare integrata e le prestazioni
in strutture residenziali e semiresidenziali territoriali, che
verranno recepite dalla Regione e pertanto attuate a livello
regionale. In tal senso si evidenzia che nel 2009 sono stati
previsti progetti per la realizzazione di sistemi informativi, per
la gestione dei servizi territoriali in favore di disabili e
anziani.
Si rivela inoltre l'avvio di una serie di iniziative per
favorire la diffusione dell'uso di servizi a banda larga sul
territorio, con finanziamento di fondo aree sottoutilizzate per la
realizzazione dei seguenti servizi:
· la teleassistenza, volta a fornire assistenza al paziente
attraverso il telemonitoraggio di parametri clinici sia dalle
ambulanze in mobilità sia dal domicilio del paziente presso
strutture presidiate, tipo microcomunità; l'accesso alla cartella
radiologica, referti immagini via Internet, con l'obiettivo di
garantire al cittadino l'accesso alla propria cartella radiologica
elettronica consultabile da qualsiasi struttura del sistema
sanitario nazionale fornito di un accesso Internet (permette al
medico di medicina generale di accedere online alle immagini
radiografiche e alle prestazioni effettuate ai propri assistiti e
permette al medico radiologo di richiedere un secondo consulto allo
specialista in modalità online).
· La trasmissione immagini video telepresenza: il progetto si
propone di creare una rete di esecuzioni e trasmissioni in tempo
reale di archiviazione e di ripresa attraverso videocamere
portatili e fisse sui mezzi di soccorso terrestri e volanti, per
permettere una valutazione continua da parte di un centro
risponditore qualificato, 118, centrale unica, della scena dove
operano i soccorritori al fine di meglio rispondere alle necessità
organizzative.
· e Refuge: il progetto si propone di dotare i rifugi alpini
della valle di un sistema di trasmissione dati e immagini
(computer, webcam) corredato da una minima dotazione tecnologica
sanitaria standardizzata in linea: apparecchiature elettroniche per
la misurazione della pressione arteriosa, elettrocardiografo,
saturimetro, apparecchio per la regolazione della glicemia che
permette la trasmissione in tempo reale a un centro risponditore
qualificato (pronto soccorso, cardiologia, UTIC, 118) dei parametri
raccolti in caso di malore o incidente presso il rifugio e di
effettuare in contemporanea un teleconsulto.
· Il telelavoro: refertazione domiciliare. Il progetto di
refertazione domiciliare prevede l'attivazione della procedura di
refertazione da remoto per il radiologo reperibile, mediante
l'utilizzo di una stazione mobile di refertazione, opportunamente
configurata.
· Trasmissione scheda soccorso: il progetto si propone di creare
una rete che permetta l'esecuzione informatizzata della scheda di
soccorso, attualmente redatta manualmente e consegnata solo al
momento dell'arrivo, in uso su ambulanze ed elicotteri e la sua
trasmissione in tempo reale al sistema di accettazione e la sua
contemporanea archiviazione. Tale progetto consente inoltre di
sperimentare l'efficacia dell'utilizzo della banda larga in
condizioni di immobilità.
Sono stato il più rapido possibile, perché ci sono tanti altri
progetti che quest'anno verranno attuati. Volevo solo concludere
dicendo che la qualità principale, fermo restando che le conoscenze
informatiche sono fondamentali per gli operatori sociosanitari, è
l'umanità e la competenza professionale.
Presidente
- La parola al Consigliere Rigo.
Rigo (PD)
- Sono d'accordo con l'Assessore: fondamentale
è la competenza professionale e l'umanità, in tutti i campi e in
particolare questo che riguarda il diretto contatto con le
persone.
Non discuto che siano stati fatti passi avanti, ci sono molte
innovazioni nel settore dei sistemi informatici, ma più che altro
nel sistema burocratico, cioè i rapporti amministrativi fra i
servizi più che fra i servizi e le persone. Ma credo che questi
siano sistemi innovativi di secondo livello rispetto al sistema più
complessivo che è quello che mi interessa: il sistema salute.
L'utilizzazione di questi apparati avviene tra i servizi stessi e
con scarsi protocolli operativi rispetto alla gestione dei servizi
direttamente collegati alla persona.
Ha ricordato l'Assessore l'obiettivo preciso del piano della
salute e del benessere sociale che è ancora in atto: è sintetico,
ma esplicito. Ecco, ci sono indicazioni precise in quel piano, ma
non credo ci sia un sufficiente coordinamento nella
sperimentazione, cioè in quell'obiettivo finale a cui dobbiamo
mirare in particolare, fra la casa del malato e i servizi
distrettuali e sociali del distretto o dell'ospedale stesso. Credo
che su questo ci sia scarso coordinamento e ogni settore vada
avanti con le proprie metodologie e indicazioni che vengono dalle
proposte introdotte a un ritmo crescente sul mercato. Diversi
settori dell'Amministrazione regionale, quasi ogni comune, stanno
facendo delle sperimentazioni: il problema è coordinarle e che le
stesse abbiano un contenuto valutativo, cioè che ci sia un
organismo terzo che abbia la capacità di valutare la bontà,
l'efficacia e il risultato delle sperimentazioni. Credo che in
questo campo ci sia da rimettere un po' di ordine e non sono
convinto che tutto stia procedendo nel verso giusto; per questo
abbiamo sollecitato e solleciteremo ancora qui in Consiglio, per
far sì che l'Amministrazione regionale assuma un vero controllo
operativo rispetto ai tentativi di sperimentazioni in atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK