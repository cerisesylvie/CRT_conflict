Consiglio Regionale della Valle d'Aosta - Oggetto del Consiglio n. 1990 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1990 del 2 novembre 2022 - Resoconto
OGGETTO N. 1990/XVI - Interpellanza: "Soluzione delle
problematiche emerse al "tavolo tecnico" inerente gli aspetti
giuridico-normativi ed economici relativi ai sentieri e alle strade
poderali della Valle d'Aosta".
Marguerettaz (Presidente) -
Punto n. 25 all'ordine del
giorno. Per la presentazione, la parola al collega Lavy.
Lavy (LEGA VDA) -
É un poco interessante, può capire qual
è l'origine che ha portato a discutere quest'interpellanza, non è
di certo la prima interpellanza di questo genere in questo
Consiglio su questa tematica, cioè la responsabilità in capo al
Presidente di Consorzio o anche degli amministratori locali per
quanto riguarda sentieri o strade poderali, però è un problema che
è nato non da tantissimo tempo ma, anzi, è nato in concomitanza con
l'esplosione del turismo lento, che è un fatto assolutamente
importante. Turismo che è stato spinto dalla pubblicazione di
numerose guide escursionistiche che individuavano sentieri, ru,
strade poderali, come appunto degli itinerari, spesso però ci si è
dimenticati di chiedere il consenso dei proprietari di queste
strade poderali e di questi ru perché successivamente si pone il
problema in caso di qualche calamità e di qualche infortunio: la
colpa di chi è se qualcuno o qualche turista fa una passeggiata e
cade e si rompe una gamba o quant'altro? Questo è un grandissimo
problema, proprio perché, appunto, di mezzo ci vanno essenzialmente
o Presidenti di consorzio, comunque frontisti, o amministratori
pubblici, ed è stato un po' questo il senso della creazione di un
tavolo di lavoro, proprio perché questo problema è esploso negli
ultimi anni. Tavolo di lavoro che ormai ha già qualche mese, è
stato istituito con delibera del 14 febbraio dello scorso anno,
tavolo di lavoro che però vedeva assenti, forse coloro tra i
principali protagonisti di questo genere di cause che poi vengono
fatte, i Consorzi, e sentendo un poco l'aria che tira a livello di
consorzio, questa cosa non era affatto stata apprezzata.
Adesso, per carità, questo tavolo di lavoro è stato anche
integrato, ma allora, un poco per tappare il buco creato, è stato
organizzato un evento, qui sotto proprio, nella sala Maria Ida
Viglino, presentando uno studio fatto dall'Università della Valle
d'Aosta appunto su queste tematiche.
Io ho partecipato a quest'evento e se fossi un Presidente di
Consorzio, uscito da lì il primo pensiero che mi sarebbe venuto in
mente sarebbe stato: "Allora do le dimissioni", perché vedere i
Presidenti di Consorzi che sono andati lì per ascoltare, per capire
cosa si può fare, cosa può essere fatto appunto per sgravare la
loro responsabilità - e anche amministratori pubblici - e vedersi
di fronte delle analisi swot in cui si diceva: "Ma i turisti
possono essere un'opportunità, possono essere un problema",
sinceramente lasciano il tempo che trovano, perché forse questo
genere di analisi doveva essere fatta, ma non presentata in quel
genere di contesto, proprio perché tutti sappiamo che i turisti
possono essere un'opportunità, ma dipende ovviamente quali sono le
regole di base. Poi lasciamo da parte un poco anche l'educazione
civica da parte di certi turisti, perché se qualcuno va su un
sentiero e inciampa, non è che per forza deve esserci un colpevole,
questo è un problema a monte.
Però questo studio si basava su dei presupposti che devono
essere assolutamente approfonditi riguardo soprattutto le strade
poderali, perché che natura hanno? Sono pubbliche o private? È una
cosa abbastanza semplice anche da vedere, perché se hanno delle
particelle catastali diverse da quelle dei frontisti significa che
sono pubbliche; se invece la particella catastale rimane la stessa
significa che sono ancora private, e questo è già un dubbio che,
bene o male, fuga alcune problematiche.
L'altra questione è inerente all'uso di queste strade, perché in
quel convegno è stato detto che ormai le strade poderali hanno un
uso pubblico, ma chi lo determina quest'uso pubblico?
È un poco la storia dell'usucapione, per cui per 20 anni se si
utilizza un bene, se se ne gode, allora la proprietà passa in capo
anche a qualcun altro, ma chi determina che queste strade dopo tot
anni siano diventate a uso pubblico? C'è stato il favore da parte
dei frontisti, da parte dei proprietari sì o no? Spesso no, anzi,
sempre. Non c'è stata, proprio perché si sa benissimo che se queste
strade diventano di uso pubblico, c'è tutto un altro livello di
manutenzione anche che dev'essere fatto.
Sappiano benissimo che la problematica è molto complessa e di
certo richiede anche del tempo, richiede dell'energia, richiede
soprattutto una volontà alla base per mettere degli accenti su
alcune problematiche, per mettere appunto degli accenti su dei
problemi che, a oggi, vedono protagonisti purtroppo tanti: il
Presidente di Consorzio, ma anche le Consorterie, per esempio, ma
soprattutto anche amministratori locali.
Questo purtroppo è un po' il filo della mentalità italiana, per
cui per forza si deve sempre trovare un colpevole e sappiamo
benissimo che le leve, a livello regionale, sono abbastanza anche
limitate sotto alcuni punti di vista, però, visto che c'è questo
tavolo, visto che ormai è da diversi mesi che è stato istituito,
con quest'Interpellanza si vuole capire a che punto si è, cosa è
stato fatto, su che problematiche si è lavorato, quali potrebbero
essere delle vie d'uscita per risolvere i problemi, almeno per
sgravare le responsabilità dei Presidenti di Consorzio, o di
amministratori pubblici, per capire un poco qual è la strada da
fare.
Il senso dell'interpellanza è questo.
Presidente -
Per la risposta, la parola all'assessore
Sapinet.
Sapinet (UV) -
Servirebbe una mezz'oretta ma cerchiamo di
far star tutto nei dieci minuti.
Il tavolo tecnico, l'ha ricordato bene lei, costituito con la
delibera del 14 febbraio 2022, sta analizzando le problematiche
relative alla responsabilità, transitabilità, classificazione e la
promozione della rete sentieristica, delle strade poderali e della
viabilità minore.
Principali criticità emerse e punti da sviluppare nelle prime
riunioni: attraverso il CELVA sono state raccolte le esigenze dei
territori, convenzioni in essere, criticità principali, ordinanze e
l'esaminazione di alcuni casi, Courmayeur e La Thuile ad esempio,
più che altro per poi arrivare a un'unità di azione su tutto il
territorio.
Necessario ma non immediato classificare la viabilità: è più
facile sulla rete sentieristica che hanno già una classificazione
per coloro che li percorrono a piedi, è più difficile per le strade
poderali anche per la diversa proprietà ma anche per l'utilizzo
diverso, quindi prettamente agricolo o a volte di accesso a rifugi
o a villaggi. Poi anche caratterizzata da una diversa frequenza di
transito.
Occorre poi disciplinare la convivenza con il mondo agricolo e
con un uso a volte promiscuo della viabilità. Questo è uno dei
motivi che ci ha spinto a farci carico di questo che sapevamo
essere una problematica difficile, di non facile soluzione, ma era
fondamentale, e lo ricordo anche qui oggi, che fosse l'Assessorato
all'agricoltura a farsi carico di questo per proteggere e per
mettere al centro i Consorzi di miglioramento fondiario.
L'impossibilità d'intervenire sugli articoli del Codice civile,
il 2043 e il 2051: occorre valutare la possibilità di
regolamentazione o comunque di far leva su certe condizioni che
possano favorire l'assunzione di responsabilità personale o
individuale di chi percorre la viabilità. La Regione poi ha
investito molto sullo sviluppo della mobilità elettrica e non si
può non tenerne conto, anche in riferimento alle e-bike che hanno
in pochissimo tempo rivoluzionato la possibilità di frequentare la
montagna. Una grande opportunità che i Comuni e gli Enti locali
hanno saputo cogliere, ad esempio attraverso i bandi GAL.
L'aspetto assicurativo, che dev'essere approfondito, sia sul
lato del proprietario della sede viabile, in particolare dei
Consorzi, sia sul lato di chi la percorre. Esistono e senza dubbio
possiamo promuoverli dei codici di comportamento, ad esempio il
Codice Norba.
Il Dipartimento, lo ricordava anche lei, ha affidato al Centro
transfrontaliero del turismo dell'economia di montagna l'incarico
per la redazione di uno studio sugli aspetti giuridico-economici
relativi a sentieri e strade poderali. Lo studio, consegnato alcuni
mesi fa, è il punto di partenza per poter disporre di un'oggettiva
visione del contesto sulla base della quale individuare soluzioni
concrete insieme con i diversi portatori d'interesse coinvolti: gli
Enti locali, i Consorzi di miglioramento fondiario, le
Associazioni, le categorie professionali e i proprietari dei
terreni.
L'Amministrazione regionale e le Amministrazioni comunali hanno
negli ultimi decenni svolto un importante lavoro sulla rete
sentieristica, un lavoro ben inserito, non solo in un contesto
naturale ma anche in un territorio agricolo molto attivo ai fini
della fruibilità della viabilità minore.
Appare quindi chiaro che è proprio il tema della responsabilità
e custodia dei sentieri e delle strade poderali il principale punto
critico da affrontare in relazione ai proprietari e ai gestori
della viabilità stessa, i Presidenti dei Consorzi di miglioramento
fondiari e i Sindaci prima di tutto, soprattutto in merito al
notevole sviluppo che ha avuto la montagna ai fini turistici ed
escursionistici.
Dai primi incontri del tavolo emerge anche l'esigenza di dotarsi
di una disciplina e di una normativa ad hoc che tenga conto delle
seguenti raccomandazioni che serviranno a orientare il tavolo
tecnico. Per tutelarsi dalla richiesta di risarcimento danni il
custode, qualora già non l'avesse, dovrebbe dotarsi di una forma di
protezione assicurativa, su questa poi in finale di iniziativa
avremo già anche delle risposte, soprattutto per i Consorzi;
mantenere elevato il livello di manutenzione dei sentieri e
delle strade poderali, citavamo prima le risorse anche messe a
disposizione dei Consorzi, risorse che devono essere continue;
continuare l'azione di comunicazione dei periodi di apertura e
delle manutenzioni;
potenziare la segnaletica di inizio percorso, per percorsi
maggiormente frequentati si pone la sperimentazione di
cartellonistica QRCode contenente un collegamento a una pagina
informativa dove il turista può ricevere informazioni sulle
caratteristiche del percorso, abbigliamento, attrezzatura
necessaria per svolgere l'attività in sicurezza;
adottare una classificazione - lo dicevamo prima - della
difficoltà dei percorsi anche per i cicloturisti;
rafforzare le azioni di sensibilizzazione ed educazione
dell'utenza alla montagna. Quest'attività dovrebbe provenire dai
diversi portatori di interesse e adottare un codice di
comportamento per cicloturisti;
progettare percorsi specifici per cicloturisti per lo
svolgimento di attività più estreme.
Nei prossimi mesi il tavolo tecnico, tenuto conto dei risultati
dello studio, si confronterà con i diversi portatori d'interesse
sulla base di suddette raccomandazioni al fine di predisporre
un'adeguata proposta normativa.
Certamente occorre intervenire sulla legge 17/85, regolamento di
Polizia per la circolazione dei veicoli a motore sul territorio
della Regione, che ha una valenza ambientale ma non civilistica, e
sulla legge 21/93 che era rivolta più che altro a uniformare e
regolamentare la segnaletica che non a definire aspetti di
responsabilità.
La legge n. 1/2003, il nuovo ordinamento delle professioni di
guida turistica, accompagnatore turistico, guida escursionistica e
naturalistica, di accompagnatore di turismo equestre e maestro di
mountain bike, in particolare all'articolo 2bis cita "La
percorrenza con la mountain bike di sentieri e strade non
classificate come statali, regionali o comunali avviene a completo
rischio e pericolo degli utenti". È interessante ma rimangono dubbi
sull'applicabilità in sede giurisdizionale.
Cercheremo certamente il coinvolgimento dei nostri parlamentari,
affinché la problematica, non certo soltanto nostra ma condivisa da
tante Regioni, trovi anche un inquadramento nuovo in ambito
normativo nazionale.
Come le dicevo, la volontà di affrontare la cosa come
agricoltura, per dare un ruolo ai Consorzi di miglioramento
fondiario, che, come altri soggetti, non sono stati inseriti
subito, perché la composizione è stata inizialmente composta
esclusivamente dalle strutture regionali.
Poi nel frattempo è stata integrata anche la composizione del
tavolo tecnico con i rappresentanti dei Consorzi di miglioramento
fondiario, necessari per valutare alcune criticità, e con il
direttore dell'Office du Tourisme, perché non dimentichiamoci che
uno degli obiettivi è da una parte la tutela dei proprietari
gestori dei fondi, ma dall'altra anche la valorizzazione della
nostra rete minore.
Oltre, ovviamente, al perseguimento di quanto riportato sopra,
alcuni provvedimenti sono in procinto di essere messi in campo. I
prossimi passi saranno:
l'approfondimento della definizione di uso pubblico e le sue
conseguenze in termini di responsabilità per i gestori della
viabilità, in questo caso certamente il ruolo del Sindaco sarebbe
prevalente rispetto a quello del Presidente dei Consorzi di
miglioramento fondiario;
la stesura di parametri di definizione di una cosiddetta
"Polizza tipo", destinata non solo al Presidente ma ai componenti
dei vari direttivi che prevedano non solo la responsabilità civile
e la tutela legale, il costo della stessa poi verrà parzialmente
coperto mediante finanziamento che verrà definito a breve
nell'ambito della modifica della delibera delle spese di gestione
dei Consorzi di miglioramento fondiario. Un passaggio sicuramente
significativo e importante, anche qui finalizzato a uniformare la
gestione dei Consorzi e a mettere al riparo i componenti dei
direttivi;
l'aggiornamento del censimento della rete delle viabilità
poderali ed altre nella Regione, ad oggi abbiamo già un censimento
ma che si limita alle sole viabilità poderali, quelle a gestione
dei Consorzi di miglioramento fondiario, e la configurazione del
catasto sentieri poi su più livelli, quello a uso
turistico-escursionistico e quello a uso agricolo di viabilità
rurale e di Protezione Civile.
Passi avanti quindi importanti, siamo consapevoli che il
percorso è molto articolato, molto complicato, però è indubbiamente
fondamentale per una sempre più proficua convivenza tra agricoltura
e turismo, un lavoro fatto interno al tavolo tecnico ma che vedrà
diversi ospiti appunto al tavolo e, fianco a fianco, con gli enti
locali anche su un lavoro che vuole essere quello di sensibilizzare
il turista che viene in montagna nella gestione dell'animale da
affezione, nella pratica degli sport e appunto in queste attività
che sempre più vedono il nostro territorio protagonista.
Presidente -
Per la replica la parola al collega
Lavy.
Lavy (LEGA VDA) -
Assessore, io spero lei abbia fatto una
telefonata alla Corte dei Conti, perché per la questione della
polizza è una questione alquanto delicata, perché prendersi in
carico degli oneri per una proprietà che non è della Regione non so
quanto sia possibile farlo... però comunque ha detto anche lei che
la Regione dovrebbe mettere una parte di finanziamento. Quindi lo
faccio anche nel suo interesse, si informi bene se sia una cosa
possibile o meno da fare.
Un pochino mi dispiace perché, per preparare
quest'interpellanza, sono andato anche a vedere le interpellanze
passate e su tanti aspetti la risposta purtroppo è la stessa: siamo
ancora a livello d'intendimenti, a livello di lavoro, bisogna fare,
si è in procinto, di qui, di là, di su e di giù... però di
concreto, purtroppo, almeno di individuazione di problematiche e
una possibile soluzione da dare, siamo ancora a delle fasi proprio
embrionali.
Questo purtroppo, dopo comunque diversi mesi che questo tavolo è
stato creato, qualche domanda la crea, perché si dice: ma quanto
spesso si è riunito questo tavolo? A cosa sta lavorando questo
tavolo?
Io mi auguro comunque che ovviamente il lavoro vada avanti e che
escano fuori delle proposte anche abbastanza schematiche perché,
come ha detto lei, sicuramente noi come Regione possiamo fare certi
tipi di lavori, è fondamentale, però il problema è a monte, il
problema è a Roma, è alla legislazione nazionale, per cui
sfruttando comunque i due parlamentari, è qualcosa che si può
portare avanti.
Oggi c'era l'ex collega Spelgatti, mi auguro che anche il
deputato Manes possa dare una mano su questo tema, però si vede la
disponibilità anche per portare questo genere di problematiche a
Roma, perché, come ha detto lei, è una questione che va anche al di
là della Valle d'Aosta.
Sicuramente questa è un po' la parte positiva, per cui si sa
almeno con chi interloquire, si sa almeno verso chi portare certe
risposte che però, mi auguro, vengano elaborate il prima possibile
perché è un problema che si tocca oggi.
L'altro giorno parlavo con un amministratore locale che verrà a
quanto pare denunciato perché dei turisti sono passati in un
sentiero e sono stati colpiti da dei sassi che cadevano.
Il lavoro di sensibilizzazione per quanto riguarda chi
usufruisce di quei sentieri, i turisti in primis, dev'essere fatto,
però sappiamo benissimo che non è risolutivo, perché se c'è
qualcuno che vuole rompere le scatole, le scatole le rompe.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK