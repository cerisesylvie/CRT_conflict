Consiglio Regionale della Valle d'Aosta - Oggetto del Consiglio n. 358 del 5 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 358 del 5 febbraio 2019 - Resoconto
OGGETTO N. 358/XV - Reiezione di mozione: "Impegno del
Presidente del Consiglio a realizzare un percorso di formazione
specifica a favore dei Consiglieri regionali".
Rini (Presidente) -
Punto 6 all'ordine del giorno. La
parola alla collega Pulz per l'illustrazione.
Pulz (ADU VDA) -
Con questa iniziativa noi vogliamo
richiamare l'attenzione sul fatto che nell'Amministrazione pubblica
le problematiche da affrontare e dominare sono davvero tante,
variegate e tutte ugualmente importanti, e richiedono quindi
notevoli e ampie competenze, solo in parte sviluppate da ciascun
Consigliere nella sua precedente attività lavorativa. In tutta
modestia e umiltà, doti che ci sembrano sempre più rare e mai
eccessive nel nostro attuale mondo di pseudo esperti in qualsiasi
settore, dietro un tuttologo rischia di nascondersi un
"nihilologo", un "nientologo", mentre il lavoro nelle Commissioni
consiliari permanenti, nonché in Consiglio regionale, richiede da
parte di tutti i Consiglieri, quelli di fresca nomina come quelli
di antica esperienza, un approccio serio, documentato e
approfondito alle molteplici questioni da trattare con
consapevolezza e con cognizione di causa.
In tutti gli ambienti di lavoro e nei diversi ordini
istituzionali non a caso vi è la necessità di formazione specifica
continua, che infatti viene definita "formazione permanente". Non
ha, quindi, alcun senso ritenere che il candidato dovesse formarsi
prima delle elezioni, perché la verità è che è tenuto a formarsi
prima, durante e dopo, esattamente come ogni essere umano che è in
formazione permanente da 0 a 99 anni, o, come ama dire il Senatore
César Dujany, "da 0 a 105 anni". Io stessa, tra molte parentesi, ho
fatto formazione da formata e anche da formatrice per 29 anni come
insegnante, sia nel momento fecondo in cui la Regione investiva
tanto sulla formazione soprattutto bilingue, sia in seguito, quando
le spese per la formazione sono diventate volontarie e a carico del
singolo docente fino all'introduzione dei famosi 500 euro. Sto
usufruendo ancora della formazione come pubblicista e vedo che
tanti giornalisti valdostani vi partecipano; spero che il motivo
non sia solo l'obbligo dei crediti.
Sosteniamo con grandissima convinzione che solo attraverso la
formazione continua si possa uscire dalle idee paludose per
assumerne consapevolmente delle nuove, dei nuovi punti di vista più
aggiornati, più coraggiosi ed efficaci, perché la formazione è
senz'altro il più importante strumento che possediamo per generare
cambiamento. Questa prospettiva ci pare tanto più indispensabile
laddove si debbano prendere decisioni con conseguenze gravose per
tutta la cittadinanza, mentre una formazione ampia, qui in
Consiglio, fatta sul campo, rischia di essere monopolio solo di chi
ha alle spalle una lunga carriera politica.
Se in Italia sono tantissimi i nati "imparati" e con la scienza
politica infusa, come ci insegna il popolo dei
social
,
proprio mentre la formazione della classe dirigente - che i partiti
hanno garantito per molti anni - tende a venire meno, a livello
internazionale la formazione degli eletti è invece prevista da
diversi governi, rientra nei loro doveri ed è organizzata
sistematicamente e con grande cura. Basta navigare sui siti, per
esempio quello del Regno Unito, del Belgio o del Governo francese,
a cui abbiamo fatto riferimento in particolare, laddove si illustra
l
a formation dans le cadre de l'exercice des fonctions du
gouvernement français selon lesquelles
"
Afin de pouvoir
exercer au mieux les compétences qui leur sont dévolues, les élus
locaux ont le droit de bénéficier d'une formation individuelle
adaptée à leur fonctions [...] selon les modalités définies par
l'organe délibérant de la collectivité. Le conseil municipal,
général ou régional, ainsi que le conseil communautaire des
communautés de communes, d'agglomération et urbaines, doivent en
effet, dans les trois mois suivant leur renouvellement, délibérer
sur l'exercice du droit à la formation de leurs membres. Ils
déterminent les orientations et les crédits ouverts à ce
titre
".
La nostra sollecitazione ha senz'altro minori pretese e ha il
semplice scopo di mettere in piedi una prima formazione la cui
partecipazione resti volontaria e in cui si affrontino le tematiche
ritenute particolarmente urgenti, che noi abbiamo presentato nella
mozione ? e voglio chiarirlo bene ? a mero titolo esemplificativo,
con la possibilità per chiunque, ovviamente, di avanzare proposte
alternative.
Il grande scoglio per tutti credo sia il bilancio regionale.
Forse può sentirsi escluso chi ha una laurea specifica in economia
e commercio, per tutti gli altri credo che davvero rimanga un
grande scoglio, anche per chi avesse affrontato altre tipologie di
bilancio - come era successo a me per un altro ente, chiaramente
non paragonabile alla Regione - o per chi ha precedentemente
lavorato in un Consiglio di amministrazione o fosse anche in un
Consiglio comunale.
Un secondo argomento potrebbero essere gli strumenti ispettivi a
disposizione del Consigliere regionale, modalità e loro efficace
utilizzo a seconda delle iniziative che si intendano proporre. Un
altro esempio potrebbe essere come comunicare più efficacemente
nelle sedute del Consiglio regionale, per rendere più accattivanti
e interessanti questi momenti pubblici per quanti hanno la volontà,
e forse soprattutto la pazienza, di seguirne i lavori. Poi, per
esempio, si potrebbe parlare dell'organigramma degli uffici del
Consiglio regionale, quali sono i ruoli e quali le competenze, per
capire con più facilità, e senza passare il poco tempo disponibile
a mendicare informazioni, a chi rivolgersi in base alle sue
competenze specifiche. Forse da fuori non sembra, ma i politici
responsabili lavorano davvero tanto e non hanno molto tempo
libero.
Proprio a queste diffuse competenze da parte dei funzionari, dei
dirigenti e dei coordinatori regionali si potrebbe far ricorso,
quindi, senza alcun costo aggiuntivo per la comunità ? lo
sottolineo bene ? e con un impiego ridotto del tempo di ciascuno di
loro, a cui verrebbe chiesto al massimo un intervento - lo ipotizzo
- di tre ore annuali. Il personale interno, infatti, oltre che
essere molto gentile, dote da non sottovalutare, ha notevoli
competenze in campo economico e giuridico e potrebbe essere
utilmente coinvolto in questa importante operazione. Qualcuno ha
obiettato che gli uffici sono sempre aperti e disponibili a offrire
informazioni a ciascuno di noi, ma a mio avviso sarebbe invece
utile, come si usa fare in tanti contesti di formazione oggi a
livello internazionale, creare dei momenti di scambio tra i
Consiglieri. Scambio di buone pratiche e non di quelle cattive, e
prevengo con questa precisazione il sarcasmo che potrebbe
scatenarsi su questo punto molto dolente. Non penso, quindi, a un
contatto del singolo Consigliere con il singolo dirigente esperto,
ma a una formazione collettiva che permetta uno scambio spontaneo
di informazioni e di saperi.
Certo, poi ci sono dei prerequisiti che ogni Consigliere deve
già avere quando approda in quest'Aula, per esempio il profondo
senso delle istituzioni e della legalità. Certamente non tutto può
essere appreso tramite corso di formazione, penso per esempio al
coraggio. Come diceva Don Abbondio nei
Promessi Sposi
, il
coraggio uno non se lo può dare, così come non può darsi
nessun'altra virtù che non possegga già. Il suo animo dev'esserne
già in possesso.
Chiediamo quindi alla Presidente del Consiglio, nella sua
qualità di garante
super partes
, e all'Ufficio di
Presidenza, se vi siano reali opportunità per tutti i Consiglieri
eletti di usufruire di momenti di formazione specifica collettiva.
Lo ripetiamo, viste le incredibili polemiche che questa mozione ha
suscitato prima di essere illustrata: a titolo volontario e senza
che si prevedano costi aggiuntivi per la comunità.
Presidente -
Apriamo la discussione generale. Ci sono
altre richieste di intervento? Ha chiesto la parola la collega
Nasso.
Nasso (M5S) -
Finalmente arriva in Aula questa mozione
che ha fatto tanto parlare ancor prima di approdare qui.
Fare politica non dovrebbe essere un mestiere o una professione,
dovrebbe essere una dichiarazione di civismo, una forma di passione
e impegno per essere utili al Paese e ai cittadini mettendosi al
servizio di questi ultimi per un lasso di tempo che, a mio avviso,
non dovrebbe essere troppo lungo. Dovrebbe essere anche l'occasione
per far conoscere ai cittadini le proprie idee, senza presunzione
alcuna.
I miei colleghi ed io abbiamo sostenuto questa mozione con il
genuino intento di avere un supporto tecnico in determinate scelte.
Il politico non può essere un tuttologo e, sebbene esistano dei
politici che hanno voglia di studiare e prepararsi, è anche vero
che ne esistono tanti altri che durante il loro mandato pensano a
presenziare qua e là offrendo da bere. Questa frase la scrissi
all'epoca su un
social
e mi è stata tanto criticata. Chiedo
scusa se ho offeso delle sensibilità, ma se tante persone si sono
sentite così offese e sconvolte magari è perché un po' di verità
dietro questa frase c'è.
In Consiglio regionale siamo 35 persone con 35 esperienze
lavorative diverse ed è quindi fisiologico che tutti non possiamo
sapere tutto; chi dice il contrario mi viene da dire che mente
sapendo di farlo. Ne abbiamo sentite di tutti i colori nei giorni
in cui gli organi di stampa hanno divulgato la notizia
dell'iniziativa della collega Pulz di Impegno Civico e la cosa
simpatica è che alcuni esponenti di un determinato partito ?
dispiace parlare dei non presenti, ma ho voglia di dirlo ? si sono
subito sentiti indignati, sconvolti, perché subito risultava che i
primi firmatari erano i Consiglieri del Movimento 5 Stelle: i
soliti incompetenti, vergogna! Poi si sono accorti che la prima
firmataria era la collega Pulz, che doveva stare un po' più
simpatica di noi, e allora si sono un po' salvati in
corner
.
È stato uno spasso vedere come alcuni si siano arrampicati sui
vetri.
Fare il Consigliere regionale non è un punto d'arrivo, l'ho già
detto e lo ripeto, è un punto di partenza. La sfida si vince se si
portano a casa dei risultati o se si riesce a trattare e a portare
qui dentro alcuni argomenti. La sfida non si vince come riusciamo a
sederci su queste poltrone, che sono anche scomode. Ci sono tante
persone che lavorano per il Consiglio regionale e anch'io mi accodo
alla collega Pulz, che ringrazio. Pensiamo se si potessero staccare
anche alcune persone competenti nelle varie amministrazioni, magari
per brevi periodi, magari solo per qualche ora, nei pomeriggi:
sarebbero delle risorse in più per migliorare le competenze di
tutti noi, magari senza aggravio sul bilancio, e mi vien da dire
perché no. Dobbiamo pertanto continuamente migliorarci con umiltà,
dobbiamo metterci in discussione ogni giorno, ogni istante.
La formazione dovrebbe essere sempre un piacere, un motivo di
miglioramento, di apertura e di crescita. Nessuno è nato
"imparato", come si suol dire, e la realtà, sempre più complicata,
richiede competenze enormi. Nell'umiltà di ammettere di non essere
onniscienti io non vedo nessuno scandalo; gli scandali sono ben
altri, soprattutto in questi giorni. Un conto è formarsi per
qualcosa di specifico, un conto è fare il politico dove capita di
analizzare davvero tante questioni, ed è impossibile essere
tuttologi. Ovviamente io mi sono preparata e ho studiato per avere
una base, ma la politica è sempre in evoluzione e in movimento, e
la base non basta. Sicuramente alcuni colleghi che sono qui da 11,
15, 10, 6 o 42 anni ne sanno, si muovono in maniera più semplice di
noi poveri novellini, e sono proprio loro che poi si sono sentiti
scandalizzati per questa iniziativa.
Ho sentito alcuni commenti e alcune riflessioni che mi inducono
a pensare che molti non abbiano capito il vero senso della mozione,
che semplicemente abbiano espresso il loro dissenso per partito
preso, e in questo caso non è una battuta. Credo che la volontà
onesta di apprendere e di formarsi per svolgere correttamente le
proprie mansioni denoti semplicemente umiltà, contro l'antipatica
presunzione di sapere tutto. Purtroppo dietro la giustificazione
del "non conosco" o "non sapevo" si sono compiute scelte
scellerate, con gravi ricadute economiche per i cittadini
valdostani. Qui faccio l'attualissimo esempio di alcuni di voi che,
solo per aver schiacciato il tasto verde qui in Aula o alzato la
mano in una riunione di Giunta, ora stanno passando guai seri.
Pensate se prima di fare quelle scelte aveste chiesto consulenza a
due, tre, quattro, cinque, otto esperti, o aveste fatto un corso
per comprendere cosa comporti lo spostamento di 140 milioni di
denaro pubblico. Questo è un esempio forte che non vuole
assolutamente essere una polemica.
L'intento è quello di migliorare una situazione deteriorata con
la genuina umiltà che chi si candida è preparato su una visione
globale, ma non nello specifico. Mi hanno personalmente anche fatto
sorridere le persone che hanno detto che noi non abbiamo le basi,
ci manca il
cursus honorum
, ci mancano i fondamenti di
storia, ci mancano i fondamenti di storia delle istituzioni
politiche, e tutte queste belle frasi pompose, peccato che queste
critiche siano mosse da coloro che hanno fatto campagna elettorale
per uno e adesso sono per un altro. Le persone preparate hanno la
necessità di aggiornarsi e sono in formazione continua, non vedo
perché debba essere diverso per noi Consiglieri regionali che
stiamo gestendo la cosa pubblica. Non siate così critici senza fare
un po' di sana autocritica.
Presidente -
Ha chiesto la parola il collega Ferrero.
Ferrero (MOUV') -
Intanto premetto che ogni iniziativa è
valida, ha dei punti che sono interessanti e non si vuole certo
banalizzare la questione della formazione del Consigliere
regionale. C'è però da dire più di una cosa.
Io guardo i punti del vostro provvedimento e noto che ci sono
comunque richieste che potrebbero apparire un po' capziose. Al
punto a) chiedete un approfondimento su "
gli strumenti ispettivi
del Consigliere regionale: modalità e utilizzo
". Secondo me,
dobbiamo porci un'altra questione preliminare che possiamo anche
affrontare assieme, anzi vi invito. Attualmente io ho due richieste
di accesso agli atti negate e contavo sulla considerazione della
Presidente del Consiglio, ma si vede che avrà avuto altro da fare,
probabilmente poi mi risponderà e mi dirà qualcosa. Siamo di nuovo
a quattro o cinque anni fa, quando col collega Cognetta abbiamo
fatto il ricorso al TAR e, successivamente, al Consiglio di Stato:
io mi sto di nuovo chiedendo se devo spendere altri 10 o 15.000
euro dei fondi dei gruppi consiliari per nominarmi l'avvocato e
fare i ricorsi, e se l'Amministrazione, tramite Finaosta, spenderà,
per prendersi super professori universitari fino all'ultimo grado
di giudizio per poi perdere di nuovo, magari altri 40.000 euro. È
per quello che volevo instaurare proprio con la Presidente un
dialogo aperto e dire: sentiamoci anche con il Presidente della
Finaosta e vediamo, visto che era stato messo in dubbio il
principio che il Consigliere sostanzialmente non garantisse la
riservatezza sui dati trasmessi. Sentiamoci, io firmo anche
qualcosa davanti al notaio che non dirò niente a nessuno di quello
che leggo. A monte, quindi, c'è un problema principale: lo
strumento non funziona. Noi studiamo uno strumento che non
funziona? Io avrei dei dubbi. Miglioriamo lo strumento e poi
facciamo tutti gli approfondimenti per come utilizzarlo, ma
attualmente l'accesso agli atti in alcuni ambiti - vedi società
partecipate - non funziona.
Punto b): "
il bilancio regionale: come leggerlo ed
emendarlo
". Per carità, va bene, sulla contabilità si può
capire che ci sia una necessità di approfondimento, e ben
venga.
Al punto c), però, inserite: "
la comunicazione efficace -
scritta e orale - in vista delle sedute del Consiglio
regionale
". Abbiate pazienza, questa è una questione che esula
dalla preparazione e dalla formazione che l'istituzione Consiglio
regionale deve dare. È una questione che si deve trattare a livello
di movimenti politici o a livello personale facendo un corso; non
si può pretendere di diventare bravi, di diventare esperti o dei
comunicatori a spese del Consiglio regionale. È una questione
personale, ognuno sente con la propria sensibilità se comunica bene
e, se comunica un po' meno bene, cercherà di migliorarsi. Non si
può rimandare all'istituzione una tale questione.
Punto d): "
l'organigramma degli uffici del Consiglio
regionale: ruoli e competenze
". Colleghi, io parlo sempre dalla
mia modesta carriera in Regione di 28 anni e vi posso assicurare
una cosa: la disponibilità e la preparazione che ho trovato negli
uffici del Consiglio regionale, dalle segreterie agli informatici,
alla contabilità e a tutto il resto, effettivamente non le ho mai
trovate in nessun altro Assessorato. Ne ho girati sei, quindi vi
posso dire effettivamente che c'è una qualità elevata. Che poi ci
siano stati problemi di personale, uffici un po' sguarniti - mi
riferisco alle segreterie - lì va bene, sono d'accordo, però
abbiamo un livello qualitativo che è molto alto.
Un'altra cosa, e mi rivolgo soprattutto ai colleghi del
Movimento 5 Stelle. Voi siete sicuramente al corrente che nella
Regione Piemonte e nella Regione Liguria i Consiglieri regionali
hanno addirittura diritto a un collaboratore pagato dal Consiglio.
Vogliamo porci anche questa domanda? Non dico che tutti dobbiamo
avere il collaboratore, ma è utile? Mi risulta che in queste
Regioni nessuno abbia rifiutato il collaboratore. Il collaboratore
potrebbe essere una persona che ti supporta anche negli argomenti
più difficili, sui quali magari hai più difficoltà a fare
formazione e che, di conseguenza, ti consente di fare un'azione più
approfondita. Anche se l'indirizzo è condivisibile, come spunto per
iniziare un discorso mi sta bene, ma se lo vediamo come un
provvedimento o un'iniziativa che risolva qualcosa, sostanzialmente
penso che non risolverà nulla.
L'invito che quindi rivolgo è su questioni pratiche: diritto di
accesso agli atti, collaboratori e risorse messe a disposizione,
cose che proprio si toccano. Troviamo un accordo, iniziamo un
discorso in Commissione, che sicuramente sarebbe utile. Non
denunciamo semplicemente un'iniziativa che si è prestata poi
ovviamente a tutta una serie di strumentalizzazioni, perché si dice
"ma allora non sono preparati". Il problema dell'esperienza è
relativo perché, laddove il Consigliere regionale non riesce ad
arrivare con le sue conoscenze, con le sue esperienze pregresse,
deve avere gli uffici, i collaboratori o i consulenti che lo
affiancano e, soprattutto, deve poterseli permettere e,
in
primis
, deve avere tutta la documentazione che richiede per
poterla esaminare.
Mi sembra pertanto che qui si sia iniziato a costruire il tetto
senza fare le fondamenta e la mia è una critica costruttiva, non ho
fatto battute. Il problema è che mancano tutta una serie di
presupposti che abbiamo sperimentato sulla nostra pelle nella
precedente legislatura e che non sono stati affrontati. Ben venga
questo sasso che è stato lanciato, però non pensiamo che sia
l'istituzione "Consiglio regionale" che debba far fronte a certi
bisogni. Ho le mani, datemi la cintura per tener su i pantaloni, ma
la cintura deve reggere: a livello di richieste di accesso agli
atti, a livello di consulenze, a livello di collaboratori.
Nell'ottica ascetica del "tagliamo i fondi dei gruppi consiliari,
non prendiamo nessuno e facciamoci un corso di formazione", si può
andare alla guerra anche con la fionda, ma le bastonate che si
prendono vi assicuro che dopo sono forti!
Presidente -
Ha chiesto la parola il collega Aggravi.
Aggravi (LEGA VDA) -
Attendendo di intervenire, ho
pensato a una reminiscenza della mia esperienza governativa. Un
collega mi disse che se volevo fare il tecnico dovevo fare un
concorso, vincerlo e poi entrare nell'Amministrazione.
Credo che il tema della formazione - come ha detto anche il
collega Ferrero e com'è nell'animo di questa iniziativa - sia
sicuramente molto importante. Io vengo da una realtà tecnica e
forse il mio approccio è giustamente viziato da essa, una realtà
che crede nella formazione sicuramente di base, ma soprattutto in
quella che si fa sul campo. Molto probabilmente alcuni degli
argomenti che ponete nella vostra iniziativa ? non voglio
volgarizzare, ma semplifico ? possono anche essere risolti con un
bigino: il primo giorno di Consiglio esplicita, espone e fa capire
a chi si presenta qui come funziona. In parte qualcosa già c'è,
magari lo si può rendere più simpatico e l'Ufficio di Presidenza
del Consiglio penso potrebbe impegnarsi in tal senso. Nel
complesso, però, bisogna evitare - e forse è qui il vero punto
debole dell'iniziativa - di mischiare un approccio tecnico, le
competenze e le esperienze personali con quello che invece è il
ruolo della rappresentanza, del rappresentante.
Ci sono argomenti molto complessi, e vi assicuro che ho avuto
l'occasione di poter imparare sul campo la macchina amministrativa,
un bilancio regionale e le tecniche -le
technicality
, come
si direbbe in inglese - di presentazione di emendamenti, coperture
finanziarie e quant'altro. Sicuramente nessuno nasce "imparato", ma
io credo che, come già detto dal collega che mi ha preceduto, ci
sono degli uffici a supporto e ognuno di noi deve formarsi,
autoformarsi e farsi aiutare anche da enti esterni. Io credo che
chi ci ha votato abbia ritenuto - così come noi stessi, che ci
siamo candidati - fossimo in grado di poter assolvere a questo
ruolo, un ruolo sicuramente difficile e complesso.
Voglio anche a tal proposito spezzare una lancia rispetto al
discorso che faceva la collega Nasso sui famosi 140 milioni. Penso
che i colleghi che hanno fatto certe scelte si sono fatti
supportare da miriadi di pareri, ma vede, come diceva la buonanima
di mia nonna, spesso quando uno ha il raffreddore va da molti
medici e poi alla fine non trova la cura. La realtà dei fatti è che
tantissimi pareri spesso non aiutano a prendere una decisione, e in
cuor proprio ognuno deve fare le sue scelte pensando prima di tutto
a cosa porteranno. Chi ha operato tali scelte, indipendentemente
dal fatto che io le condivida o meno, penso l'abbia fatto al di là
dei pareri, perché, risolvessimo il problema con i pareri, avremmo
un governo di tecnocrati e non di politicanti o di politici (che
sono due cose ben diverse, e qui la formazione non li differenzia,
come lei giustamente ha sottolineato nella sua battuta
precedente).
Pertanto io credo che quest'iniziativa possa essere di stimolo a
tutti noi per proseguire un'attività formativa e di
approfondimento, ognuno nel campo che giustamente ha seguito. La
collega Pulz l'ha detto: non tutti hanno una laurea in economia. Io
purtroppo ce l'ho, l'ho anche sudata abbastanza e quindi mi occupo
dei miei campi, non di altri. Chi però ci ha votato penso voglia
responsabilità, lavoro e impegno di ciascuno nei campi in cui
possiamo portare esperienze, sia che siamo appena arrivati oppure
sia che siamo qui - come avete sottolineato anche voi - da antica
data.
Presidente -
La parola al collega Marquis.
Marquis (SA) -
Anch'io vorrei ringraziare la collega Pulz
per aver sottoposto questo argomento all'ordine del giorno del
Consiglio, perché è sicuramente condivisibile nei suoi contenuti,
laddove viene affermata la necessità di essere formati e competenti
per poter adempiere alla propria funzione e rendere un servizio ai
valdostani.
A mio avviso, però, ci sono tutta una di considerazioni che sono
già emerse dagli interventi di alcuni colleghi e a volte sembra ci
sia un po' di confusione tra la formazione di base e
l'aggiornamento continuo che dovrebbe esserci, al quale ci dobbiamo
sottoporre. Qui nessuno è tuttologo, ma tutti dobbiamo impegnarci
quotidianamente per affrontare tematiche nuove, tematiche che
diventano sempre più complesse sotto il profilo tecnico, e quindi
bisogna studiare. Credo che alla fine la sostanza di
quest'iniziativa sia che si afferma la necessità che ci vuole
competenza.
Non mi stupisce la sua firma quale proponente di
quest'iniziativa, ma mi stupisce un po' leggere le firme dei
colleghi che hanno sostenuto questa proposta. Fino a pochi mesi fa
sentivamo parlare dai loro rappresentanti nazionali che per fare
amministrazione e per fare politica non serviva né competenza, né
formazione, che la casalinga di Voghera poteva fare il Ministro del
tesoro perché era abituata a gestire la propria famiglia, e quindi
di cosa stiamo a parlare? Qualsiasi cittadino non ha bisogno di
formazione e può tranquillamente assolvere al dovere di
amministrare. Io credo che quest'oggi rappresenti un fatto nuovo, e
lo dico positivamente verso i colleghi, perché riconoscono, a
differenza di quanto viene sostenuto a livello nazionale, che ci
sia bisogno di competenza.
Io credo che prima c'è anche stato qualcuno lungimirante, perché
con la legge del 1986 sono state messe delle risorse a disposizione
dei gruppi consiliari, e non sono state messe a disposizione per
fare dello sperpero pubblico. Voglio leggere l'articolo 4 che
prevede che i fondi servano per lo studio, per l'editoria, per la
comunicazione, per l'aggiornamento, per l'acquisizione di
consulenze. Allora io mi dico: delle due l'una. Queste risorse sono
state individuate come risorse preziose per far sì che noi
arriviamo in Consiglio a essere preparati sugli argomenti che
dobbiamo discutere, però dall'altra parte non bisogna fare campagna
elettorale e dire: "Noi i soldi dei gruppi li restituiamo, a che
cosa servono? È uno sperpero pubblico. Quelli di prima abusavano
nel gestire queste risorse, adesso arriviamo noi e si possono
restituire alla comunità". Io dico che forse qualche riflessione su
questo argomento va fatta. Quei soldi servivano! Non devo dire
rinuncio a quei soldi e poi, in parallelo, vengo qui e dico che
bisognerebbe avere dei corsi di formazione, perché tanto è sempre
lo stesso portafoglio che paga, è sempre lo stesso salvadanaio!
Credo sia più utile mantenere quelle disponibilità al servizio
della nostra formazione; penso vada nell'interesse di tutti e credo
che oggi sia apprezzabile il vostro riconoscimento a questa
necessità. Capisco che magari in un contesto diverso, presi dalle
emozioni e da quella che io chiamavo prima "politica di corto
respiro" si dicesse che non c'è bisogno, che chi c'era prima era
meno bravo di noi e ha sperperato, ma così non è stato.
Personalmente ho avuto un'esperienza quinquennale
nell'Amministrazione e ho sempre studiato, mi sono dato da fare e
ho cercato di acquisire anch'io delle consulenze, dei pareri, della
formazione. Questi sono lavori che, secondo me, devono essere fatti
anche nel silenzio quotidiano, perché quello che conta è la
sostanza delle proprie azioni e non sempre il manifestare
pubblicamente le proprie virtù, le proprie capacità, le proprie
esigenze.
Ritengo poi che dobbiamo imparare anche a lavorare con quello
che c'è a disposizione. Da una parte abbiamo le risorse e i fondi
dei gruppi, dall'altra anche il prezioso lavoro che viene fatto
dagli uffici, perché credo che gli uffici non si siano mai negati a
nessuno, sono sempre disponibili laddove abbiamo delle esigenze di
poter chiedere un rapporto di collaborazione per fare degli
approfondimenti. Pertanto credo che questa sia la dimostrazione che
quanto è stato fatto in passato sia la strada giusta da
percorrere.
Penso anche che demonizzare la democrazia rappresentativa per
andare verso una democrazia diretta abbia fatto del danno alla
preparazione, alla competenza e alla formazione di tutti noi.
Demonizzare i corpi intermedi, siano essi sindacati o partiti, è un
errore, perché è quella la scuola in cui si formano le persone con
le competenze di base per poter poi arrivare in Aula a dare in modo
fattivo il proprio contributo! Ora stiamo vivendo un momento in cui
la democrazia è malata sotto questo profilo e allora bisogna
correre ai ripari.
È positivo leggere una consapevolezza da parte dei colleghi,
perché si dice che qui abbiamo bisogno di essere formati, abbiamo
tutti bisogno di migliorare la nostra situazione. Allora io dico:
cominciamo a utilizzare gli strumenti che abbiamo e le risorse che
ci vengono messe a disposizione. Magari faremo qualche restituzione
plateale in meno sul territorio, ma con quello potremmo garantire
un servizio positivo e utile alla nostra comunità.
Présidente -
La parole au collègue Bertin.
Bertin (RC-AC) -
Non entrerò nel merito della mozione,
sulla quale interverrà la collega Minelli, anche se in termini
generali credo vada distinto il "supporto tecnico" dalla
"formazione", perché sono due cose diverse.
Proprio rimanendo sulla questione della formazione, approfitto
per fare un'interpellanza alla Presidente del Consiglio, anche se
il Regolamento non lo prevede, per chiederle una cosa. Tempo fa,
proprio in ragione dei supporti tecnici, questo Consiglio aveva
evidenziato la necessità di avere una persona competente in materia
tecnico-finanziaria, soprattutto per quello che riguarda il
bilancio, perché i mesi che precedono l'approvazione del bilancio
sono estremamente importanti e richiedono competenze specifiche,
tanto più che lo stesso bilancio negli anni è cambiato come tipo di
formazione. Quest'iniziativa è stata supportata da tutti i gruppi
consiliari, se non mi sbaglio, e la richiesta era stata anche in
parte evasa, nel senso che il personale era stato assunto, ma dal
punto di vista pratico al momento, almeno io, non sono a conoscenza
che ci sia un supporto tecnico specifico dedicato alle materie
finanziarie. Volevo sapere quali erano gli intendimenti
dell'Ufficio di Presidenza.
Presidente -
Rispondo immediatamente solo su questa
tematica che esula un po' dalla discussione più ampia che faremo in
seguito alla chiusura della discussione generale.
Collega Bertin, ha sicuramente posto un giustissimo accento su
una criticità, sul "supporto tecnico", che è una concezione molto
diversa da quella della "formazione". Di questo ci faremo carico
perché, come lei ha ricordato, è stato effettivamente assunto
nell'organico del Consiglio regionale un ottavo livello in più che
doveva inizialmente ricoprire proprio tale funzione. Verificheremo
se questo non è stato fatto, o perlomeno se non ha soddisfatto
l'esigenza di supporto legato alla fase di analisi dal punto di
vista economico. Non penso solo al momento dell'approvazione del
bilancio, ma a tutte le leggi o a gran parte delle leggi che
approviamo aventi anche un risvolto economico. Sarà mia premura,
insieme a tutto l'Ufficio di Presidenza, farci carico di questa
questione al più presto, già dalla prossima seduta, per capire come
poter strutturare una collaborazione sempre più efficace, anche con
l'Assessore al bilancio Testolin, quindi con gli uffici del suo
Assessorato, che da sempre si sono dimostrati molto disponibili
verso i singoli Consiglieri e verso il Consiglio. Ci faremo quindi
immediatamente carico, non come Presidente ma come intero Ufficio
di Presidenza, di questa criticità e magari già nella prossima
seduta della Conferenza dei Capigruppo potremo affrontare la
questione.
La parola alla collega Minelli.
Minelli (RC-AC) -
Presidente, con il suo intervento e con
la risposta al collega Bertin, in parte lei ha già anticipato
quanto io volevo evidenziare.
Per quello che riguarda la mozione presentata dai colleghi, non
posso che condividere l'esigenza di formazione e di preparazione
perché, come ben sapete, sono alla mia prima esperienza e non ho
mai nascosto in quest'Aula, se vogliamo, anche un certo senso di
inadeguatezza all'approccio verso gli strumenti del Consiglio e al
ruolo del Consigliere. Questo però non impedisce la consapevolezza
che sento e che mi porta a credere che, per quanto riguarda una
formazione di tipo strutturato, ognuno di noi ha un dovere
personale nel ruolo che ricopre in quest'Aula. Io distinguerei la
formazione, perché è propria di tutte le professioni. Oggi non
possiamo pensare di svolgere non importa quale professione senza
una formazione continua, e per farlo bene, da Consigliere
regionale, significherebbe avere in continuazione dei corsi di
formazione che l'Amministrazione dovrebbe fornirci, a quel punto
penso con un onere finanziario molto forte. Credo piuttosto sia
necessario pensare a un supporto tecnico così com'è stato
evidenziato e come adesso ci stava spiegando la Presidente
Rini.
Per quanto riguarda quanto detto dal collega Marquis, a mio
avviso in maniera anche un po' strumentale, come si sa io non sono
assolutamente favorevole al contributo ai gruppi regionali, tant'è
vero che vi abbiamo rinunciato, ma è possibile destinare - come
facciamo - una parte del nostro emolumento ad attività rientranti
pure nelle attività di formazione di un gruppo. Abbiamo
recentemente fatto un incontro di formazione sulle autonomie e
sugli strumenti di democrazia diretta e l'abbiamo pagato con questi
soldi, senza problemi. I cittadini devono avere una formazione per
fare i Consiglieri regionali, la devono avere tutti per fare il
loro mestiere, e io credo sia dovere dei cittadini impegnarsi anche
a livello politico, pur non avendo magari chissà quale
preparazione.
Proprio perché le esigenze di fondo le condivido, ma non tanto
l'impegno, e benché sia vero che la collega Pulz ha spiegato che
nei punti a), b), c) e d) sono stati esplicitati a titolo
esemplificativo dei possibili campi su cui formarsi, vorrei
proporre una cosa un po' diversa, se vogliamo un impegno un po' più
ampio che vada nella direzione anche di quanto detto
precedentemente dalla Presidente. Propongo di sostituire quanto
previsto dalla mozione chiedendo di impegnare il Presidente del
Consiglio a fare due cose: "
verificare l'esigenza da parte dei
Consiglieri di usufruire di momenti informativi e di supporti
esplicativi inerenti l'attività consiliare
" e "
di comunicare
i risultati di tale verifica in Ufficio di Presidenza e di valutare
eventuali proposte
". Questo, da una parte, per non utilizzare
semplicemente questi punti che sono, come avete detto,
esemplificativi; inoltre, a mio giudizio, soprattutto il punto c)
"
comunicazione efficace - scritta e orale - in vista delle
sedute del Consiglio regionale
" mi sembra una cosa poco adatta
all'interno di questa mozione. Cerchiamo quindi di modificare
quest'impegno, perché tutti gli intervenuti hanno sottolineato che
la formazione e l'informazione per quello che riguarda tutto ciò
che succede all'interno del Consiglio è necessaria, poiché
impegnare il Consiglio stesso in una formazione che poi diventa
continua a me sembra un po' troppo. La richiesta è quindi di
modificare l'impegno mantenendo quella che è ritenuta un'esigenza
mi pare da tutti, in particolar modo da chi non ha una grande
esperienza, ma forse anche da chi ce l'ha per il tempo che ha
passato qua dentro e che però ritiene di non essere un tuttologo,
né un onnisciente.
Presidente -
Ha chiesto la parola il collega Vesan.
Vesan (M5S)
- Su questa mozione si sono scatenati i
social
fin da subito, quindi abbiamo avuto allegre prese in
giro da parte di moltissimi esponenti valdostani, anche di qualche
rappresentante chiamiamolo "minoritario" di alcune forze politiche
presenti in quest'Aula. Tendo a discutere poco sui
social
,
quindi non ho seguito nello specifico la questione, sapendo che
comunque ci sarebbe stata l'opportunità di discutere
quest'argomento in modo più serio e faccia a faccia, come avviene
nell'Aula consiliare.
Faccio una piccola citazione filosofica. Siccome la
professoressa Pulz ha citato solamente Don Abbondio e colleghi come
Distort non sono ancora intervenuti sull'argomento, io citerò
Socrate. Scusate, sono indegno rispetto a voi nella mia citazione.
Socrate nel suo processo, quello che lo condannerà a morte, nel
momento in cui di fatto è alla fine della sua vita, della sua
attività da filosofo, evidenzia sostanzialmente che "il sapere di
non sapere rende gli esseri umani migliori". Con questo ribadisce
sostanzialmente una differenza fondamentale: la differenza fra
saggezza e conoscenza. Sono due cose veramente molto diverse,
perché la saggezza può essere conquistata a un certo punto della
propria vita, in alcuni casi ci sono anche forme innate, ma la
conoscenza non finisce mai: la conoscenza si applica. In ogni
momento della nostra vita abbiamo la possibilità di apprendere cose
nuove; il non volerne fare tesoro o ritenere di non avere più
necessità di imparare nulla non ci permette di fare bene nessun
tipo di lavoro. Chi mi ha preceduto ha già citato il fatto che
insegnanti, avvocati, architetti, medici, ingegneri, anche in tempi
non recenti, si siano visti imposto l'obbligo della formazione
continua, mentre in passato l'iscrizione all'albo e l'esame di
Stato erano sufficienti per mantenere il proprio titolo per tutta
la propria vita lavorativa.
Faccio un altro banale esempio che mi è capitato nella mia
attività presso gli Enti locali, quello degli addetti antincendio.
La normativa non prevedeva espressamente corsi di formazione per
gli addetti antincendio, i quali acquisivano questa qualifica che
veniva conservata vita lavorativa natural durante. In realtà no, è
uscita una circolare esplicativa della Protezione civile che ha
ribadito che anche gli addetti antincendio devono essere per forza
aggiornati, così come gli addetti all'emergenza, che ogni tre anni
devono fare un corso di aggiornamento per essere in grado di
aiutare in caso di emergenze i propri colleghi, altrimenti perdono
il loro titolo. Questo è solo un altro piccolo esempio. Veniamo ad
esempi più vicini a noi: i dipendenti regionali hanno continui
corsi di formazione a disposizione e i dirigenti regionali, oltre
ad avere i corsi di formazione, vengono anche valutati in funzione
di quanti e quali corsi di formazione fanno le persone da loro
dirette.
Veniamo poi alla mia esperienza amministrativa più recente,
quella degli Enti locali. Il CELVA, pur con tanti problemi, con
tante difficoltà e con una situazione di risorse economiche
decisamente inferiori rispetto a quelle dell'Amministrazione
regionale, organizza tutti gli anni un programma di formazione
rivolto ai dipendenti, uno rivolto ai dirigenti e uno rivolto
espressamente agli Amministratori. Io non ho il dato esatto di
quanti Sindaci, Vicesindaci, Consiglieri e Assessori comunali
partecipino a questa attività, ma se quel consesso organizzato
dagli stessi Amministratori prevede che sia importante la loro
formazione continua, non riesco a capire assolutamente perché
questo consesso, cioè quello degli Amministratori della Regione, si
senta invece già sufficientemente "imparato", si senta "non in
dovere" di acquisire ulteriori informazioni e di essere
costantemente sia aggiornato che formato.
Veniamo a un punto specifico. La collega Pulz nella mozione ha
citato tre parole a titolo esemplificativo e tristemente ho visto
che sono sfuggite quasi a tutti in quest'Aula, quindi si è andati a
puntualizzare sulle lettere a), b) e c). Il collega Ferrero ha
anche evidenziato come la comunicazione non sia assolutamente
ammissibile. La comunicazione invece è importantissima, non stiamo
parlando di campagna elettorale, di campagna pubblicitaria e
quant'altro, ma della capacità di discutere fra di noi in
quest'Aula e, ancor di più, presso le Commissioni. Ogni volta
abbiamo la triste sorpresa per cui dichiarazioni fatte in una sede
vengono smentite nell'altra o addirittura nella stessa, come se
quanto detto non avesse nessunissimo valore. Da questo punto di
vista probabilmente tanti in quest'Aula devono migliorare il loro
livello di comunicazione. Questa è stata l'Aula in cui si è
presentata l'ultima maggioranza dicendo "siamo la maggioranza del
dialogo" e abbiamo tristemente visto come questo dialogo sia
scemato praticamente in ogni occasione! Diciamo per esempio che il
superamento delle orecchie da mercante in quest'Aula potrebbe
essere uno dei corsi fondamentali per quanto riguarda la formazione
di tutti i Consiglieri regionali.
Veniamo ora alle risposte più puntuali sulle osservazioni del
collega Marquis che, col suo elegante modo, fa i complimenti a noi
per finta, per criticare davvero il Movimento a livello nazionale.
Questa sua volontà di spaccare, di creare una dicotomia fra la
nostra posizione e quella del Movimento 5 Stelle a livello
nazionale, la trovo particolarmente buffa, anche perché infarcita
di informazioni assolutamente infondate. Parliamo per esempio della
legge del 1986, quella che lei cita come "risorse a disposizione
dei Consiglieri". Ogni Consigliere in quest'Aula ha a disposizione,
per il lavoro dei gruppi, che fra le altre cose comprende
consulenze e formazione, 400 euro a testa. La Regione Piemonte,
come ha espressamente citato il collega Ferrero ? non conosco tutte
le altre Regioni, ma mediamente i soldi per i gruppi consiliari
della Valle d'Aosta tanto decantati sono i più bassi a livello
nazionale ?, consente a ogni suo rappresentante una disponibilità
mensile di 4.000 euro: allora sì che si possono permettere corsi di
formazione, consulenti e quant'altro! Dal nostro punto di vista la
riduzione dei costi della politica è stata fatta in Valle d'Aosta,
però purtroppo col mirino un po' spuntato, perché le attività
finalizzate al miglioramento dell'attività dei Consiglieri sono
state tagliate, mentre invece le retribuzioni dirette dei
Consiglieri, degli Amministratori, sono rimaste praticamente
inalterate.
Parliamo infine del fatto che il Movimento 5 Stelle restituisce
alla popolazione i soldi dei gruppi: questo è assolutamente falso.
Premesso che non si possono restituire i soldi dei gruppi, noi del
Movimento 5 Stelle restituiamo i soldi del "nostro stipendio".
Forse il Consigliere non ha capito ancora questa sostanziale
differenza. I soldi dei gruppi consiliari noi li utilizziamo per
l'attività dei gruppi consiliari. Dal punto di vista nazionale...
perché non li consideriamo nostri, forse non ha ancora capito
questa differenza!
Per quello che riguarda il Movimento nazionale, è vero, la
casalinga di Voghera è candidabile nel nostro Movimento purché
incensurata, e questo è qualcosa che purtroppo in Valle d'Aosta non
siamo ancora riusciti a ottenere, ma le candidature vengono
presentate
online
e
online
il nostro Movimento ai
suoi iscritti propone in continuazione corsi di formazione che
prevedono anche test da superare e che rilasciano non titoli
abilitativi, ma comunque il riconoscimento di un'acquisita
formazione in campo di diritto amministrativo e di gestione, sia
degli Enti locali che delle Camere parlamentari.
Vorrei infine fare ancora una citazione - e mi spiace infierire
ulteriormente sempre nei confronti del collega Marquis - proprio
sull'utilizzo dei soldi dei gruppi. Marquis ha detto che noi non li
usavamo e che invece sono stati saggiamente e brillantemente usati
in precedenza. Purtroppo in quest'Aula c'è gente che deve
rispondere penalmente di come ha utilizzato quei soldi, perché si è
presa la briga di giustificare dettagliatamente come li ha usati,
mentre alcune forze politiche sono state stralciate dal processo
espressamente per il fatto che non avevano conservato nessunissima
pezza giustificativa e non avevano in nessun modo il resoconto
dell'utilizzo dei soldi pubblici. Questo ha permesso loro di farla
franca. Ora, che chi si trova in queste condizioni si permetta di
dire come vengono utilizzati i soldi dei gruppi dagli altri, ci
lascia veramente senza parole!
Presidente -
Non ci sono altre richieste, possiamo
chiudere la discussione generale. In chiusura di discussione
intervengo, visto che l'atto posto all'attenzione di quest'Aula
interpella la Presidenza del Consiglio. Innanzitutto ringrazio i
colleghi, è stato sicuramente un ordine che ha vivacizzato l'Aula.
Il collega Aggravi e il collega Ferrero mi hanno già anticipata su
diversi punti che avrei voluto approfondire, per cui cercherò di
analizzarli in maniera rapida. Pertanto, prima di affrontare nel
merito la trattazione di questa mozione, vorrei esprimere una
doverosa e necessaria premessa.
L'iniziativa promossa dalla collega Pulz insieme ai colleghi del
Movimento 5 Stelle ritengo sia ovviamente una sorta di provocazione
per portare comunque all'attenzione di quest'Aula il tema
fondamentale della preparazione degli Amministratori pubblici,
eletti in qualsivoglia organo rappresentativo, dopo essersi
candidati agli appuntamenti elettorali via via in programma. Nel
caso di specie, noi ovviamente affrontiamo quello in occasione
delle ultime elezioni per il rinnovo del Consiglio regionale della
Valle d'Aosta. Credo che questa vena di provocazione chiara la si
colga anche nell'intervento del collega Vesan, che stimo
personalmente, il quale l'ha effettivamente tirata fuori questa
provocazione.
Ho parlato di "provocazione" perché si presume che - chi mi ha
anticipato l'ha già ricordato -, decidendo di porre le rispettive
candidature all'interno delle diverse liste, ognuno di noi abbia
prima di tutto valutato con attenzione, con umiltà già richiamata
da qualche collega, con la medesima umiltà e serietà, non soltanto
gli onori di questo incarico, ma anche e soprattutto, oserei dire,
"gli oneri" che un'eventuale elezione in Consiglio comporta. Senza
considerare il fatto che fa alquanto specie prendere atto di come
la richiesta - anche questo è già stato ricordato -
dell'attivazione di corsi di formazione specifica per
Amministratori pubblici sia in questo caso avanzata pure da
rappresentanti di un movimento - mi riferisco ai colleghi del
Movimento 5 Stelle - che legittimamente ha fatto della critica al
sistema dei partiti e di tutte le attività promosse al loro
interno, tra cui, lo ricordiamo, la formazione politica
amministrativa dei nuovi Amministratori, movimento che di questo ha
fatto uno dei suoi cavalli di battaglia.
Scusatemi, qui invece lo faccio senza vena ironica ma con
assoluta fermezza: respingo termini come "tuttologo" o espressioni
come la "formazione a 360 gradi rischia di essere monopolio solo di
chi ha alle spalle una lunga carriera politica". Noi tutti siamo
stati eletti per rappresentare in quest'Aula le richieste e le
istanze delle valdostane e dei valdostani da un punto di vista
politico-amministrativo. Questo è bene tenerlo sempre a mente,
perché per l'attuazione del punto di vista tecnico provvedimentale
dell'indirizzo politico, assunto su qualsivoglia tema, ci sono
specifici uffici preposti a tale importante compito, all'interno
dei quali lavorano dirigenti e personale regionale dalla comprovata
professionalità ed esperienza; uffici sui quali, ovviamente, i
Consiglieri regionali possono sempre e devono sempre fare
affidamento. È quindi bene non confondere mai il piano
politico-amministrativo con quello più prettamente tecnico, che non
spetta a noi. Questo certamente non per mancanza di volontà da
parte di questa Presidenza del Consiglio, considerando che la netta
doverosa distinzione tra gli organi politico-amministrativi e gli
organi tecnici discende da tutta una serie di normative e combinati
disposti, la cui conoscenza ovviamente è alla base del ruolo che
tutti noi ricopriamo in quest'Aula.
Detto questo, precisando come la carica di Consigliere regionale
non rientri all'interno di alcun ordine professionale - e su questo
ritornerò dopo nelle precisazioni -, concordo però con i proponenti
della mozione quando asseriscono che prendere decisioni comporta
responsabilità, a volte anche gravose, motivo per cui l'approccio
all'attività politico-amministrativa deve essere serio, documentato
e approfondito. A tal proposito mi preme sottolineare come ci siano
già uffici preposti proprio al supporto del singolo Consigliere
regionale nella sua attività di documentazione, di ricerca e di
approfondimento, ed è per questo che la vostra iniziativa ritengo
proprio sia da cogliersi - lo dico in maniera costruttiva e
positiva - come una sorta di provocazione. Infatti, non può passare
inosservato come l'elevare a esempio il sistema francese in termine
di formazione degli Amministratori pubblici sia fuorviante oltreché
inappropriato, visto che il Consiglio della Regione Valle d'Aosta,
fermo restando la sua riconosciuta autonomia gestionale e di
funzionamento, è da collocarsi in un contesto ben diverso, prima di
tutto dal punto di vista del contesto normativo. Siamo infatti
incardinati nel sistema giuridico normativo italiano. Qui non entro
nel merito, ma ho approfondito, per una questione mia personale
d'interesse, come i due sistemi siano assolutamente in antitesi tra
di loro a livello di struttura.
Per quanto attiene agli esempi, non entrerò nel merito, alcuni
colleghi li hanno già richiamati. Sottolineo solo come il Consiglio
regionale della Valle d'Aosta non è e non potrebbe neanche mai
essere un ente di formazione professionale, in quanto tra le sue
funzioni assegnate non ha quella di organizzare corsi per i suoi
componenti, i quali, però, hanno la piena facoltà, e io direi
addirittura l'assoluta e doverosa facoltà di formarsi e di
aggiornarsi, a proprio carico e a proprie spese ovviamente, come
d'altra parte credo tanti di noi all'interno di quest'Aula fanno,
anche abitualmente. Io personalmente l'ho fatto più volte su
diverse materie; ho una preparazione giuridica, ma per esempio in
materia economica sono particolarmente scarsa e ho dovuto chiedere
aiuto a degli enti di formazione. Infatti, ci sono svariate
iniziative organizzate in tal senso da enti e da fondazioni e ben
venga che ognuno di noi, a seconda del proprio grado di
preparazione e delle proprie lacune, vada a frequentare tali corsi
per migliorarli.
Passando ora molto velocemente al primo esempio da voi citato
nella mozione, "la modalità e l'utilizzo degli strumenti ispettivi
del Consiglio regionale", molto più semplicemente sono già
descritte sia le mansioni che le funzioni in maniera chiara e
puntuale nel
vademecum
del Consigliere regionale che vi è
stato consegnato all'inizio della legislatura. Spero che tutti ne
abbiano preso visione. Ringrazio gli uffici della Presidenza del
Consiglio regionale, che hanno predisposto tutta questa
documentazione di approfondimento per ogni singolo Consigliere e
che mette ognuno di noi in condizione di poter conoscere, anche chi
è al primo mandato, la macchina in maniera puntuale.
Per quanto riguarda poi come leggere un bilancio, reputo che
questo debba far parte del necessario bagaglio culturale di
chiunque abbia deciso di proporsi per amministrare la nostra
Regione, considerando che sul come emendare il documento economico
finanziario regionale ci siano già svariati uffici preposti a tale
compito, tenuto conto che a noi Consiglieri spetta, così come già
ribadito poc'anzi, l'esclusiva emanazione degli indirizzi
politico-amministrativi. Su questo poi c'è una seconda parte che ha
integrato molto bene il collega Bertin, ovvero il supporto tecnico
per trasformare quest'indirizzo politico: lì sì che c'è la
necessità di intervenire come Presidenza del Consiglio affinché il
Consigliere sia supportato per poter vedere traslato il suo
indirizzo politico nell'atto normativo, ma è altra cosa dalla
formazione che, invece, ognuno di noi deve fare per conoscere
meglio ciò a cui ci si approccia.
Sulla comunicazione politica efficace scritta e orale mi limito
a ribadire quanto sopra, ovvero che reputo debba far parte del
necessario bagaglio di conoscenze in possesso di chiunque abbia
deciso di proporsi alla carica che sta attualmente ricoprendo,
ferma restando la facoltà del singolo Consigliere regionale di
formarsi e aggiornarsi a proprio carico - e sottolineo ancora: a
proprie spese -, tenendo conto del fatto che presso il Consiglio
regionale opera un Ufficio stampa che ha tra le sue competenze la
diffusione della comunicazione per conto dei gruppi consiliari.
Anche su questa tematica, quindi, soprattutto a livello di
diffusione di ciò che comunichiamo, c'è un ufficio preposto. Qui
faccio mie, se me lo consente, le parole del collega Ferrero
sull'attitudine all'espressione: ognuno di noi ne nasce più o meno
dotato e poi giustamente ognuno fa il suo percorso.
Per approfondire ruoli e competenze degli uffici presenti
all'interno del Consiglio regionale della Valle d'Aosta, se mai
qualcuno ancora non li conosca, mi permetto anch'io di evocare che,
al di là del
vademecum
del Consigliere regionale, si
organizzano sempre degli eventi di
Portes Ouvertes
con i
ragazzi e in quest'occasione credetemi che si sviscera benissimo il
ruolo del Consiglio regionale, il funzionamento e le sue
competenze; consapevolezza e informazione che tra l'altro devono
essere tra gli elementi cardine della nostra azione quotidiana in
qualità di Consiglieri regionali. A tal proposito voglio cogliere
l'occasione per ricordare a tutti noi che siamo Consiglieri
regionali sia dentro quest'Aula che fuori. Inviterei quindi tutti a
prestare attenzione ai comportamenti che assumiamo, lo dico alla
mia persona per prima e lo estendo a tutti voi colleghi. In
particolare, penso per esempio al fenomeno dei
social
network
che negli anni ha preso dimensioni molto ampie e che
talvolta sfuggono di mano. Noi siamo rappresentanti delle
istituzioni, quindi dobbiamo mantenere sempre un decoro e un
rispetto per il ruolo che ricopriamo.
In conclusione, collega Pulz e collega Vesan - poi entrerò anche
su altri piccoli chiarimenti che ho piacere di condividere con voi
- c'è piena disponibilità da parte della Presidenza del Consiglio,
e soprattutto da parte di tutti gli uffici tecnici che compongono
la Presidenza, a dare il pieno supporto quotidiano nello
svolgimento delle nostre attività, ognuno con il proprio differente
ruolo. Lo sottolineo e ringrazio comunque la collega Pulz per aver
portato tale oggetto in quest'Aula perché comunque, come vedete, ha
solleticato e sollecitato una discussione che, secondo me, è stata
proficua. Credo che almeno abbiamo trovato un comune denominatore:
la volontà e la necessità di formarsi. Io chiedo e sottolineo che
si proceda in questa direzione, che ognuno lo faccia, che ognuno di
noi si carichi del senso di responsabilità che comporta ricoprire
onori, ma anche oneri, nel ricoprire un ruolo prestigioso come
quello che stiamo ricoprendo in questo momento e ovviamente si
organizzi, in base alle proprie carenze e alle proprie lacune umane
che ognuno di noi può avere settoriali, a sue spese e sua
organizzazione, ogni tipo di formazione.
Collega Vesan, vorrei fare un piccolissimo passaggio con una
precisazione. Io condivido gran parte di ciò che lei ha detto, ma
con una grossa differenza. Lei ha equiparato il ruolo del
Consigliere regionale ai corsi di formazione. Ognuno di noi fuori
di qua è anche un professionista, le conosciamo queste realtà, ma è
molto diverso. Fare politica, fare il Consigliere regionale non è
un lavoro, non è una carriera e, anzi ? questo so che lo
condividiamo ?, proprio da questa criticità forse nascono tante
volte criticità ancora maggiori. Non è una carriera, ma è una
parentesi della nostra vita, è un mettersi al servizio, e se in
questa messa al servizio si richiede necessaria una formazione
maggiore ci sono tutti gli strumenti, ognuno di noi li ha, per
andare ad alimentare e a sanare queste carenze; di certo non
equiparando ? spero che non venga mai fatto ? il ruolo del
Consigliere a una professione.
Concludo rispondendo anche alla collega Nasso. Non ho seguito la
polemica in merito a quest'iniziativa sui
social
, purtroppo,
e lo dico sotto tutti i punti di vista, quindi sia di chi fa parte
della maggioranza, sia di chi fa parte dell'opposizione: i
social
ultimamente sono diventati un contenitore di odio
gratuito su ogni tema che affronta la tematica politica. Cerco
quindi di disintossicarmi da questo tipo di dialettica, perché non
la trovo costruttiva. Concordo quando la collega Nasso dice che
bisogna avere tutti l'umiltà di riconoscere i propri limiti, ed è
con questo spirito che, secondo me, dobbiamo affrontare tale
tematica. Concludo, me lo consenta collega, con una precisazione.
Si parla di formazione e di impegno, però poi facciamo degli esempi
molto superficiali, di una superficialità disarmante, mi consenta
di dirglielo, come quello sulla Corte dei Conti; glielo dico perché
lo vivo come un grande dramma personale e quindi mi permetto di
dirle che su questa tematica così complessa ? infatti ho iniziato
esordendo dicendo che personalmente non ho una grande preparazione
economica ? abbiamo chiesto tante consulenze. L'ha ricordato anche
il collega Aggravi: vi sono state tante consulenze, tanti studi,
tanti approfondimenti, sia a livello personale che a livello
collegiale. Abbiamo un'istruttoria tecnica portata avanti da
Finaosta che ha dato il via libera alla concessione di questa
tranche
alla Casa da gioco, quindi si immagini quanto poco
hanno influenzato su questo i pareri tecnici o l'approfondimento
tecnico. Non confondiamo i piani, perché rischiamo di creare un
disservizio piuttosto che un servizio.
Su questo punto chiedo pertanto l'astensione o il ritiro,
collega Pulz, se lei è d'accordo, con l'impegno di promuovere una
sempre rinnovata maggiore sinergia con gli uffici della Presidenza
del Consiglio, affinché si arrivi a una stretta collaborazione.
Colgo quest'occasione anche per ringraziare tutti coloro che
operano all'interno della Presidenza del Consiglio con diverse
mansioni, ognuno col suo ruolo, per l'aiuto che ci danno
quotidianamente. La disponibilità è massima nei confronti di una
sempre più forte collaborazione e supporto, con lo stesso impegno
che ci siamo presi alla richiesta del collega Bertin di verificare
la presenza di un ruolo che riesca a tradurre le criticità,
soprattutto dal punto di vista economico.
Per quanto riguarda la richiesta avanzata dal collega Ferrero
sull'accesso agli atti, ex articolo 116, in merito ai dinieghi che
ha ricevuto, se non sbaglio due, era ancora Presidente del
Consiglio il collega Fosson, oggi Presidente della Regione, che
aveva inviato già due lettere ai soggetti indicati. Sarà mia
premura risollecitare e tenere davvero sotto controllo questa
situazione che sappiamo essere una criticità.
Detto questo, collega, le chiedo se è possibile ritirare l'atto
prendendoci tutti insieme questo impegno e anche ? forse è una cosa
nuova, ma può essere positiva ? una sorta di impegno riflessivo,
ognuno di noi, nella piena consapevolezza dei nostri pregi ma anche
dei nostri limiti, con la doverosa umiltà di metterci a
disposizione per crescere e per formarci, andando proprio in questa
direzione.
Presidente -
La parola al collega Vesan.
Vesan (M5S) -
Chiedo se è possibile una breve replica,
visto che sono stato tirato in mezzo dall'intervento.
Sul primo punto, sì, sicuramente c'è una parte provocatoria
all'interno del nostro dibattito, ma non era questa l'intenzione
della mozione. Tristemente apprendiamo che fra i doveri del
Consiglio regionale non c'è la formazione dei suoi membri. Vorrei
però precisare, sempre nell'ottica della buona comunicazione, che
in nessuna parte della mozione, né in nessuna parte dei nostri
interventi, si è mai voluto sminuire il grandissimo lavoro fatto
dagli uffici della Presidenza, che da noi è apprezzato in
continuazione. Certo è che se l'addetto specifico - porto un
esempio qualunque - del funzionamento della macchina del caffè si
prende la briga di spiegarlo una volta sola a tutti, si risparmiano
gli altri 34 interventi. Può quindi essere fatto con un minor costo
per l'Amministrazione e non con i maggiori costi che tutti ci dite
di sostenere con risorse proprie.
Infine, l'altro punto su cui purtroppo tristemente non ci siamo
capiti, è che lei forse mi ha sentito equiparare l'attività dei
Consiglieri con l'attività della professione. Ho citato solo esempi
in cui è stata ritenuta fondamentale, in tempi non lontani, la
formazione continua, ma per quello che riguarda la nostra specifica
posizione, io ho citato l'organo del CELVA che fa corsi per gli
Amministratori: per i Consiglieri comunali, per i Sindaci, gli
Assessori e i Vicesindaci. Ritengo sia assolutamente un bene il
fatto che esista questa struttura e, se poi fra le competenze della
Presidenza del Consiglio non c'è la formazione dei suoi
Consiglieri, questa mozione è appositamente qui per sollecitarla,
non con il mero scopo di fare provocazione.
Presidente -
Grazie collega per la precisazione. La
parola alla collega Pulz.
Pulz (ADU VDA) -
La ringrazio per l'articolata risposta,
Presidente, soprattutto per aver colto lo spirito dell'iniziativa
che, in effetti, per me era un po' uno spirito di provocazione.
Voglio anche ringraziare tutte le Consigliere e i Consiglieri che
hanno ritenuto di apportare il loro punto di vista e che quindi
hanno arricchito questo dibattito.
Ribadiamo di ritenere di fondamentale importanza la formazione
dei Consiglieri, sia quelli di lungo corso, che quelli di nuova
elezione, e ci piacciono i suggerimenti del collega Ferrero, che
vorrei poi approfondire con lui. Vorrei ancora ribadire che la
formazione che immaginavo è, di fatto, più uno scambio interno, ma
collettivo - quindi non dei singoli Consiglieri, ma collettivo -
volontario e gratuito, che potesse avvenire, nella mia idea, tra
noi Consiglieri e i singoli dirigenti esperti, o gruppetti di
dirigenti, sui temi che via via si potrebbero proporre in base alle
esigenze ritenute prioritarie. Nemmeno io dubito o ho mai dubitato
delle competenze dei nostri uffici che, anzi, ringrazio per la
disponibilità costante e anche per la pazienza. E nello stesso
tempo, Presidente, voglio assicurarle che gli onori, ma soprattutto
gli oneri del nostro ruolo ce li siamo caricati del tutto sulle
nostre spalle.
Resto dell'idea che il monopolio delle competenze sia comunque
sempre pericoloso e che rischi di creare in ogni ambiente, anche in
questo, delle antipatiche figure di azzeccagarbugli. Scusate, oggi
mi sono svegliata pensando a Manzoni, perché per l'appunto Manzoni
ha magistralmente descritto l'astuto utilizzo delle competenze del
noto avvocato contro gli ignoranti (ignoranti da intendersi come
coloro che ignorano); egli lavorava per tenere le persone
nell'ignoranza, non per la loro emancipazione.
Mi permetto quindi di chiedere che questa mozione venga comunque
messa ai voti e anche, con lo stesso spirito provocatorio che l'ha
mossa, se negli eventuali prossimi cinque anni la maggioranza
intende accogliere almeno una delle mie mozioni.
Presidente -
Mettiamo in votazione l'atto, però, collega
Pulz, dato che lei ha chiesto una collaborazione con gli uffici in
merito a determinate materie, noi le garantiamo che quando ci
saranno necessità particolari, su qualsivoglia argomento, gli
uffici saranno disponibilissimi ad organizzare momenti di confronto
con i Consiglieri.
Ha chiesto la parola la collega Minelli, per dichiarazione di
voto.
Minelli (RC-AC) -
Semplicemente vorrei dire che avevamo
proposto un emendamento all'impegnativa. Chiaramente se viene
accettato votiamo questa mozione, perché ravvisiamo alcune delle
esigenze che sono state prospettate; diversamente, se l'impegno
rimane quello, ci asteniamo. Posso leggerlo?
Presidente -
È stata chiusa la discussione generale,
collega Minelli, e lei l'aveva detto prima della chiusura. Chiedo
alla collega Pulz se accetta. Prego, collega Pulz.
Pulz (ADU VDA) -
Sì, le diciture mi sembrano accettabili.
La collega proponeva (rileggo): "
verificare l'esigenza da parte
dei Consiglieri di usufruire di momenti informativi e di supporti
esplicativi inerenti l'attività consiliare
" - quindi viene ad
esplicitare quanto abbiamo già detto - e poi "
di comunicare i
risultati di tale verifica in Ufficio di Presidenza e di valutare
eventuali proposte
". Mi sembra una specificazione...
Presidente -
...mantenendo le stesse premesse, però.
Pulz (ADU VDA) -
D'accordo, per me va bene.
Presidente -
Ci fate solo poi avere l'emendamento alla
Presidenza. Possiamo mettere in votazione l'atto emendato. La
votazione è aperta. La votazione è chiusa.
Presenti: 34
Votanti: 7
Favorevoli: 7
Astenuti: 27 (Aggravi, Baccega, Bertschy, Bianchi, Borrello,
Certan, Chatrian, Cognetta, Daudry, Distort, Farcoz, Ferrero,
Fosson, Gerandin, Luboz, Lucianaz, Manfrin, Marquis, Morelli,
Nogara, Restano, Rini, Rollandin, Sammaritani, Spelgatti, Testolin,
Viérin)
Il Consiglio non approva.
Con questo punto sospendiamo i lavori e ci rivediamo alle 15:30.
Ricordo ai colleghi che fanno parte del Comité Mixte e dell'APF le
riunioni delle 15:00 e delle 15:15. Grazie e buon appetito a
tutti.
---
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK