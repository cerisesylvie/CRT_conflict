Consiglio Regionale della Valle d'Aosta - Oggetto del Consiglio n. 1812 del 24 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula
Oggetto del Consiglio n. 1812 del 24 gennaio 2001 - Resoconto
OGGETTO N. 1812/XI Dotazione della sede decentrata "118" di
Châtillon di personale medico e infermieristico di emergenza
territoriale. (Reiezione di mozione)
Mozione Premesso:
- che la sede decentrata "118" di Châtillon, pur essendo a
presidio di un’area di notevole importanza
demografica, non dispone ad oggi di personale sanitario di
emergenza territoriale (medico o infermieristico a copertura
dell’intero orario giornaliero), con i comprensibili
disagi e rischi che tale carenza può comportare sia per
l’utenza sia per lo stesso personale tecnico in
costante servizio;
- che la relativa vicinanza della sede decentrata "118" di
Châtillon con la sede centrale di Aosta non giustifica continui
interventi mediante "auto-mediche";
- che la presenza del medico di continuità assistenziale non è
sufficiente, da sola, a garantire un servizio adeguato alle
esigenze e alle urgenze della popolazione residente e turistica del
comprensorio, poiché in alcuni periodi dell’anno
questa raggiunge livelli decisamente elevati;
- che è unanimemente condivisa l’importanza del
decentramento territoriale dei servizi sanitari, attraverso
l’implementazione funzionale e professionale delle
strutture di emergenza e specialistiche, secondo quel principio che
"deve essere il medico che va verso il paziente e non
viceversa";
- che l’edificio ospitante la sede decentrata 118
di Châtillon ha spazi estremamente esigui oltre che funzionalmente
inadatti all’esercizio dell’attività
di emergenza sanitaria e che da tempo si suggerisce
l’individuazione di una soluzione a tale
problema;
- che, secondo quanto indicato nel rapporto di attività
dell’anno 2000 redatto dalla Giunta regionale,
sarebbe in corso di predisposizione la progettazione per la
ristrutturazione dell’edificio denominato "ex Casa
De Matteis" nel Comune di Châtillon da adibire a sede del 118;
tutto ciò premesso, il Consiglio regionale
Impegna
l’Assessore regionale alla Sanità, Salute e
Politiche Sociali ad attivarsi presso i competenti organismi
dell’Unità Sanitaria Locale della Valle
d’Aosta affinché la sede decentrata 118 di Châtillon
sia dotata al più presto di personale medico o infermieristico di
emergenza territoriale e possa disporre di una struttura adeguata
allo svolgimento di una funzione essenziale per la cittadinanza,
sia essa residente o turistica.
F.to: Tibaldi - Lattanzi - Frassy
Président
La parole au Conseiller Tibaldi.
Tibaldi (FI)
La problematica del decentramento sanitario
territoriale l’avevamo già portata in
quest’aula con una mozione l’estate
scorsa che si riferiva più specificamente alla dotazione di
adeguato personale e strumentazione alle strutture sanitarie
decentrate, in particolare ai servizi specialistici che vengono
erogati dai poliambulatori sul territorio.
In questa mozione però, anche se marginalmente, si faceva cenno
a quelli che sono i servizi di emergenza che queste strutture
territoriali sono tenute ad erogare all'utenza.
A questo ragionamento generale si collega un fatto specifico che
riguarda più propriamente la situazione del presidio territoriale
di Châtillon. La sede decentrata 118 di Châtillon, pur essendo a
presidio di un’area di notevole importanza
demografica, non dispone ad oggi di personale sanitario di
emergenza territoriale, sia esso medico o infermieristico, a
copertura dell’intero orario giornaliero con i
comprensibili disagi e rischi che ciò può comportare e per
l'utenza, quella stanziale, quella residente e quella turistica, e
naturalmente anche per chi opera all’interno di
questa sede.
Fin dalla volta scorsa è stato sottolineato e dal gruppo di
Forza Italia, che aveva proposto una mozione, e
dall’Assessore che a quella mozione rispondeva che
il principio che si vuole osservare costantemente è quello che deve
essere il medico che va verso il paziente e non viceversa. La
struttura di Châtillon oggi però non possiede medici. Questo ci
sembra sotto un certo profilo un paradosso perché questa struttura
che, come ripeto, è a presidio di un comprensorio abbastanza vasto,
il secondo comprensorio a livello demografico della Valle
d’Aosta, non può essere sguarnita di professionisti
che sono preposti alla tutela della salute pubblica.
Nella mozione quindi vogliamo sottolineare con evidenza questo
disagio che è anche sentito, come ripeto, da chi lavora
all’interno di quella struttura, anche perché
attualmente il servizio di emergenza viene svolto dalle ambulanze
che sono presenti in numero massiccio in quella sede, le quali
devono fare il rendez-vous con altre ambulanze che vengono
simultaneamente contattate e mosse dal presidio ospedaliero di
Aosta per venire incontro ai pazienti che hanno bisogno.
Se questo sistema cosiddetto "delle auto mediche" può essere una
soluzione in determinati casi, non può esserlo sempre, in tutti i
casi. Ci sono casi di urgenza più marcata, casi di urgenza più
lieve, fra i primi ad esempio una fibrillazione cardiaca o
un'emorragia grave, dove è più che mai necessario che
l’ambulanza che soccorre per prima il paziente sia
dotata di personale medico o infermieristico professionale in grado
di far fronte alle esigenze sanitarie e di salute del paziente che
viene soccorso.
Attualmente questo non accade per Châtillon, ma fortunatamente
ce l’hanno altri presidi come Donnas e Morgex.
Riteniamo che questa relativa vicinanza, in quanto la distanza fra
Châtillon e Aosta è più esigua rispetto a quella fra Morgex e Aosta
o Donnas e Aosta, non possa giustificare la perpetuazione di questo
sistema.
Mi è parso di capire anche più volte da parte
dell’Assessore, perché non è la prima volta che si
parla di emergenza territoriale, che è più che mai un obiettivo di
questa maggioranza e di questa Giunta cercare di far sì che le
strutture sul territorio siano al meglio, siano un cosiddetto
"filtro extraospedaliero" che possa evitare di ospedalizzare dei
pazienti che non necessariamente devono essere trattenuti presso la
struttura sanitaria centrale, se non ne ricorrono le condizioni, e
anzi possono essere dimessi una volta curati e una volta che
l’intervento di soccorso è andato a buon fine. Non
pensiamo che Châtillon in questa maniera possa far fronte alle
esigenze che un comprensorio come il suo sta in questo momento
sopportando.
È presente il medico di continuità assistenziale, figura
conosciuta come guardia medica, che però non è sufficiente da sola
a garantire un servizio adeguato a questi casi di urgenza sia per
la popolazione residente, sia per la popolazione turistica poiché
in alcuni periodi dell’anno con i flussi turistici
la quantità di cittadini, che sono potenzialmente utenti del
servizio di Châtillon, sono veramente tanti tant’è
che abbiamo letto in questi giorni, non riferito a Châtillon, ma
riferito a un’altra struttura territoriale, quella
di Verrès, che non ci possiamo permettere di dare un esempio di
disservizio come quello che si è verificato con una diagnosi o
pseudodiagnosi telefonica che ha avuto, fortunatamente, un esito
favorevole per la piccola paziente, ma che ha rappresentato un
trauma per i genitori i quali, avendo un figlio con una
broncopolmonite, hanno dovuto accettare una diagnosi telefonica
piuttosto sommaria.
E naturalmente questo non è accettabile in un sistema sanitario
come quello valdostano che dispone di risorse e abbiamo visto
stamani che le risorse sono più che mai abbondanti
tant’è che ci possiamo permettere di destinarne una
parte anche agli immigrati clandestini, a maggior ragione chi
risiede stabilmente in questa Regione dovrebbe avere una maggiore
attenzione da parte dell’autorità sanitaria.
La stessa lettera che ho qui sotto gli occhi invita
l’Assessore e gli organi competenti a vigilare su
quello che accade oggi sul territorio e noi sentiamo di associarci
a questo invito, anche perché la stessa legge istitutiva del
servizio di emergenza territoriale, sia quella del 1993 che quella
del 1998, prevede una verifica periodica della risposta del
servizio sanitario alle necessità degli utenti valdostani.
La guardia medica di Châtillon non è come si dice in gergo: H
24, cioè non c’è copertura totale, completa
giornaliera bensì è presente nei giorni feriali dalle ore 20,00
alle ore 8,00 del mattino seguente e nei giorni festivi e
prefestivi dalle ore 10,00 del sabato alle ore 8,00 del lunedì
successivo.
Il servizio è svolto da personale sanitario e medici che sono in
convenzione. La legge permette di optare o per il rapporto di
lavoro subordinato oppure per i medici in convenzione. Non ci sono
però i MET (medici di emergenza territoriale), Châtillon ne è
sprovvista completamente e tanto meno c’è
un'infermiera professionale. Sappiamo della difficoltà a reperire
personale sanitario, però riteniamo che proprio per la sua
importanza Châtillon non possa continuare ad esserne
sprovvista.
Rispetto a questa problematica ricordo che quando venne
approvata la legge n. 21/1998, che ha ridisegnato il sistema di
emergenza sanitaria territoriale, lo stesso Assessore diceva
chiaramente:
"? Uno dei grossi obiettivi di questo disegno di
legge?"
che adesso è legge
"? è di effettuare un filtro
senza togliere competenze al medico di base, ma inserendo un medico
H 24 nel Poliambulatorio di Donnas, di Châtillon e di Morgex con
quelle funzioni specificate dalla legge di prime cure, di
assistenza al paziente sull’ambulanza e anche di
sostituzione del medico di continuità assistenziale, il quale se è
a Pontboset per una visita e contemporaneamente viene chiamato in
Val di Gressoney, non potrebbe prestare la sua attività?"
.
Se trasliamo questo esempio geograficamente dalla bassa Valle
alla media Valle, vediamo che sono situazioni che si registrano
quotidianamente o quasi anche a Châtillon.
Continuava l’Assessore:
"? Questo disegno di
legge prevede che ci sia il medico presente 24 ore su 24, che sia
formato con quei corsi di formazione, che sia obbligato a
partecipare a quei corsi di formazione, che rientri nel sistema del
118?"
, ciò significa che non sarà un cane sciolto come è adesso
- era il 1998 - perché così è la realtà. Mi sono letto anche delle
risposte dall’Assessore a delle interpellanze che
sono state fatte dal 1998 ad oggi, il quale rispondendo a queste
interpellanze fa una sorta di elogio di quello che è oggi il
servizio sanitario sul territorio sia sufficiente, mi riservo di
intervenire in sede di replica, una volta sentite le osservazioni
dell’Assessore.
Président
La discussion est ouverte. A défaut de requêtes
d’inscription, je ferme la discussion générale.
La parole à l’Assesseur à la santé, au bien-être
et aux politiques sociales, Vicquéry.
Vicquéry (UV)
In premessa vorrei dire che rispetto alla
lettera dei coniugi di Verrès che si lamentano ho aperto
un'inchiesta e sono fermamente deciso ad andare in fondo perché
purtroppo sta avanzandosi nelle nuove categorie dei medici, nei
giovani laureati, l’idea che non si devono fare più
le visite domiciliari.
Questa corrente di pensiero è stata oggetto di uno scontro fra
me e i vertici aziendali da una parte e
l’Associazione dei pediatri che sostiene questa
strana teoria: che il medico deve fare visite ambulatoriali e
pochissime visite domiciliari.
L’inchiesta è aperta, vedremo quali interventi
assumerà l’azienda USL. Vi dico fin
d’ora che se non verranno assunti
dall’USL, provvederò direttamente perché va dato un
segnale preciso a tutti coloro che non solo a Verrès da tempo
stanno adottando questo metodo che è il contrario di quella che è
la pianificazione regionale basata su una conoscenza del territorio
e se abbiamo 99 medici di base sul territorio più una ventina di
pediatri con un rapporto popolazione/utenti fra i più alti del
mondo, è perché vogliamo che questi 120-130 medici vadano a
domicilio e non si limitino a fare prescrizioni mediche.
Ripeto, aspetto alcuni giorni, poi vedremo
l’esito di questa situazione. Rispetto al tema del
decentramento non posso che confermare quanto dice il Consigliere
Tibaldi: i principi della legge del 1998 sono tuttora validi, gli
sforzi compiuti in questi anni sono evidentissimi,
c’è un però: c’è una grossa carenza
della materia prima, che è il medico di emergenza territoriale, e
perché c’è carenza?
C’è perché finora era considerato un lavoro di
precariato tant’è che fino alla convenzione, che è
stata siglata ultimamente e che entra in vigore dal 2001, questi
medici venivano pagati quasi quanto una colf senza diritto alla
mensa, senza diritto a ferie tant’è che con un
contratto integrativo siglato nella primavera dello scorso anno
l’Assessorato aveva anticipato istituti contrattuali
che sono stati poi compresi nel rinnovo contrattuale dei medici di
medicina generale che dedica un solo capitoletto ai MET, i quali
ricevono adesso uno stipendio pari a un ex assistente medico, hanno
diritto a 21 giorni di ferie e possono se non altro far parte del
sistema sanitario in una logica di equità.
Il problema è questo: il precariato totale, assoluto a cui
facevano riferimento i pochissimi medici perché per poter accedere
alla convenzione dei MET è necessario espletare un corso di
formazione nei sistemi di emergenza.
Molti di questi medici provengono dal sud
dell’Italia e fra i due precariati scelgono sempre
il precariato della continuità assistenziale pur con grosse
difficoltà. Ricordo che in molte regioni stanno eliminando le
cosiddette "guardie mediche di continuità assistenziale" perché il
personale è demotivato, non ha professionalità, è costretto in base
alla convenzione teoricamente a fare turni di servizio non
superiori a 48 ore e voi pensate cosa significa partire dal sud
dell’Italia e venire al nord per fare 48 ore di
servizio.
Tutte le aziende si adattano alla realtà dei fatti, derogando
alla convenzione, permettendo loro di fare due settimane
continuative per poter almeno cumulare il periodo e far sì che non
sia un continuo viaggiare perché il costo del viaggio assorbirebbe
il beneficio del guadagno.
È una situazione assolutamente precaria e per questo motivo non
possiamo obbligare l’USL a far sì che anche la sede
di Châtillon divenga sede di MET, anche se lo meriterebbe, perché
non c’è nessun medico in lista di attesa. Speriamo
di poterli reperire nell’anno in corso con
l’organizzazione di un nuovo corso di formazione,
speriamo di reperirli in virtù del fatto che è stata firmata la
convenzione nuova che dà questa dignità a questa figura
professionale.
Comunque mi sono fatto dare i dati del servizio 118 di
Châtillon:
- nel 2000 gli interventi di soccorso con le ambulanze sono
stati 1.010 di cui solo 70 con il cosiddetto "codice rosso",
percentualmente un numero molto basso;
- rispetto ai 1.010 sono stati effettuati 95 rendez-vous con
l’auto medica con il medico che parte da Aosta;
- 91 interventi di elisoccorso;
- turni di presenza del medico e continuità assistenziale: 360
notti e 110 giorni festivi e prefestivi;
- turni dell'infermiera presente a Châtillon: 92.
Questa è la situazione, è una situazione non da crisi, è una
situazione giustificata anche se l’obiettivo è
quello di inserirvi il medico, è una situazione che è ancora
sostenibile perché non è vero che Châtillon è penalizzata, non lo
dico per campanilismo, ma la valle più penalizzata in assoluto in
Valle d’Aosta è la Valle di Ayas perché è
equidistante da Ivrea e da Aosta con 35 chilometri, è una valle che
non ha nessun presidio a Verrès, come era precedentemente alla
riforma, perché il presidio è stato spostato a Donnas e la scelta
che è stata fatta è di inserire Donnas e Morgex come due poli
estremi per l’obiettivo isolamento dei due centri
perché Donnas è vero che è vicino a Ivrea, ma è altrettanto vero
che Ivrea accetta malvolentieri i pazienti valdostani perché il
Pronto soccorso di Ivrea è super intasato e spesso rimandano le
ambulanze indietro tant’è che
l’ordine di scuderia è di portare i pazienti
direttamente ad Aosta.
La Valle di Ayas quindi è la più penalizzata e i dati relativi
dimostrano che vi è necessità dei codici rossi perché i tempi di
percorrenza sono molto più lunghi rispetto alla Valle di
Champorcher o alla Valtournenche. Non cito l’alta
valle perché il presidio di Morgex è sì baricentrico, ma a quel
presidio confluisce la Valdigne, mentre le altre valli confluiscono
su Aosta. Sono scelte obbligate, discusse e approvate dagli organi
competenti, scelte che permettono comunque di garantire una
situazione di assistenza adeguata.
Diceva il Consigliere Tibaldi che la sede di continuità
assistenziale non è coperta 24 ore su 24, non è e non può esserlo
perché la convenzione per i medici di continuità assistenziale non
prevede l’assistenza diurna, è stato un escamotage
utilizzato alcuni anni fa a Donnas, ma la continuità assistenziale
è prevista solo per i festivi, i prefestivi e i notturni in
sostituzione del medico di base perché il medico di continuità
assistenziale ha solo questa funzione: può fare solo le prime cure
e non può fare le diagnosi oltre le 24 ore e il ruolo fondamentale
è quello del medico di base, che ricordo è presente a Châtillon
come altrove, con un ruolo anche di prestazioni di emergenza.
Detto questo, passo all’aspetto degli spazi: la
Casa De Matteis è stata ristrutturata durante la mia gestione
all’USL, la ricordo benissimo, è una struttura
decorosa anche se forse è meno decoroso
l’atteggiamento di alcuni medici che lì dentro
vivono e che sono stati mesi fa convocati ad Aosta per spiegare
loro che il decoro è altra cosa, ma i locali in sé sono decorosi
anche se soffrono di alcuni problemi legati all'applicazione della
626.
Per questo motivo la Giunta ha affidato
l’incarico con delibera n. 762 del 13 marzo 2000 per
la ristrutturazione dell’immobile e sta attualmente
valutando il progetto dal punto di vista tecnico per far conciliare
l’esigenza del 118 della continuità assistenziale e
del centro handicappati.
Non abbiamo ancora definito nulla anche perché vorremmo
concentrare la sede ambulatoriale presso la struttura
poliambulatoriale del centro di Châtillon proprio perché in quella
sede sicuramente si potrà dare un’assistenza
migliore e separare l’aspetto legato alla gestione
del 118 volontari e non. Questa è un’idea che sta
venendo avanti e che stiamo valutando in questi giorni.
Gli spazi sono quelli che sono; io non direi che sono
insufficienti. I dipendenti del 118 di Donnas hanno una nuova sede
che è stata realizzata l’anno scorso a fianco del
poliambulatorio e i metri quadrati a loro disposizione non sono
assolutamente di molto superiori rispetto agli attuali di Châtillon
anche se convengo che un ampliamento per loro è necessario, ma non
è così catastrofica la situazione rispetto ad altre strutture.
Per questo motivo, pur condividendo le premesse del ragionamento
del Consigliere Tibaldi, cioè del rispetto
dell’applicazione della legge del 1998, che spero
possa essere applicata entro l’anno, medici
permettendo, perché verrà organizzato un nuovo corso, non possiamo
accogliere la mozione perché non possiamo obiettivamente chiedere
all’USL di dotare quella struttura di personale
medico e infermieristico quando fino all’altro
giorno avevamo chiuso dei posti letto ospedalieri per mancanza di
personale infermieristico.
Mi impegno invece a presentare al più presto in Giunta
regionale, perché è l’organo competente, la
soluzione definitiva progettuale che andremo a scegliere sia dal
punto di vista strutturale che dal punto di vista tecnico. Per
questo motivo chiedo al Consigliere Tibaldi di ritirare la mozione,
in caso contrario saremo obbligati ad astenerci, ripeto, non per
volontà di schierarci da una parte piuttosto che
dall’altra, ma perché l’impegno che
viene chiesto non è esaudibile in via immediata.
Si dà atto che, dalle ore 21,32, presiede il Vicepresidente
La Torre.
Presidente La parola al Consigliere Tibaldi.
Tibaldi (FI) Pur prendendo atto dell’impegno
verbale che l’Assessore ha preso oggi, vorrei
ravvisare una serie di contraddizioni nel suo intervento.
Potrei anche dichiararmi soddisfatto del fatto che
c’è questo impegno per cui entro
l’anno si cerca di individuare un insieme di
professionalità sanitarie per risolvere il problema dei MET a
Châtillon, però è un impegno che è fine a sé stesso e che può
essere disatteso da un momento all’altro perché
sappiamo che la precarietà di professionalità in questo settore è
piuttosto elevata.
Vorrei solo far notare all’Assessore che il
dispositivo della nostra mozione non prevede obblighi, cioè
l’Assessore non deve obbligare l’USL
a fare qualcosa, l’Assessore deve solo attivarsi,
dove con il verbo attivarsi si lascia la più ampia discrezionalità
di scelta alla "cuspide" del sistema sanitario valdostano:
l’Assessore, l’attivazione può essere
esercitata nel modo che lui ritiene più opportuno per conseguire il
risultato.
Non avremmo potuto neppure prevedere un obbligo, sapevamo che
era insostenibile tant’è che se
l’Assessore dice:
"Non mi sento di obbligare
l’USL"
, noi diciamo:
"Assessore, non le
chiediamo di obbligare l’USL"
e le parole
scritte nel documento lo testimoniano.
Tanto meno abbiamo messo vincoli temporali, è ovvio che il
problema è contingente e non può essere risolto aspettando le
calende greche, altrimenti sarebbe una presa in giro.
Siamo dispiaciuti che questa sensibilità manifestata oralmente
non ci sia con un impegno più definito da parte
dell’Assessore e della maggioranza consiliare perché
si dà adito a questa continua classificazione di strutture di serie
A e strutture di serie B nonostante l’importanza che
una struttura come Châtillon riveste per tutto il comprensorio nei
confronti dell'utenza.
Prendiamo atto degli orientamenti sulla struttura vera e
propria, gli edifici che devono essere aggiornati o destinati a
questo scopo.
Assessore, vada a vedere in che stato stanno lavorando, ci sono
i cavi elettrici, telefonici, i cavi dei computer che sono lì
penzolanti; in una struttura privata l’ispettore
sanitario, quello che guarda se c’è
l’osservanza delle regole della 626, lo
sanzionerebbe, mentre lì si continua ad andare avanti in questo
stato di precariato anche strutturale che è più che mai
censurabile?.
(interruzione dell’Assessore Vicquéry, fuori
microfono)
? lei non può obbligare, però avoca a sé un potere, come ha
detto all’inizio del suo intervento, e ha fatto bene
a rimarcarlo, davanti a un disservizio sanitario grave come è
quello della famiglia di Verrès.
Per quel caso lei ha annunciato, facendosi interprete di una
situazione molto grave, che se non si muove l’USL,
sarà lei stesso a muoversi. Allora, Assessore, perché se non si
muove l’USL, non si muove lei per la struttura 118
di Châtillon? Perché da una parte esercita il potere,
dall’altra parte non lo vuole esercitare dicendo che
non può obbligare l’USL a fare? E sottolineo che noi
non chiediamo alcun obbligo, chiediamo solo
l’attivazione.
È una contraddizione palese che si è consumata nel giro di pochi
minuti e che ci dispiace. Prendiamo atto che Châtillon è destinata
a rimanere purtroppo, se non si interviene, una struttura di serie
B e non vogliamo questo come non lo vogliamo nemmeno per le altre
strutture sanitarie decentrate, come auspichiamo che la Val
d’Ayas quanto prima addivenga a soluzioni più
consone alle esigenze della sua popolazione.
Anche perché la nuova legge del 1998, che è stata votata dal
Consiglio regionale, prevede che il servizio di emergenza sanitaria
territoriale si avvalga di personale medico dipendente o incaricato
nonché di personale infermieristico e altro personale facente parte
dell’organico dell’Unità operativa
118, lo dice la legge. Châtillon in questo momento è al di fuori
della legge, non ha tutti i requisiti di legge per esercitare le
prestazioni sanitarie di emergenza, come peraltro
l’articolo 6 dice che il servizio di emergenza
sanitaria territoriale opera quale modello sperimentale ed è
soggetto a verifica da parte della Giunta regionale. Assessore, le
chiediamo una verifica immediata a livello di Giunta di questa
situazione come peraltro glielo chiede la famiglia di Verrès che in
conclusione della lettera invita l’Assessore e gli
organi competenti a vigilare su quello che accade sul
territorio.
Prediamo atto di queste situazioni che sono al di fuori della
normalità in una Regione come la Valle d’Aosta che
ha la pretesa, e ne siamo contenti, di essere il primo esempio di
sanità pubblica in Italia. A mo' di spot ci è stata diffusa prima
questa velina del televideo RAI che dice:
"Sanità bene al nord,
scontenti al sud; gli utenti più soddisfatti risiedono nella Valle
d’Aosta"
. Ne siamo onorati, ma dovremmo sapere
anche come stilano queste classifiche se situazioni di questo
genere passano inosservate e a maggior ragione passano inosservate
agli occhi di un'assemblea e di un Assessorato che invece avrebbero
il dovere di prestarvi maggiore attenzione.
Tra l’altro l’Assessore sa che, ma
non vogliamo sollevare la polemica sul caso specifico, anche la
legge n. 70/1993 è stata abrogata con una norma inserita nella
legge finanziaria, l’articolo 12, e non so quante
persone se ne siano rese conto. Quella legge stabiliva tutto uno
schema articolato di organigramma del 118, quella legge è stata
sostituita nel 1998 dalla legge che ho finora citato, la quale
demanda agli organi USL la competenza totale.
Questo è vero, però anche la cosiddetta "legge di
aziendalizzazione dell’USL", rivista e aggiornata
recentemente, le conferisce, Assessore, dei poteri di intervento,
come lei ha citato in esordio del suo intervento per il caso di
Verrès, che anche in questo caso dovrebbero essere presi in
considerazione.
Non ci sentiamo di ritirare la mozione, Assessore, perché è la
sintesi di un'esigenza manifestata dal personale non sanitario che
lì lavora, da molti cittadini che hanno segnalato il disagio,
quindi ritirarla sarebbe abdicare a un impegno che il nostro gruppo
ha portato in aula in maniera sobria e non pretestuosa perché la
terminologia della mozione è tutt’altro che
polemica, direi è molto costruttiva e aperta alle modificazioni del
caso. Mi dispiace che questa sensibilità non sia pervenuta in
maniera completa da parte dell’Assessore, anche da
qualche collega che risiede accanto a me nel comune, di conseguenza
la lasciamo al voto, poi ne prenderemo atto e
senz’altro la riproporremo memorizzando il suo
impegno verbale, Assessore.
Se scaduto questo termine, non ci sarà nulla di nuovo, torneremo
in aula con una mozione analoga.
Presidente
La parola al Consigliere Piccolo per
dichiarazione di voto.
Piccolo (SA)
Ringrazio il collega Tibaldi per le
sollecitazioni, ma credo che il sottoscritto non ne abbia bisogno
in materia di sanità, soprattutto per quanto riguarda quel
territorio e quello specifico comune perché io, che ho invece la
sfortuna di essere un po' campanilista, di quel problema che
riguarda il 118 è da tempo che me ne interesso e non solo di
quello.
Del resto se ha avuto incontri con i colleghi, perché per me
sono i colleghi dell’USL, ne avrà avuto la conferma.
Pertanto sotto questo aspetto credo che, per quanto riguarda il
contenuto della mozione che ho la fortuna o sfortuna di conoscere
più da vicino come pure i problemi che sono denunciati, per quanto
riguarda la prima parte concernente il personale relativo alla
legge del 1998 e la possibilità di avere un medico 24 ore su 24
anche per il servizio di pronto intervento di 118,
l’Assessore abbia già manifestato quali sono le
difficoltà. Ma vorrei in questa sede riprenderle per sollecitare
l’Assessore in tal senso. Con
l’Assessore abbiamo avuto parecchi incontri e
soprattutto con il suo collega Vallet abbiamo verificato per quanto
riguarda la seconda parte: la struttura, che è da rivedere e da
ristrutturare.
Ricordo in proposito al collega Tibaldi e ai colleghi presenti
che avevo già coinvolto l’Amministrazione comunale
di Châtillon e il precedente sindaco per quanto riguardava la
struttura del 118 che convive con quella del CSE, il centro degli
handicappati, e l’angusta abitabilità che ha la
struttura che ospita la guardia medica.
Questo l’Assessore lo sa, prova ne è
l’impegno che ha preso l’Assessore
con me personalmente e con gli operatori qualche tempo fa, nel
senso di rivedere la struttura in termini di ristrutturazione.
Sottolineo che la nuova Amministrazione comunale di Châtillon ha
prospettato la possibilità di una nuova collocazione della
struttura qualora non fosse possibile ampliarla per problemi
urbanistici e non ultimo anche per problemi di disponibilità dei
proprietari vicini a non lasciare edificare in alto.
Sono sottolineature che mi permetto di fare anche in questa sede
per dire che a mio avviso la struttura di Châtillon necessita di
una ristrutturazione e, se non vi fossero le possibilità di farlo,
credo sia il caso di parlare di nuova collocazione.
Mi dispiace prendere la parola dopo la replica del collega
Tibaldi perché va detto con molta sincerità: sono stati assunti
impegni in quest’aula dall’Assessore
Vicquéry per quanto riguarda la parte del personale, mentre per la
struttura esistono i progetti ed è possibile verificare cosa
contengono. Dobbiamo dare un atto di fiducia
all’Assessore Vicquéry, non posso che sottolineare
il suo impegno anche perché sono stato coinvolto e insieme abbiamo
programmato per la prossima settimana una serie di incontri e di
sopralluoghi per verificare altre possibilità di collocazione del
118. È in questo senso che mi permettevo di incitare i colleghi di
Forza Italia a ritirare la mozione, ma ho sentito che non
c’è l’intenzione, pertanto lo dico
con una certa difficoltà: anche il nostro gruppo è costretto ad
astenersi sulla mozione pur condividendo molti dei contenuti, però
va dato atto all’Assessore che sono stati presi
degli impegni ufficiali in questa sede.
Pongo in votazione la mozione in oggetto:
Consiglieri presenti: 29
Votanti e favorevoli: 4
Astenuti: 25 (Agnesod, Bionaz, Borre, Charles Teresa, Collé,
Comé, Cottino, Cuc, Lanièce, La Torre, Lavoyer, Louvin,
Marguerettaz, Martin, Nicco, Ottoz, Pastoret, Perrin, Perron,
Piccolo, Praduroux, Rini, Vallet, Vicquéry, Viérin D.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK