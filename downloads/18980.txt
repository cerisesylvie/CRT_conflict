Consiglio Regionale della Valle d'Aosta - Oggetto del Consiglio n. 2104 del 11 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2104 del 11 luglio 2001 - Resoconto
OGGETTO N. 2104/XI Problematiche concernenti la spesa
sanitaria nella Regione. (Interpellanza)
Interpellanza Premesso:
- che, analogamente alle altre regioni italiane, la Valle
d’Aosta ha registrato un’impennata
della spesa sanitaria;
- che da un’analisi effettuata dal Ministero del
Tesoro si evince che il fabbisogno della Regione Valle
d’Aosta, pari a 608 miliardi nei primi cinque mesi
del 2001, segna una crescita record di 113 miliardi (23%) rispetto
allo stesso periodo dell’anno precedente;
- che il "nodo sanità" costituisce una delle pesanti eredità
lasciate dal centrosinistra al Governo Berlusconi;
i sottoscritti Consiglieri regionali
Interpellano
l’Assessore alla Sanità per conoscere:
1) qual è l’odierna entità del disavanzo
dell’USL;
2) a quali cause è imputabile tale squilibrio economico;
3) se e come intende intervenire sulle scelte gestionali
inerenti la spesa sanitaria regionale e quale sarà la possibile
incidenza sui livelli di assistenza e sulle prestazioni
sanitarie.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI) È sufficiente scorrere le pagine di cronaca delle
ultime settimane per rendersi conto della mancanza di una corretta
gestione del servizio sanitario nazionale da parte degli organi
centrali, ma anche da parte delle regioni relativamente a quelle
che sono le loro competenze.
Lo dicono i conti pubblici, lo dice la relazione -
l’allarme che è stato lanciato in particolare dalla
Corte dei conti per il disavanzo -, lo dice lo stato in cui versa,
a due anni dal varo, la "riforma Bindi", soprattutto lo dicono gli
utenti, che in un recente sondaggio del CENSIS, formulato per conto
del Forum per la ricerca biomedica, hanno confermato la loro
sfiducia nelle istituzioni sanitarie, dal Ministero della sanità
fino alle aziende sanitarie locali.
Sono questi gli organi deputati alla gestione del servizio del
denaro pubblico, che finisce troppo spesso in inutili sprechi o in
evidenti disservizi ai danni degli assistiti, così abbiamo lunghe
liste di attesa per gli esami diagnostici e con i cittadini che
sono alla mercé dei computer per le prenotazioni. Abbiamo casi di
malasanità ai quali peraltro fanno da contrappeso anche prestazioni
di medici bravi e professionalmente preparati, ma ci sono comunque
inevitabilmente casi di malasanità che rappresentano una grave
situazione, vuoi perché colpiscono immediatamente
l’attenzione dei cittadini, vuoi perché
rappresentano i fallimenti di un servizio che è fondamentale per la
vita umana.
La Valle d’Aosta non fa difetto a questi casi, ne
abbiamo uno che recentemente è salito agli onori della cronaca e si
riferisce a un'errata diagnosi di un caso di idrocefalia di un
neonato aostano con il conseguente rinvio a giudizio di cinque
medici per lesioni personali colpose e questo solamente per tenere
alta l’attenzione anche su questi casi.
Dicevo che a questo quadretto poco confortante la Valle
d’Aosta purtroppo non fa difetto, analogamente ad
altre regioni italiane essa ha registrato anche una notevole
impennata della spesa sanitaria.
In queste ultime settimane sono state pubblicate le statistiche
in rosso delle voci di costo della sanità italiana le quali
indicavano i dati relativi alle diverse realtà regionali.
L’aumento della spesa pare determinato
principalmente dall'abolizione dei ticket sanitari, fatto che ha
contribuito ad incentivare il ricorso ai farmaci come ben si sa. Si
stima che il solo incremento della spesa farmaceutica nel primo
trimestre 2001, ma oggi i dati parlavano anche di un altro valore,
oscilli intorno ai 5.500-5.700 miliardi.
Nella classifica regionale la Valle d’Aosta segna
una lievitazione del 32,7 percento tra il primo trimestre 2001 e il
medesimo periodo dell’anno precedente, una
dilatazione che non possiamo giudicare irrilevante, anzi è al di
sopra della media italiana che si attesta sul 30,6 percento e vede
purtroppo la Valle d’Aosta contendersi il primato
con poche altre regioni.
Un’altra analisi, che è stata pubblicata qualche
settimana fa, effettuata dal Ministero del tesoro, ha permesso di
evincere che il fabbisogno della Regione Valle
d’Aosta è pari a 608 miliardi. Nei primi 5 mesi del
2001 ha registrato una crescita record - qui siamo i primi - di 113
miliardi, più 23 percento rispetto allo stesso periodo
dell’anno precedente.
Immaginiamo che su questi valori l’incidenza
della spesa sanitaria sia di un certo impatto, non è dato però
conoscerne ad oggi la specifica entità e di qui la nostra
interpellanza.
Abbiamo visto, ad onor del vero oggi pubblicata sulla stampa,
una dichiarazione del Presidente della Regione e
dell’Assessore alla sanità che fa riferimento al
debito dell’azienda sanitaria locale per il 2000 di
24 miliardi, debito che si preannuncia che verrà coperto con mutuo,
ma di questa cifra farà menzione anche l’Assessore
nella risposta, immagino.
Il nodo sanità, come abbiamo scritto nelle premesse
dell’interpellanza, costituisce una delle pesanti
eredità lasciate dal Centro Sinistra al "Governo Berlusconi". È
naturale che adesso le regioni battano tutte cassa, chi più chi
meno hanno dei disavanzi che dovranno in qualche maniera essere
coperti.
Le regioni fanno riferimento, e lo ha fatto anche
l’Assessore nella dichiarazione che ha rilasciato
stamani sul giornale, al rapporto spesa sanitaria/PIL come il più
basso d’Europa, una giustificazione che è stata
adottata anche dalla Confregioni, la quale sta individuando delle
modalità di intervento per far fronte ai deficit sanitari
nell’anno in corso. Diciamo che il documento più
importante sul quale si farà riferimento per
l’abbattimento della spesa sanitaria è il DPEF,
documento di programmazione economica e finanziaria, in questi
giorni all’esame del Governo. Anche oggi su "Il Sole
24Ore" è stato fatto riferimento ai provvedimenti che si intendono
adottare per alleviare i costi della spesa sanitaria, senza dover
abbassare i livelli di assistenza essenziali e quindi i livelli
delle prestazioni a favore dei pazienti.
Si prospetta una riforma del servizio sanitario nazionale con un
forte impulso al ruolo dei privati, con la massima libertà di
scelta degli assistiti, con il ricorso alle fondazioni non profit
per gestire gli ospedali oltre alla reintroduzione del ticket anche
per i ricoveri.
Senza dimenticare che in quello che sarà, come ci auguriamo, la
futura devoluzione di competenze dallo Stato alle regioni che
investirà anche il settore sanitario, l’obiettivo
sarà quello di migliorare la qualità dell'organizzazione, ottenendo
consistenti risparmi senza tagliare la spesa sanitaria bensì
ottimizzando le risorse e sull'ottimizzazione delle risorse ci sono
diverse cose da dire.
Le voci di spesa che sono pubblicate sul rendiconto della
gestione 2000, che sarà esaminato domani, ci danno dei dati che
sono interessanti, sui quali si possono effettuare delle
riflessioni. Le spese di funzionamento della sanità e delle
politiche sociali valdostane si sono attestate nel 2000 sui 327
miliardi, l’ammodernamento delle strutture sui 43
miliardi, l’assistenza sociale e la beneficenza 52
miliardi e i servizi sociali poco meno di 9 miliardi.
L’Assessore ha gestito nel 2000 poco più di 430
miliardi. Vuol dire che se facciamo la divisione di questa
disponibilità pro capite sui cittadini residenti in Valle, per ogni
Valdostano sono stati impegnati e spesi qualcosa come 3,645
milioni.
Nonostante questa spesa le sacche di disagio patite dagli utenti
ci sono e restano; possiamo citare quelle già più volte
sottolineata dal nostro gruppo consiliare, quale la carenza di
anestesisti, l’assunzione di convenzioni
estremamente onerose per reclutarli all’esterno, la
carenza di infermieri. Carenze che sono purtroppo spesso motivate
non solo dall’assenza di professionalità sul
territorio, ma anche da quello scoglio dell’esame
linguistico che viene anteposto alle conoscenze professionali dei
medesimi.
L’interpellanza che oggi proponiamo mira quindi a
conoscere dati certi in merito alla situazione sanitaria valdostana
e anche le modalità di intervento sulle scelte gestionali future.
Qui, come leggiamo sulla stampa, l’Assessore e il
Presidente hanno già anticipato la necessità di intervenire
attraverso un nuovo mutuo per coprire questo buco
dell’azienda sanitaria locale; direi che la
situazione comune a tutte le regioni non debba essere però vista
come "un mal comune, mezzo gaudio" anche perché delle economie di
spesa non ci sentiamo di condividere quanto scritto, ovvero che non
possiamo incidere sui costi. Sui costi si può incidere, eccome!
Forse è più difficile incidere sulle entrate, anche perché la
futura abolizione dell’IRAP comporterà un
cambiamento radicale nell’approvvigionamento di
risorse per il sistema sanitario nazionale e di conseguenza per
quelli regionali, però la possibilità di operare sui costi esiste
ed è quanto mai necessaria senza nulla togliere ai livelli di
assistenza essenziali.
Sentiamo le risposte dell’Assessore e ci
riserviamo la replica.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV) Ringrazio il Consigliere Tibaldi di aver voluto
trattare questo argomento che è à la Une dei giornali, un argomento
che mi permette di smentire una notizia errata o quanto meno male
interpretata, una notizia diffusa da un organo di stampa di cui
parlerò dopo. Potrei sottoscrivere quasi all’80
percento le premesse del Consigliere Tibaldi perché ha già ben
illustrato molte delle cause del disavanzo o meglio quello che noi
tutti Assessori definiamo una sottostima della spesa sanitaria che
sono due concetti ben diversi.
Ma per rispondere puntualmente alle domande poste, la spesa
sanitaria nella Regione nell’ultimo triennio è
aumentata secondo i valori indicati e desunti dal bilancio di
esercizio di riferimento:
- 1998: 273 miliardi e rotti;
- 1999: 301 miliardi;
- 2000: 346 miliardi,
con un aumento del 10,5 percento nel 1999 rispetto al 1998, del
14,8 percento nel 2000 rispetto al 1999.
Gli aggregati di spesa che sono cresciuti più significativamente
si riferiscono:
- al personale dipendente: da 137 miliardi nel 1998 a 157 nel
2000;
- all’acquisto di beni e servizi da 56 miliardi
nel 1998 a 74 nel 2000;
- alla farmaceutica convenzionata: da 23 miliardi a ben 31
miliardi nel 2000;
- all’assistenza medico-generica da 14 miliardi a
18 miliardi nel 2000;
- all’assistenza specialistica convenzionata
esterna: da 5 miliardi a 8 miliardi nel 2000.
Tutte voci di spese difficilmente controllabili se non
l’acquisto di beni e servizi.
Il fabbisogno tendenziale di spesa indicato
dall’USL per il 2001 è stimato in lire 380 miliardi,
importo che aumenterebbe la spesa sanitaria regionale rispetto al
2000 di circa il 10 percento. Sulla gestione 2001 grava infatti
l’impatto di rinnovo dei contratti collettivi del
personale dirigenziale, medico, veterinario, tecnico e
amministrativo che oggi stesso notizie di stampa danno come
bocciato dalla Corte dei conti, rinnovo che ovviamente verrà
ripresentato ed è relativo al biennio economico 2000-2001,
l’abolizione del ticket sui farmaci come è stato
detto nonché l’adeguamento legato al tasso di
inflazione pari a circa il 3 percento.
Rispetto al dato di fabbisogno di lire 608 miliardi, indicato
nell’interpellanza, il Ministero del tesoro
interpellato ha chiarito che deve intendersi non fabbisogno di
spesa sanitaria, ma quale impatto della Regione Valle
d’Aosta sul fabbisogno e in questo impatto vi è
anche la spesa sanitaria, ma si tratta di un dato di cassa che
pertanto non è da prendere in considerazione
nell’ambito dell’argomento di cui
parliamo perché ho la tabella trasmessaci dal Ministero del tesoro
e sui dati di cassa trimestrali vi sono delle variazioni in aumento
e in diminuzione che dipendono dalle necessità di spesa delle
singole regioni che non hanno nulla a che vedere con la parte
riguardante le necessità finanziarie in quanto tali.
Comunque questa notizia, nel momento in cui è stata vista
dall’Assessorato, ha messo in allarme
l’Assessorato perché l’aumento di
spesa da 350 a 608 sarebbe fuori da ogni portata.
Ciò premesso, rispetto ai punti richiesti l’USL
ha precisato che la stima tendenziale dei costi 2001 evidenzia,
rispetto ai costi 2000 una previsione di aumento in linea con
l’aumento nazionale del 9-10 percento;
l’analisi dei costi dopo un semestre conferma che i
costi che determinano tale aumento sono principalmente non
preventivabili a livello aziendale, sono già stati citati dal
Consigliere Tibaldi: l’aumento della spesa
farmaceutica convenzionata che nei primi tre mesi è di circa il 32
percento in più, la Valle d’Aosta si caratterizza su
questo versante per un numero di ricette mediamente più basse pro
capite rispetto al dato nazionale, ma con un costo medio più
alto.
Molte motivazioni potrebbero essere date, soprattutto:
l’invecchiamento della popolazione e soprattutto la
ricerca di prescrivere farmaci puntuali, precisi, costosissimi; vi
sono alcuni farmaci per alcune patologie che costano 1 milione
l’uno a settimana e il sistema lo paga: gli effetti
economici a seguito della sottoscrizione del contratto del
personale del comparto per il biennio 2001 e l'ulteriore incidenza
del contratto della dirigenza sull’esercizio 2001;
il tasso ufficiale di inflazione sui costi per i beni e servizi;
maggiori costi per l’applicazione degli effetti
economici 2001 delle convenzioni nazionali uniche, medico generica,
pediatrica, specialistica e quant’altro.
Rispetto al terzo punto, le scelte programmatiche rispetto al
finanziamento della spesa sanitaria regionale vengono assunte in
sede di approvazione del bilancio regionale che diviene il
presupposto per la predisposizione delle linee di indirizzo e
programmatiche per l’organizzazione
dell’attività sanitaria a livello regionale.
La realizzazione concreta del processo avviene con la stipula
annuale dell’accordo di programma tra la Regione e
l’azienda. Per il 2001 la Giunta regionale ha già
approvato la deliberazione n. 3.849/2000 con la quale sono state
impartite, al di là delle disposizioni "routinarie", così possiamo
definirle, ulteriori disposizioni all’azienda
finalizzate alla razionalizzazione della spesa sanitaria e
consistenti in una riduzione dei costi totali e in un aumento dei
ricavi.
Ad oggi abbiamo delle proiezioni trimestrali, aspettiamo di fare
il punto della situazione con l’azienda USL entro
fine estate per avere precisa contezza dei risultati raggiunti che
sono stati contrattati a livello di definizione del budget con i
singoli responsabili di reparto.
Siamo inoltre in attesa di conoscere l’esito di
uno studio effettuato dal Cresa di Torino a cui la Giunta ha
conferito un incarico di consulenza sull'evoluzione della spesa
sanitaria regionale nel prossimo quinquennio. Tale studio si
articola in due fasi:
- la prima prevede una prima analisi sulle fonti di
finanziamento, dei livelli assistenziali e della spesa sostenuta al
fine di evidenziare le criticità esistenti e gli scenari evolutivi
della spesa sanitaria;
- la seconda consiste in un approfondimento delle aree
maggiormente critiche al fine di individuare in termini analitici i
determinanti della spesa ritenuta anomala e definire le linee di
intervento possibile.
L’incarico terminerà presumibilmente a fine
settembre, primi di ottobre e su questo, anche in relazione alla
mozione che è all’ordine del giorno,
l’invito è di aggiornare l’argomento
a quella data perché avremo tutti degli elementi conoscitivi
migliori non solo rispetto all'evoluzione tendenziale della spesa a
livello regionale, mi riferisco al Consigliere Beneforti, ma sulle
proiezioni future sull’impatto che avranno alcune
scelte nel prossimo futuro. L’analisi che il Cresa
sta facendo, specificatamente la Prof.ssa Dirindin, consiste in
un’attenta valutazione delle proiezioni nel prossimo
quinquennio, anche con tutte le difficoltà che ci sono, per dare
modo alla Giunta e al Consiglio regionale di definire scelte
programmatorie anche in funzione delle disponibilità finanziarie
che vi sono. Tornerò dopo su questo argomento. Evidentemente anche
le decisioni che saranno assunte a livello statale in merito alla
ridefinizione dei livelli essenziali di assistenza, nonché la
manovra governativa di raffreddamento della spesa, incideranno
sulla gestione della spesa sanitaria regionale.
Il Consigliere Tibaldi ha detto giustamente che il problema è a
livello nazionale e qui condivido tant’è che alcuni
documenti pubblicati ultimamente danno delle dimensioni di aumento
di spesa dal 1995 al 1999 a livello nazionale non solo a livello
locale:
- per quanto riguarda il personale, un aumento di ben il 37
percento, anni 1995-1999;
- beni e servizi un aumento del 22 percento;
- medicina di base del 5 percento;
- farmaceutica del 12 percento - per questa eravamo fermi alla
data del 31 dicembre 1999, l’aumento della
farmaceutica nel 2000 lo conosciamo e nel 2001 anche -;
- ospedaliera convenzionata del 12 percento.
Siamo a percentuali assolutamente anomale rispetto
all’aumento della spesa pubblica globale.
In Valle d’Aosta la spesa farmaceutica dal 1995
al 1999 è passata in globale da 16 miliardi del 1995 a 30 miliardi
del 1999 con questo picco dei primi mesi del 2000 per una
percentuale del 15 percento. Ripeto, sono percentuali altissime che
dovrebbero fare riflettere chi fa queste scelte.
Il tema è all’attenzione principale dei
Presidenti delle Giunte e proprio giovedì scorso, 28 giugno,
nell’ultima riunione della Conferenza dei
presidenti, Conferenza che fra l’altro domani sarà
riconvocata per ridiscutere questo argomento, il Presidente Viérin,
nel richiamare l’accordo intercorso fra lo Stato e
la Regione Valle d’Aosta, che pone a carico di
quest’ultima l’intero onere della
spesa sanitaria a fronte del trasferimento dei contributi sanitari
con conseguente esclusione dal riparto del fondo sanitario
regionale, osserva però che l’uscita dal controllo
delle regioni della spesa sanitaria a causa di eventi non
imputabili a loro responsabilità e il dimezzamento dei cespiti
trasferiti dallo Stato, hanno a tal punto modificato i termini
dell’accordo - accordo per la Valle
d’Aosta - da rendere necessario riconsiderare
l’esclusione della sua Regione dal riparto così come
già richiesto dalla Regione Friuli Venezia Giulia e dalla Regione
Sicilia.
Il Presidente Viérin sottolinea che allo Stato non esiste un
deficit pregresso imputabile a scelte operate dal Governo che
impone alla sola Regione di chiedere di partecipare al riparto
delle risorse supplementari riferite al fondo sanitario 2000 e a
quello 2001. Questo vale ovviamente in relazione ai mutui accesi
per il piano dei deficit pregressi, mutui accesi che sono lo
strumento che adottano tutte le regioni per una corretta
contabilità aziendale.
L’argomento è all’attenzione di
tutti. Nel recente convegno organizzato dall’Ordine
Mauriziano sul tema è stato detto che se la spesa sanitaria è
cresciuta, non è certo colpa delle regioni, è il fondo sanitario
nazionale ad essere sottostimato e che, quando si tocca questo
tasto, il coro di voci dei rappresentanti regionali è unanime e non
c’è schieramento politico che tenga.
Si è detto ancora che le regioni non vogliono essere messe alla
gogna, anzi rivendicano autonomia e competenze per disegnare la
sanità, mettono sul tavolo i risultati raggiunti e sono pronte a
confrontarsi con altre realtà per cercare politiche e strategie
sempre nuove.
Enzo Ghigo, Presidente della Regione Piemonte e della Conferenza
delle regioni, afferma:
"È ingiusto attribuire alla spesa
sanitaria regionale il deficit nei conti pubblici, è sbagliata la
manovra di abolizione dei ticket?"
e io sottoscrivo in pieno,
l’ho detto in altre sedi, l’ho detto
a una riunione presso il Ministero del tesoro a cui ho partecipato
in rappresentanza delle regioni a statuto speciale. Ho proposto in
quella sede al Governo di passare all’assistenza
indiretta dei farmaci convenzionati suscitando scandalo e
disapprovazione da parte dei rappresentanti del Governo per i quali
l’assistenza indiretta significa far pagare ai
cittadini e chiedere dopo il rimborso.
Nelle esperienze passate l’assistenza indiretta?
quando è stata attuata negli anni 1990-1991 ha eliminato
immediatamente la spesa farmaceutica perché il cittadino è noto che
ha fatto incetta di farmaci, sicuramente non per responsabilità del
cittadino in quanto è la classe medica che prescrive i farmaci, ma
la mia proposta era provocatoria per dire che la situazione di un
aumento della spesa farmaceutica del 30 percento è assolutamente
insostenibile. Continua il Presidente Ghigo:
"? È sbagliata la
manovra di abolizione del ticket non nel principio, ma per gli
effetti che ha prodotto tant’è che
c’è stato un incremento di spesa. Dovrà essere
eventualmente lo stesso Parlamento, su iniziativa del Governo, ad
inserire correttivi o a recuperare risorse finanziarie?"
.
Gli fa eco Bissoni, Assessore alla sanità
dell’Emilia Romagna, per cui l’altro
schieramento, che dice:
"Abolire i ticket e dare la
responsabilità alle regioni di non governarla non è un
atteggiamento serio in un Paese che si dice federalista almeno
nella sanità"
.
Per il Presidente Ghigo invece non ci sono dubbi: non
c’è manovra di razionalizzazione che tenga se non si
imporrà un nuovo modello culturale di utilizzo del servizio
sanitario e quant’altro.
Lo stesso Ministro Sirchia, che prepara il decalogo, ha già
fatto delle dichiarazioni importanti, leggo:
"Non ha dubbi il
Ministro, parlando la scorsa settimana di spesa sanitaria nella
risposta all’interrogazione di Forza Italia?"
questo è anche, tra parentesi, interessante, durante un question
time alla Camera "?
per agire Sirchia ha annunciato che
presenterà al Governo e al Parlamento, Tesoro permettendo, un
progetto preciso in cui saranno previsti interventi a breve termine
senza effetti sui cittadini né sul solidarismo né sugli
universalismi?"
due concetti chiave che tutti tendiamo a
difendere, solidarismo e universalismo nella sanità, o almeno
tentiamo di difendere
"? per arginare la crescita record della
spesa 2001, più 8 percento rispetto al 2000. E nel cassetto di
Sirchia qualche proposta da discutere c’è già, ad
esempio l’eventualità di una forma di contribuzione
sulla prima visita o una partecipazione all’aspetto
alberghiero dei ricoveri ospedalieri mutuando
l’esperienza francese, dove si paga un ticket sui
ricoveri inversamente proporzionale alla gravità dei ricoveri
stessi?"
.
Da anni questo succede senza creare sconquassi di alcun genere,
è pur vero che lì esiste il sistema delle mutuelles e qui il
sistema del servizio sanitario nazionale, però è interessante
sentire dire queste cose.
"? L’attenzione?"
continua Sirchia
"?
tuttavia dovrebbe essere concentrata da subito sulle misure per la
farmaceutica dopo il decreto blocca prezzi
nell’immediato si dovrebbe agire sulle
pluriprescrizioni?"
su cui concordo in pieno così come
bisognerebbe anche ridurre la pluriconfezione dei farmaci perché è
un evidente spreco di farmaci per tutti noi cittadini. Continua:
"? ma fra le ipotesi al vaglio c’è anche quella
di reintrodurre la fascia B del prontuario con un ticket del 20
percento, riempiendola con quanti più farmaci possibili, esclusi
quelli necessari ai cronici e prevedendo interventi che evitino un
effetto ridotto della misura causato dall'esenzione. Il guadagno
potrebbe essere fra i 1.000 e i 1.500 miliardi. Nel medio e lungo
termine invece potrebbe anche tornare un tetto di spesa e le
regioni che lo dovessero superare avrebbero la possibilità di
portare fino al 40 percento il ticket sulla fascia B. Infine da non
escludere sarebbe anche la possibilità di un contributo di 2.000
lire a pezzo per ricetta con un massimo di 4.000 lire rispetto alle
precedenti 6.000".
Siamo in attesa di conoscere le decisioni del Governo, ma in
quale contesto generale?
In un contesto generale in cui continuiamo a dire, ripeto,
indipendentemente dagli schieramenti politici, che il sistema
sanitario nazionale è sottostimato e lo dice anche
l’OCSE da dove arriva una conferma alle sirene
italiane che da anni denunciano una sottostima nella spesa
sanitaria pubblica.
"Il nostro servizio sanitario nel confronto
con la spesa dei Paesi più sviluppati del vecchio continente è il
più tirchio
?" dice l’OCSE
"? se
l’Italia nel gomito a gomito con gli altri sistemi
sanitari è in esatta media OCSE per la spesa totale, che è
l’8,2 percento sul PIL, non lo è altrettanto per
quella pubblica?"
perché qui è la somma della spesa pubblica
più la spesa privata
"? dove nel confronto con i Paesi europei,
che più si avvicinano all’identikit sanitario
italiano, conquistiamo il record negativo, cioè il 5,5 percento sul
PIL?"
e su questo ho avuto modo di dire che questa percentuale
è diminuita rispetto all’ultimo decennio, dieci anni
fa per la sanità in Italia si spendeva di più rispetto al PIL di
quanto si spenda oggi sul globale della spesa pubblica a fronte di
investimenti che sono decuplicati, centuplicati sia in termini di
spesa corrente che in termini di spesa in conto capitale.
"? Un dato?"
dice l’OCSE
"? che diventa
ancor più evidente se si va a considerare la quota di spesa
pubblica su quella totale: quella italiana vale il 67,3 percento di
quella complessiva, una cifra ben al di sotto, ad esempio, di
quella francese o tedesca: la prima ha ben dieci punti in più, 78
percento a fronte di una spesa totale sul PIL del 9,4 percento,
mentre in Germania i fondi del Governo pesano per il 75,8 percento
sulla spesa totale, ben il 10,3 percento, senza considerare gli
esempi della Danimarca o del Regno Unito dove la spesa pubblica
conta per più dell’80 percento di quella
totale"
.
Questo è il contesto generale. Sono, direi, grida "manzoniane"
che noi facciamo perché abbiamo modo di constatare periodicamente
che il Ministero del tesoro su questo versante è assolutamente
sordo. Nell’incontro che citavo prima ci è stato
candidamente detto che era sufficiente mettere in atto il sistema
budgetario previsto con decorrenza dal 1° giugno scorso per poter
ridefinire la spesa sanitaria. Abbiamo risposto indignati che
questo lo stiamo facendo, ma che il sistema budgetario nei
distretti sarà semplicemente un sistema di monitoraggio migliore,
più preciso e puntuale sulla spesa globale, ma non produrrà
assolutamente effetti se non limitati.
È riconosciuto unanimemente che i margini di risparmi ci sono,
sono dell’ordine però del 3-4 percento, il che
significa su una spesa nostra di risparmiare, con enormi sforzi che
si stanno facendo sui rinnovi contrattuali, sui canoni, sui
leasing, sulla contrattualizzazione dei budget, una cifra che va
dagli 8 ai 10 miliardi, che è sicuramente una cifra significativa,
ma che non è un'inversione di tendenza rispetto al tema
generale.
Concordo che si può incidere sui costi, dove e come è un
problema perché abbiamo due voci di spesa indifferibili: quello
dell’acquisto di beni e servizi su cui si può fare
qualche risparmio, ma le scelte di fondo dovrebbero essere altre.
Dobbiamo essere almeno con noi stessi onesti: le scelte di fondo
potrebbero essere quelle adottate dalla Regione Toscana che ha
deciso che dopo le dimissioni il cittadino se ne va a casa con il
pacchettino di farmaci ospedalieri che, come sapete, costano un 70
percento circa in meno rispetto ai farmaci distribuiti dalle
farmacie convenzionate.
Questa decisione è stata oggetto di ricorso al TAR da parte
della Farmindustria, ha dei grossi rischi di illegittimità perché
c’è una normativa precisa che stabilisce che i
farmaci possono essere distribuiti tramite le farmacie
convenzionate e che i farmaci ospedalieri possono essere utilizzati
solo all’interno delle mura ospedaliere a meno che
non si metta in atto un sistema di ospedalizzazione domiciliare,
che è cosa ben diversa da distribuire il pacchetto ai cittadini che
se ne vanno a casa.
Ci sono altre scelte che potrebbero essere prese, fra queste il
blocco del turnover che senza dubbio bloccherebbe la spesa per il
personale. Sicuramente ne andrebbero di mezzo i livelli essenziali
di assistenza, anche su questo mi pare il Consigliere Tibaldi si
sia già espresso dicendo che si deve cercare di incidere sui costi
senza toccare i livelli minimi di assistenza. Condivido.
Scelte dure noi le abbiamo stabilite con la delibera di Giunta
che ho citato prima e che ha un'impostazione sicuramente non
penalizzante, ma di dimostrazione di voler seguire con attenzione
questo processo.
Se devo dire, in conclusione, qual è la mia impressione
generale, questa è di un pessimismo diffuso perché non
c’è ancora una presa di posizione precisa di cosa si
vuol fare della sanità. Sicuramente la sanità sconta una fase
politica, culturale e ideologica del tutto particolare.
È noto che la discussione sulla necessità o meno di riformare la
"riforma Bindi" verte sul fatto se va privilegiata la sanità
pubblica o privata, di questi temi dibatteremo penso nel prossimo
futuro a livello di piano sanitario regionale.
Noi siamo per la difesa della sanità pubblica senza chiudere le
porte alla sanità privata, in una logica di sinergia stretta, ma
dietro queste dichiarazioni di principio c’è una
fame di business enorme che mette il freno alla classe politica
nella sua generalità.
Presidente
La parola al Consigliere Tibaldi.
Tibaldi (FI) Ringrazio l’Assessore Vicquéry per
la lunga e articolata risposta che ha dato ai quesiti che abbiamo
posto come gruppo consiliare attraverso questa interpellanza.
Indubbiamente la sanità italiana e la sanità delle regioni
necessita di un radicale cambiamento, di una rivoluzione che
potremmo dire copernicana e naturalmente gli scogli culturali,
politici, metodologici sono molti e dovranno in qualche maniera
essere affrontati, e auspichiamo, anche superati.
Ringrazio l’Assessore per la mole di dati
interessanti e importanti sui quali sarà necessario fare delle
ulteriori riflessioni.
Lo ringrazio anche per le citazioni autorevoli che ci ha
proposto in aula, in particolare quella del Presidente della
Confregioni Ghigo che sta affrontando anche lui, non solo come
Presidente della Regione Piemonte, ma anche come Presidente della
Conferenza delle regioni, quello che è il tira e molla di una
coperta, molto stretta, una coperta stretta che si gioca fra Stato
e regioni sulla base di risorse finanziarie che sono molto scarse,
o meglio la cui disponibilità è estremamente ridotta e il cui
utilizzo deve tendere a conciliare, da una parte la
razionalizzazione della spesa, dall’altra la
garanzia dei livelli di assistenza essenziali ai cittadini.
Penso che su questi ragionamenti ci sia concordia, a prescindere
dall’appartenenza a uno schieramento politico o ad
un altro, e la risposta che ci è stata fornita
dall’Assessore lo conferma.
Naturalmente, sulla base di quelle notizie che abbiamo appreso
leggendo i giornali stamattina, i segnali di questo radicale
cambiamento si cominciano ad intravedere, perlomeno a livello di
dichiarazioni.
Sarà necessario un processo di responsabilizzazione delle
regioni e qui ci auguriamo che quella "devolution" di competenze e
di risorse a livello sanitario, ma non solo, venga quanto prima
attuata in modo che le regioni possano cimentarsi e confrontarsi su
quelle che sono le capacità di offerta di un servizio sanitario che
sia qualitativamente all’altezza delle comunità che
esse vogliono rappresentare.
Ci vuole questo forte spirito innovativo, il Ministro Sirchia ha
fatto delle dichiarazioni che anticipano un decalogo di
comportamento che dovrebbe portare nella sanità italiana elementi
di meritocrazia, di competitività e soprattutto di efficienza e poi
ovviamente i tagli alla spesa, la scure dei tagli in qualche
maniera dovrà battersi.
Si paventano tagli anche sul costo del personale, soprattutto su
quella che sarà la spesa farmaceutica e con la reintroduzione dei
ticket anche lì si preannuncia una manovra di intervento e
naturalmente i livelli di operatività ed incidenza potranno essere
effettuati soprattutto su quella che è la spesa per
l’acquisto di beni e servizi.
A questo punto ci ha fatto piacere che
l’Assessore abbia riconosciuto che i margini di
manovra esistono anche in Valle d’Aosta e noi
vogliamo citare un esempio che non vogliamo qualificare
deprecabile, ma che è un esempio che vogliamo sottolineare.
Abbiamo letto nei giorni scorsi sui giornali che saranno
investiti 10 miliardi per rifare le centrali energetiche
dell’Ospedale. Non abbiamo qui gli elementi per
effettuare una valutazione tecnica approfondita;
l’Assessore è a conoscenza del progetto e
dell’intervento nel suo complesso, quindi ha
elementi di valutazione decisamente superiori ai nostri.
Sottolineiamo però che sono 10 miliardi e 10 miliardi non sono
noccioline, di conseguenza l’attenzione sui livelli
di spesa deve partire anche da iniziative come questa, che tendono
ad ammodernare il servizio sanitario regionale, con quella che sarà
l’innovazione del suo principale presidio
ospedaliero, ma che lasciano un segno nell'opinione pubblica o
nelle valutazioni di comuni mortali, come possiamo fare anche noi
che apprendiamo dai giornali di certe iniziative.
Abbiamo saputo, e sul tema torneremo, che
l’Assessorato ha conferito uno studio di alto
livello per analizzare le risorse disponibili e il loro utilizzo
nell’ambito della galassia sanitaria e
socio-assistenziale valdostana. Anche qui auspichiamo che questa
consulenza, una delle tante che vengono assegnate dalla Regione o
dall’USL, sia foriera di azioni concrete da parte
dell’Assessore che rappresenta il vertice di questo
importante settore in Valle d’Aosta.
Per il resto ci dichiariamo attenti alle affermazioni fatte oggi
dall’Assessore. Chiederei, se possibile, di avere
una copia della risposta, soprattutto nella parte in cui egli ha
citato numerosi dati che testimoniano quello che è
l’incremento delle diverse voci di spesa e
permettono di avere una fotografia della sanità valdostana e di
valutarla in una maniera più conveniente che non è quella del
dialogo a distanza come avviene durante la discussione sulle
interpellanze. Certi dati avrebbero la necessità di essere
analizzati con più calma, magari ai tavoli di qualche commissione;
penso che la V Commissione avrà l’opportunità di
farlo con maggior serenità e tempo a disposizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK