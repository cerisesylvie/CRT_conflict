Consiglio Regionale della Valle d'Aosta - Oggetto del Consiglio n. 599 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 599 del 17 aprile 2019 - Resoconto
OGGETTO N. 599/XV - Interrogazione: "Notizie in merito agli
interventi di manutenzione ordinaria e straordinaria effettuati
negli ultimi cinque anni sullo stabile sede del Cral
Cogne".
Rini (Présidente) -
Point n° 11 à l'ordre du jour.
La parola all'Assessore Borrello.
Borrello (SA) -
Il collega Bertin è sempre molto attento
rispetto alle tematiche relative al Cral Cogne. Nel corso della
precedente legislatura più volte ha predisposto delle iniziative
per capire quali erano le attività inerenti alla manutenzione
interna dell'edificio oggetto della sua interrogazione.
Risponderò in maniera molto sintetica, visto che lei mi ha
chiesto dei dati puntuali. Premetto solo che il palazzo, una volta
adibito anche a sede per gli uffici dell'Amministrazione regionale,
è stato progressivamente dismesso per quanto riguarda gli uffici
pubblici e ultimamente risultano presenti soltanto le sedi delle
varie associazioni, nonché i negozi al piano terreno. Si precisa
che gli oneri di manutenzione ordinaria all'interno dei locali non
spettano alla proprietà ma ai locatari, mentre per quanto riguarda
la manutenzione straordinaria non è stata eseguita alcuna opera,
tenuto conto anche dell'inserimento dello stesso bene all'interno
del piano delle alienazioni e valorizzazioni immobiliari di cui
alla deliberazione del Consiglio regionale n. 1851 del 25 febbraio
2016. In maniera riassuntiva, quindi, negli ultimi cinque anni, per
quanto attiene all'Amministrazione regionale, non sono state
eseguite opere di carattere straordinario.
In virtù della premessa che ho fatto e a titolo esaustivo per
completezza delle informazioni - anche perché lei nelle sue
interpellanze aveva più volte citato i lavori di ammodernamento e
risoluzione dell'abbattimento delle barriere architettoniche -, gli
ultimi lavori datano 2013 con la realizzazione di una piattaforma
elevatrice per un costo totale di 25.000 euro. A seguito di
quest'intervento era stato programmato un ulteriore intervento per
l'arretramento della bussola - lei sicuramente ha coscienza e
conoscenza della tematica, perché più volte me l'ha chiesto ?, che
però è stato sospeso anche alla luce delle ultime vicende. La
lavorazione rispetto all'arretramento della bussola che andava a
completare l'abbattimento delle barriere architettoniche per il
Palazzo Cogne aveva una valutazione economica di circa 30.000
euro.
Spero di averle fornito i dati che lei ha richiesto.
Présidente -
La parole au collègue Bertin pour la
réplique.
Bertin (RC-AC) -
La ringrazio per la risposta, Assessore,
che però mi lascia piuttosto perplesso. Proprio in ragione del
fatto che la proprietà di quest'immobile è dell'Amministrazione
regionale, avevo più volte sollecitato in passato degli interventi.
Lei mi comunica che l'unico intervento fatto risale a diverso tempo
fa ed è stato quello per realizzare un ascensore all'interno del
progetto per l'abbattimento delle barriere architettoniche;
abbattimento delle barriere architettoniche che non è stato
realizzato, nonostante siano stati spesi 25.000 euro, cosa
estremamente grave. Da lì in poi non si è fatto più alcun
intervento di manutenzione straordinaria, di nessun altro
genere.
È cosa estremamente grave anche il fatto che non si sia vigilato
sul mantenimento con interventi ordinari riguardanti questo
palazzo, che sta deperendo e si sta rovinando progressivamente con
le conseguenze che vediamo oggi: da diverso tempo filtra l'acqua
dal tetto creando tutti i problemi che vediamo di questi tempi, che
niente hanno a che fare con ragioni di rischi strutturali di
cedimento del palazzo, come viene alimentato da una leggenda
metropolitana, perché sappiamo che non c'è nessun rischio di
crollo. Vi è però un deperimento dell'immobile e il fatto che dal
tetto filtri dell'acqua e non si intervenga in qualche modo per
limitarne le conseguenze lo trovo estremamente grave,
indipendentemente da chi ne ha la competenza. Come proprietà
avremmo dovuto intervenire e imporre un intervento, se le cose
stanno così. Non si può lasciare che un bene di proprietà
dell'Amministrazione regionale si deteriori in questo modo, anche
in ragione di un possibile e diverso utilizzo. Non si può lasciar
andare tutto alla malora, tanto per non intervenire, a meno che
l'obiettivo - lo dicevo qualche tempo fa - non sia quello poi di
svenderlo. Meglio se a quel punto lo si lascia lì, vuoto per molto
tempo, modello ex scuola di via Torino "Maria Adelaide": alla fine
diventa ovviamente un problema per tutti e in qualche modo bisogna
liberarsene.
La sua risposta mi preoccupa e mi inquieta pure il fatto che in
tutti questi anni non si siano neanche fatti dei controlli sullo
stato del palazzo con degli inevitabili interventi, visto che dalle
perizie che ci sono arrivate sappiamo che lo stabile, anche per
ragioni di infiltrazione d'acqua, si sta deteriorando. Se una casa
privata ha un'infiltrazione, per non far deperire tale bene si
interviene in qualche modo. Se le cose stanno così, il fatto che
non si sia intervenuto e non si sia controllato che il bene
mantenesse tutte le sue caratteristiche senza deteriorarsi, lo
trovo estremamente grave.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK