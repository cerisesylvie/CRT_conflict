Consiglio Regionale della Valle d'Aosta - Oggetto del Consiglio n. 2891 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2891 del 26 luglio 2017 - Resoconto
OGGETTO N. 2891/XIV - Interpellanza: "Modifica della modalità
di trasferimento del personale addetto all'assistenza domiciliare
ad attività d'ufficio".
Rosset (Presidente) -
Credo che possiamo fare ancora il
punto n. 18 all'ordine del giorno, prima della chiusura della
seduta del mattino. Ha chiesto la parola il consigliere Cognetta,
ne ha facoltà.
Cognetta (M5S) -
Questa interpellanza segue un'altra già
fatta all'incirca un anno fa, rispetto alla modalità di
trasferimento al lavoro di ufficio di personale addetto
all'assistenza domiciliare sul territorio. Era accaduto - lo
ricordo brevemente anche nel testo dell'interpellanza - che un
dipendente dell'Unité des Communes Evançon era stato spostato dalla
sede di Verrès ad Aosta, a seguito della necessità della Regione di
avvalersi di questo dipendente, in quanto particolarmente esperto
rispetto a ciò che riguardava il nuovo piano del
welfare
che
si stava scrivendo. È di questi giorni, però, il rinnovo di questo
contratto.
All'epoca fu interrogato il suo predecessore, assessore
Bertschy: parliamo del 22 giugno 2016 ed era il primo Consiglio nel
quale si era insediato l'assessore Viérin. Nella risposta alla mia
interpellanza di allora disse che sostanzialmente bisognava porre
maggiore attenzione a questi trasferimenti, in quanto c'è tutta una
questione di personale che ha difficoltà a lavorare sul territorio
a seguito di un lavoro usurante e che deve poi essere collocato in
mansioni più leggere. Invece questa persona guarda caso veniva
spostata in ufficio e non si capiva bene fino a che punto fosse
necessario e opportuno questo trasferimento. Però con la delibera
fatta a maggio di quest'anno è stata fatta una proroga di sei mesi.
Ho chiesto documentazione rispetto a questa ulteriore proroga agli
uffici della Regione, i quali mi hanno trasferito diversi
incartamenti. Uno di questi documenti, per esempio, a firma
dell'Unité des Communes Evançon, chiedeva lo spostamento definitivo
di questo dipendente e diceva: non prendetelo in comando,
prendetelo per sempre. Ma la risposta dell'Ufficio personale della
Regione era: non possiamo farlo, in quanto abbiamo già tre
graduatorie in essere per lo stesso tipo di figura professionale -
parliamo di una categoria B, posizione B2 - quindi dobbiamo
giustamente prima esaurire quelle e poi eventualmente valutare il
comando.
A questo punto, io faccio la stessa domanda che feci un anno fa
al suo predecessore, assessore Bertschy: con quali modalità vengono
svolti i trasferimenti e gli spostamenti del personale
sociosanitario dal territorio agli uffici e se è intenzione
dell'Assessore di modificare queste regole, visto che questo
ulteriore allungamento di sei mesi direi che in effetti è
quantomeno inopportuno, dopo un anno di lavoro presso gli uffici
della Regione di questa persona.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Grazie collega Cognetta, è un argomento
che credo meriti chiarezza e trasparenza, anche perché stiamo
parlando dello spostamento di un OSS che coinvolge un settore che
ha circa seicento persone, quindi credo che trattare questo
argomento sia necessario per chiarire, in termini politici e
amministrativi, cosa sta dietro all'inizio di questa mobilità a
comando e qual è il futuro.
Per quello che riguarda quanto mi chiede, io le dico che, come
era stato evidenziato in risposta alla prima interpellanza del 27
maggio 2016, la legge regionale n. 22 del 2010 disciplina
l'organizzazione dell'Amministrazione regionale e prevede norme
specifiche per la mobilità applicabili a tutti gli enti del
comparto (articolo 43), ulteriormente dettagliate, con riferimento
alla particolarità della mobilità volontaria, nel contratto
collettivo. Rispetto alla scelta fatta allora, credo suggerita dai
dirigenti, l'obiettivo era di avere un supporto in una fase di
riorganizzazione del
welfare
, in particolare degli anziani,
con la valutazione di una persona che conoscesse questo mondo, ma
che avesse anche la professionalità per sostenere delle attività a
riguardo; credo che la scelta sia nata così. In questo senso si è
lavorato, citerò poi alcune delle cose fatte, e in questo senso si
conclude il lavoro, per quello che mi riguarda, in questi ultimi
sei mesi.
Stiamo lavorando insieme agli enti locali e alla V Commissione
alla riforma del welfare. Stiamo lavorando soprattutto alla
valutazione della costruzione di un modello nuovo, dato dalla
creazione di un'azienda consortile, e il lavoro che deve essere
completato va in questa direzione. Quindi lo spostamento di una
figura B2 nell'ufficio, con procedura di mobilità, in particolare
del signor Sposato, aveva e ha per questi ultimi mesi questo
obiettivo: definire attraverso queste procedure la riorganizzazione
su scala regionale dei servizi territoriali di assistenza agli
anziani residenziali e domiciliari e di affiancare le strutture
dirigenziali a riguardo. La proroga del comando è stata richiesta
in quanto tale processo di riorganizzazione è ancora in corso e si
ritiene opportuna la prosecuzione del coinvolgimento dello stesso
dipendente, per non ripartire daccapo, che ha già partecipato alla
definizione di nuove procedure approvate con deliberazione, per
esempio, n. 928 del 2017 (l'approvazione degli importi e delle
modalità di erogazione dei finanziamenti), con la deliberazione n.
93 sulla revisione delle modalità del funzionamento delle unità di
valutazione multidimensionali distrettuali, la gestione delle
graduatorie e altri provvedimenti.
Detto questo, per chiarezza noi avevamo chiesto di completare
questo periodo di comando, ma dalla parte dell'Unité des Communes
ci è stato giustamente detto: non più comando, ma assegnazione
definitiva nel vostro comparto. Rispetto a questo, da un lato c'è
la corretta risposta tecnico amministrativa del dirigente
dell'Ufficio personale, la quale ha indicato che ci sono delle
graduatorie e, se abbiamo bisogno di una certa figura, si accede da
esse. Dall'altro lato le do una risposta politica: non ho nessuna
intenzione di spostare un dipendente su seicento, senza fare una
valutazione di merito di questa professionalità. Soprattutto, la
professionalità che oggi viene spesa negli uffici non è riferita a
un B2, ma probabilmente a un livello differente. Questo dipendente
si porta con sé - per fortuna, dico - un
curriculum
, ha
delle capacità ed è stato individuato per questa fase particolare,
che per quello che mi riguarda è temporanea: si completa al 31
dicembre 2017, tornerà all'Unité des Communes a cui è assegnato e
poi ognuno farà le valutazioni di merito, perché all'interno di
queste seicento persone probabilmente ci sono anche altre figure. E
non sto facendo un discorso di spostamento di carichi di lavoro,
perché non stiamo cercando di piazzare le persone che hanno
problemi di mobilità o di altra natura, per cui bisognerà aprire un
ragionamento molto più ampio a livello di gestione del personale.
Stiamo parlando di una professionalità che è stata spesa, ma che
magari possiamo ritrovare anche in altre persone.
Completeremo questo processo di discussione del nostro modello
sugli anziani e al 31 dicembre 2017 il progetto si interrompe e il
signor Sposato tornerà nell'Unité che ha gentilmente permesso,
attraverso la mobilità, di concedere la sua professionalità in
questo periodo. In questo senso stiamo lavorando e l'esperienza si
concluderà nei prossimi mesi. Speriamo, questo me lo auguro, con la
proiezione del lavoro realizzato, che ci porti ad avere una legge
che ci permetta di fare decollare definitivamente l'azienda
consortile in questa visione più ampia, che permetta agli enti
locali di partecipare nella gestione, ma che permetta di avere una
regia regionale come quella che tutti auspichiamo, che si aspettano
soprattutto le operatrici e le OSS che lavoreranno nei servizi per
il futuro.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Bene, Assessore, mi sembra che si
concluda un ragionamento. Se ne aprono tanti altri, ma perlomeno
questo si conclude e mi sembra una cosa positiva. Almeno diamo
risposte a tante persone che giudicano questa situazione in maniera
difforme da come è stata valutata dagli uffici. E il fatto che
fosse esclusivamente una questione per un B2, lasciava tutti
abbastanza perplessi. Quindi era sostanzialmente una questione
puramente tecnica e il fatto che per un argomento così importante
ci fosse questo tipo di scelta tecnica, strideva con la qualifica
in oggetto.
L'altra cosa che ho ascoltato con favore è che si apre un
ragionamento su tutte quelle maestranze, su tutti quei lavoratori
che hanno problemi, perché ce ne sono tanti - ne abbiamo parlato
più volte - e va fatto un ragionamento profondo. Lei sicuramente
sa, come abbiamo saputo molti di noi, che alcune Unités des
Communes hanno in qualche modo fatto del terrorismo rispetto a
lavoratori che non riuscivano più a svolgere il proprio ruolo per
questioni fisiche, per questioni di usura rispetto al lavoro
stesso. Quindi bisogna dare assolutamente una risposta e io non
vedo l'ora di leggere la vostra proposta di legge, per capire come
si cerca di risolvere e di ovviare a questi problemi e come
soprattutto l'Amministrazione darà risposte a chi ha questi
problemi, perché il lavoro penso che ormai sia diventata una cosa
più che sacra.
Se ho capito bene, di questa questione non ne parliamo più e a
dicembre finisce: sono contento. Grazie Assessore.
Presidente -
Concludiamo i lavori mattutini. Riprenderemo
alle ore 15:30.
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK