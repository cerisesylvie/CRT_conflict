Consiglio Regionale della Valle d'Aosta - Oggetto del Consiglio n. 646 del 21 aprile 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Precedente
Successivo
Resoconto integrale del dibattito dell'aula
Oggetto del Consiglio n. 646 del 21 aprile 1994 - Resoconto
OGGETTO N. 646/X - Iniziative per il rilancio del comparto
edilizio valdosta­no. (Approvazione di risoluzione)
Risoluzione - Considerata la grave situazione del comparto
edilizio valdosta­no che è sull'orlo del collasso;
Rilevata l'assenza di provvedimenti efficaci da parte
dell'Am­ministrazione regionale,
Tenuto conto della mancata sburocratizzazione delle
procedure;
Considerata la recente legge "Merloni" che ha contribuito ad
aggravare tale situazione già precaria;
Impegna
l'Amministrazione regionale a presentare entro la prossima
se­duta consiliare i provvedimenti legislativi o amministrativi
ri­tenuti idonei al rilancio del settore e allo smaltimento
burocra­tico delle procedure.
F.to: Viérin M. - Collé - Marguerettaz - Tibaldi - Linty -
Chiarel­lo
Presidente -
La parola al Vicepresidente Viérin
Marco.
Viérin M. (PpVA) -
Ringrazio il Presidente del
Consiglio per quanto ha detto sul fatto che era consuetudine
accettare anche queste risoluzioni, senza applicare alla lettera il
Regolamento. É chiaro che il di­scorso del buon rapporto tra
maggioranza e minoranza va ri­spettato da ambo le parti ed è chiaro
che il nostro comporta­mento in merito alla trattazione dell'ordine
del giorno si svolge di conseguenza, come si svolge di conseguenza
il ruolo della maggioranza.
Preciso che questa risoluzione, presentata dalle forze di
mino­ranza, concerne il settore edilizio che, come sappiamo, ha una
grande importanza per la nostra regione. Oramai è quasi due anni
che questo settore ha iniziato ad andare in crisi e stiamo
raggiungendo l'apice di questo fenomeno, apice che forse
peg­giorerà ancora nei prossimi mesi. Dobbiamo ricordarci che su
questo settore vivono oltre seimila persone, e quindi è
fonda­mentale anche per il livello occupazionale.
Essendo un settore che coinvolge così tante persone ha, inoltre,
delle ripercussioni sul libero commercio ed su altri settori
colle­gati. La risoluzione tocca l'assenza di provvedimenti
efficaci da parte dell'Amministrazione regionale in questo scorcio
di legi­slatura e tiene anche conto della mancata
sburocratizzazione delle procedure, obiettivo che faceva parte del
programma di questa maggioranza. La risoluzione tiene anche in
considera­zione la recente legge "Merloni" e quindi non è solo
un'accusa, in quanto si condivide che la legge "Merloni" ha
contribuito ad aggravare questa situazione. E' vero che il
Presidente della Giunta ha emanato il 13 marzo la circolare n. 33
ed è anche ve­ro che la nostra regione con altre sei ha presentato
ricorso di incostituzionalità della legge stessa.
Noi non condivideremo, su questo tema, il pensiero del
Consi­gliere Bich che ha detto, in merito alla risoluzione sul
Casino, di non aver potuto approfondire la materia. La materia
edilizia in Valle d'Aosta l'abbiamo approfondita tutti, compresa la
Fédération che ha presentato vari atti e documenti a questo
Consiglio in merito ai mutui prima casa; presumo quindi che anche
la Fédération partecipi alla votazione di questa risolu­zione,
proprio perché conosce i problemi del settore. Dicevo poi che noi
non vogliamo a tutti i costi una risposta oggi, come era invece per
l'altra risoluzione; questa risoluzione chiede un im­pegno
dell'Amministrazione regionale a presentare in quest'aula alcune
proposte indirizzate, sia alla sburocratizza­zione, sia a
provvedimenti legislativi in merito al rilancio del settore.
Siamo anche qui a dire che, se non si vuole a tutti i costi
ga­rantire la presentazione di questi atti in Consiglio, si fissi
al­meno un lasso di tempo entro il quale questi atti vengono
inol­trati alla Commissione competente. Da parte nostra c'è una
ampia disponibilità a verificare questa situazione.
Potremmo anche dare un suggerimento e cioè quello di soddi­sfare
tutte le domande presentate in merito alla legge n. 76 del 1984,
conosciuta come mutuo prima casa. I Popolari valdostani hanno
infatti presentato, oggi stesso, una mozione in tal senso, che
verrà discussa nel prossimo Consiglio regionale. Ricordo inoltre
che il suggerimento dato è realizzabile perché la legge in merito
ai mutui prima casa parla testualmente di: "Costituzione di fondi
di rotazione per la ripresa dell'industria edilizia". Già il titolo
della legge del 1984 può contribuire al ri­lancio dell'edilizia,
toccando anche un aspetto sociale di grande importanza: quello
della prima casa.
Nella mozione, che abbiamo presentato oggi e che verrà discus­sa
nel prossimo Consiglio, chiediamo che la Giunta storni dei fondi da
altri capitoli meno interessanti e prioritari a favore del capitolo
della legge n. 76 con due finalità: per rilanciare, alme­no
provvisoriamente, il settore edile, e per dare la possibilità ai
nostri concittadini di utilizzare i risparmi che hanno accanto­nato
onde poter acquistare la prima casa. Grazie.
Presidente -
La parola all'Assessore
dei
lavori pubblici, Ferrero.
Ferrero (Ass.tec.) -
Non sono d'accordo con questa
risoluzio­ne, non per ragioni formali, semmai perché bisogna
documen­tarsi meglio. Io ho un documento che ci è stato consegnato
dall'Associazione valdostana industriali che ho incontrato ieri e a
cui ho dato delle risposte, impegnandomi, a nome della Giunta, a
fornire risposte più puntuali dopo la Giunta di do­mani. Questa
mattina ho visto i sindacati e abbiamo preso degli impegni anche
con loro per fornire delle risposte nei prossimi giorni.
Io vorrei dire perché non sono d'accordo. Non sono d'accordo con
l'analisi che sta sotto a questa risoluzione, perché il pro­blema è
che se noi consideriamo la crisi del comparto edilizio valdostano
vediamo che ha degli aspetti congiunturali e, se ha aspetti
strutturali, vediamo se questi aspetti sono reali oppure no. Se è
così, non c'è dubbio che c'è necessità di dare delle ri­sposte
urgenti, ma guai a non collegare interventi di tipo con­giunturale,
inevitabilmente di carattere limitato, con una pro­spettiva di
ristrutturazione del settore.
Secondo aspetto: guai ad isolare la crisi edilizia della Valle
dal contesto nazionale, guai a non vedere che negli aspetti
congiun­turali che ci troviamo ad affrontare in Valle, come
altrove, noi stiamo discutendo di problemi noti che non ha certo
inventato Ferrero, perché nemmeno Attila potrebbe in 7-8 mesi
creare impacci tali in un settore di questo genere. Allora, il
problema è che siamo in presenza dell'articolo 6 della legge
finanziaria, quello famoso che riguarda le forniture dei lavori
pubblici, e della legge "Merloni". Entrambi vogliono mettere in
ordine con la normativa europea il nostro Paese; anche senza
Merloni il settore dell'edilizia non sarà in Italia ed in Valle mai
più come prima, se non altro perché c'è la normativa europea.
La legge "Merloni" nasce da anni di sviluppo selvaggio di questo
settore in Italia, è una legge che ha delle forzature, che vengono
fuori tutte adesso. La legge "Merloni" è stata votata l'11 gennaio,
in modo improvviso, è entrata in vigore il 6 marzo e subito è
ap­parsa sul "Sole 24 Ore" una circolare interpretativa che è
uscita il 28 marzo; poi, giovedì scorso, abbiamo avuto notizia che
la Corte dei Conti ha respinto questa circolare interpretativa e ci
ha riportato nella situazione precedente.
Ovvero, non essendo previsto un periodo transitorio per
l'en­trata in vigore della legge, siamo nell'impossibilità di
procedere con le vecchie norme ad appalti che pure erano stati
avviati, mentre ci stiamo mettendo in regola con le nuove
disposizioni per quanto riguarda i nuovi affidamenti.
E' evidente che c'è l'esigenza di intervenire tempestivamente,
ma non si gioca e io vorrei dire che cosa ha fatto la Giunta in
queste settimane:
1°) è stato fatto un intervento finanziario straordinario la cui
esigenza era riconosciuta sia dagli industriali del settore, sia
dai sindacati: l'intervento straordinario, da un lato, si collega
al piano di ristrutturazione del settore edile, Centro Sviluppo per
capirci; dall'altro lato, è stato accolto dalla Commissione
Cee;
2°) è stata emanata una direttiva interna del Presidente della
Giunta, ai vari servizi, per uno snellimento delle procedure
amministrative di appalto nel quadro della legge "Merloni"; 3°) è
stata emessa una circolare dal Presidente della Giunta di
applicazione dell'articolo 6 per le forniture, e stiamo
appron­tando analogo provvedimento per quanto riguarda i
lavori.
Poi sono in corso procedure interne volte a revisionare i vari
progetti che sono appaltabili; questo non comporta un blocco delle
attività. Nel giro di 10 giorni la Regione sta procedendo ad
appalti a trattativa privata per 9 miliardi. di lavori per
inter­venti di sistemazione idraulica. Gli appalti hanno subito un
rallentamento, è vero, e bisogna normalizzare la situazione.
L'aspetto fondamentale è che manca una legge regionale sui
lavori pubblici, avendo la Regione potestà primaria ed è per questo
che la Giunta ha fatto ricorso contro l'articolo 1 della legge
"Merloni". E' evidente che questa legge regionale ha una portata
tale che nemmeno un abbozzo può essere presentato nel prossimo
Consiglio. Quindi nego che ci sia un'assenza di provvedimenti, poi
il fatto di attivare un tavolo di confronto fra imprenditori,
sindacati e amministrazione è una volontà già presa dalla scorsa
Giunta.
Il punto fondamentale deve essere la messa in applicazione dei
primi elementi del piano di ristrutturazione con la gradualità
necessaria. Un altro punto che è sollevato è la mancata
sburo­cratizzazione delle procedure; cerchiamo di non scherzare, io
ritengo che se l'alternativa è la disinvoltura della procedure,
preferisco qualche rallentamento, ma nella trasparenza. La ri­forma
della macchina regionale è un problema centrale e diven­ta una
precondizione per operare. Poi non capisco che cosa si­gnifichi
l'impegno a presentare entro la prossima settimana provvedimenti
legislativi o amministrativi; c'è la legge sui la­vori pubblici da
fare, i provvedimenti amministrativi sono già stati presi e
verranno presi nei prossimi giorni.
Io capisco il senso politico di questa insistenza, è una vecchia
regola della politica che Bich conosce bene: tentare di colpire i
settori deboli e non c'è dubbio che questo è un punto fragile, non
lo nego, e capisco anche che si voglia mirare verso di me o verso
il mio collega del PDS, capisco il senso, ma non lo trovo corretto
politicamente.
Miope è chi non guarda al di là di questo o di quell'assessore,
di questa o di quella formula di maggioranza; è sbagliato non porsi
il problema di come si governano passaggi così difficili e capirei
di più, se si ritenesse ci fosse un problema di assessori, di dirlo
in maniera diretta, senza giri viziosi.
Presidente -
La parola al Vicepresidente Viérin
Marco.
Viérin M. (PpVA) -
Ringrazio l'Assessore per la
sua relazione vivace, è una delle poche volte che l'ho visto così,
e mi fa piacere. Su questi argo­menti penso che il senso politico
venga in second'ordine, perché si toccano le tasche dei cittadini.
Comunque avrei voluto vedere se il PDS fosse stato all'opposizione
che cosa avrebbe detto sul discorso della casa...
(...Voce fuori microfono dell'Assessore Ferrero...)
...Noi ci siamo documentati con quello che c'era a disposizione
e ho richiamato la circolare n. 33 e anche il ricorso di
incostitu­zionalità. Poi l'Assessore si dice non d'accordo su
questa riso­luzione che però è importante per il settore; c'è una
contraddi­zione, perché il settore è importante sia per
l'abitazione, sia per il posto di lavoro. L'altro aspetto è che non
ho capito che cosa si farebbe se il problema fosse solo
congiunturale.
La Giunta ha fatto interventi straordinari con il Centro
Svi­luppo - che pare costi un sacco di soldi - e vorrei vedere i
risul­tati, perché pare che chi guida il Centro prenda 400 milioni
l'anno ed un altro, 200. Vorrei vedere se un'impresa privata
spenderebbe questi soldi annualmente per due dirigenti.
Poi, giustamente, l'Assessore ha detto che manca una legge
regiona­le sui lavori pubblici, che non si può fare in 15 giorni;
però è già passato un anno, le avvisaglie c'erano già, senza
toccare la vo­stra continuità con la Giunta "Lanivi", ma solo il
tempo di questa Giunta.
Sburocratizzare la macchina, va bene, nel programma c'era,
perché a volte c'è più trasparenza con una macchina agile e non
viceversa; quindi io spero nella buona fede dell'Assessore per­ché
Attila non ha costruito, ha distrutto e spero che l'Assessore non
segua le orme di Attila. Preciso poi che siamo anche di­sposti a
modificare il testo della risoluzione.
Presidente -
La parola al Consigliere
Chiarello.
Chiarello (RC) -
Io volevo ribadire che non c'era
l'attacco all'Assessore e io credo che la risposta sia stata
soddisfacente, anche perché conosco la situazione e do atto
dell'impegno dell'Assessore. Mi è spiaciuto, anche se non voglio
difendere il PDS, e sono anche disposto a ritirare la
risoluzione.
Presidente -
La parola all'Assessore dei lavori
pubblici, Ferrero.
Ferrero (Ass.tec.) -
La proposta che va nel senso
della di­scussione è questa:
Risoluzione
Considerata la grave situazione del comparto edilizio
valdosta­no;
Considerato che le difficoltà di applicazione della nuova
legge "Merloni" hanno contribuito ad aggravare tale
situazione;
Impegna
il Governo regionale a relazionare alla Commissione
consiliare competente più i capigruppo sulle iniziative già in atto
o previ­ste per il rilancio del settore.
Tale proposta viene firmata da me e dai capigruppo.
Presidente -
Passiamo alla votazione sulla
risoluzione testé letta dall'Asses­sore Ferrero.
I consiglieri possono votare.
Presenti, votanti e favorevoli: 26
Il Consiglio approva all'unanimità.
Presidente -
Si chiudono i lavori del
Consiglio.
La seduta è tolta.
L'adunanza termina alle ore 19,51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK