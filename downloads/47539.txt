Consiglio Regionale della Valle d'Aosta - Oggetto del Consiglio n. 3792 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3792 del 11 luglio 2024 - Resoconto
OGGETTO N. 3792/XVI - Interrogazione: "Controlli del nuovo
sistema di bigliettazione per il trasporto pubblico
locale".
Bertin (Presidente) -
Punto n. 16. Risponde l'assessore
Bertschy.
Bertschy (UV) -
L'iniziativa chiede "quanti e quali
controlli siano stati effettuati da parte degli uffici competenti
negli ultimi 60 giorni". Negli ultimi 60 giorni abbiamo svolto
sette attività ispettive sul sub-bacino del centro Valle, sulle
linee 3, 5, 8 e 7 Navetta Verde, nel trimestre precedente sono
circa una ventina i controlli nel bacino della media e dell'alta
Valle. I controlli si riferiscono a più aspetti del servizio, la
puntualità, l'efficienza dei percorsi, la pulizia, la manutenzione
dei mezzi, la vigilanza e ovviamente anche il nuovo sistema di
bigliettazione rispetto agli aspetti che sono riferiti al
funzionamento del sistema, gli annunci vocali, che è uno dei temi
che è stato più volte evocato in Consiglio. Ovviamente tutti questi
controlli si devono realizzare compatibilmente con le mansioni
ordinarie dell'ufficio e delle strutture, che, come sappiamo, sono
in numero di personale sempre ridotto per svolgere tutte le
attività che stiamo svolgendo. È proprio per questo che nella prima
variazione di bilancio che andrete a incontrare troverete delle
risorse per un incarico di vigilanza che intendiamo dare per il
prossimo triennio per continuare quest'azione di controllo anche
con delle aziende che possano supportare l'attività degli uffici e
un incarico professionale che andrà ad accompagnare quello che
abbiamo già dato per il controllo dei servizi ferroviari e che ci
permetterà di concretizzare in maniera ancora più importante
un'attività che riteniamo importante per migliorare la qualità
complessiva del servizio e soprattutto per poter operare in maniera
proattiva insieme alle aziende, insieme ai cittadini per
intervenire su tutte quelle attività che sono utili per garantire
appunto un sistema di trasporto efficiente e di qualità.
Seconda domanda: "in quale modo e con quali strumenti si è
attenzionati a valutare nel merito la qualità e il servizio
offerto", una parte di risposta glielo ho già fornita nella prima
parte della risposta alla prima domanda, oltre a questi controlli
che vanno sugli indicatori che le ho indicato, oltre a queste nuove
organizzazioni che intendiamo adottare di qui al prossimo autunno,
vorremmo anche attivare - e abbiamo iniziato a farlo con una
sezione dedicata sulla
App
VdA Trasport - un'attenzione a un
ruolo attivo dell'utente e del cittadino che utilizza il trasporto
pubblico per segnalare, da un lato, i comportamenti scorretti ma
anche per segnalare sul nostro portale tutte quelle attività che
sono utili, come è successo per l'avvio del progetto dei servizi
sostitutivi del trasporto ferroviario per intervenire su quegli
aspetti che le persone, utilizzando i servizi, possono segnalarci
in maniera pronta e soprattutto per evitare di non avere le
informazioni necessarie per intervenire anche a segnalare tutti
questi aspetti alle aziende. Un ruolo che intendiamo implementare
anche con dei progetti di cittadinanza attiva verso i giovani, ne
stiamo parlando anche con altri Assessorati così da portare, anche
in tutte quelle azioni che si fanno all'interno della scuola, le
azioni finalizzate a un'attenzione che gli utenti debbono dare per
costruire, da un lato, dei buoni servizi per mantenerli e per
intervenire quando questi possono essere migliorati con una
collaborazione attiva da parte di tutti gli attori. Tutto questo
comporta anche un'attenzione che stiamo cercando di creare insieme
alle Forze dell'ordine, come lei sa, uno dei temi anche sui quali
si sta lavorando è la qualità complessiva dei servizi offerti
dall'autostazione, abbiamo rimesso le famose sedute, se ha avuto
modo di vedere, intendiamo lavorare con il Comune per portarli
anche nella seduta esterna ma per tenere sotto controllo un luogo
in cui gravitano molte persone e arrivano i nostri turisti,
intendiamo appunto estendere tutta quest'attività a quest'incarico
di vigilanza e di collaborazione attiva, sia con i servizi di
vigilanza del Comune che con le Forze dell'ordine.
Presidente -
Per la replica, la parola al consigliere
Marquis.
Marquis (FI) -
Grazie Assessore per la risposta. A volte
anche le nostre iniziative stimolano l'attività degli uffici,
perché, in realtà, noi avevamo chiesto quanti controlli erano stati
fatti alla data della presentazione dell'istanza e non ad oggi
perché il dato sarebbe credo un pochettino diverso, però, al netto
di questo, il problema che volevamo sollecitare a seguito
dell'iniziativa dello scorso Consiglio è che ci sono tutta una
serie di criticità sul territorio che lasciano pensare che
l'attività che viene esercitata di controllo sia un po' lassa,
perché se ci sono ancora delle linee sulle quali non si percepisce
la riscossione del biglietto, non si capisce qual è la ragione,
perché dovrebbe essere interesse della ditta incassare l'introito,
a meno che la remunerazione chilometrica e tutte le convenzioni
aggiuntive non siano già sufficientemente gratificanti e che forse
costa di più l'incasso del ticket che quello che si riesce a
percepire a fronte di tutti gli abbonamenti che sono stati fatti, e
questa sarà un'ulteriore riflessione da fare da qui in avanti.
Poi volevo anche evidenziare che nella realtà del centro Valle
per fare un esempio, nella zona di Saint-Vincent, Châtillon e
Pontey, c'è una circolare che è stata appaltata a ditte esterne e
va bene che ci sia collaborazione con delle ditte private, però c'è
anche un problema di riconoscibilità dei mezzi, da un giorno
all'altro viene sostituito un pullman da 30-40 posti, che è un
riferimento per tutta la zona, con degli anonimi pullmini neri, che
sono sostanzialmente dei servizi di taxi privati. La gente
innanzitutto non sa neanche magari che quelle sono delle navette,
sono delle navette a 5-7 posti, gli autisti le guidano con la
patente B, c'è anche un assistente, dopodiché anche quelle non sono
attrezzate per la percezione dell'incasso del biglietto. Se ci sono
dieci persone che aspettano di prendere il pullman alla stazione di
Saint-Vincent, non possono salire perché ci sono sette posti
totali. Sono tutte cose che, secondo noi, vanno presidiate ed è per
questa ragione che sollecitavamo sempre, anche con l'attivazione
del famoso cruscotto di cui ci aveva parlato, dove sembrava che
dagli uffici si potesse, in collegamento remoto, avere la
percezione immediata dei dati delle frequentazioni dei mezzi, ma,
di fatto, mi risulta che non c'è niente di quel sistema lì in
essere oggi. Pertanto finché non c'è il pieno dominio della
conoscenza dei dati, diventa anche difficile fare delle
valutazioni, noi possiamo continuare a presentare delle iniziative
ispettive per sollecitare le cose, le criticità che vediamo sul
territorio, ma, di fatto, le criticità sono molto superiori
rispetto a quelle che noi andiamo puntualmente a evidenziare. Noi
sollecitiamo anche che si vada avanti in questa direzione nel tempo
più breve possibile per avere una visione complessiva del
funzionamento del trasporto pubblico locale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK