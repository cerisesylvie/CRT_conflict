Consiglio Regionale della Valle d'Aosta - Oggetto del Consiglio n. 958 del 13 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 958 del 13 gennaio 2010 - Resoconto
OGGETTO N. 958/XIII - Interrogazione a risposta immediata:
"Problematiche relative al nuovo sistema di acquisto on-line dei
biglietti del treno da parte degli studenti universitari".
Interrogazione a risposta immediata
La Giunta regionale ha dato mandato all'Assessore al Turismo,
sport, commercio e trasporti di avviare, in parallelo con il nuovo
sistema di acquisto on-line mediante pagamento elettronico dei
biglietti per i viaggi da e per le sedi di studio, una procedura
per ristabilire l'utilizzo dei carnet cartacei per gli studenti che
si recano in treno alle sedi universitarie di Torino e di
Milano.
La decisione consegue ad una vivace protesta degli studenti
per le modalità, complesse e scarsamente praticabili, stabilite
dalla stessa Giunta regionale entrate in vigore dal 1° gennaio
scorso.
I sottoscritti Consiglieri regionali
Interrogano
La Giunta regionale per sapere:
Per quanto tempo le non meglio identificate "formalità
amministrative" indicate nel comunicato ufficiale
dell'Amministrazione regionale impediranno ancora, sia da parte di
Trenitalia, che da parte dell'Amministrazione regionale, la
disponibilità dei tradizionali carnet cartacei per gli studenti
universitari.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente.
L'anno nuovo si è aperto nel segno di un disastro ferroviario,
per fortuna senza vittime, ma con conseguenze pesanti dal punto di
vista della nevrosi provocata negli studenti universitari
valdostani, che sono insorti rispetto alle nuove modalità di
acquisto on-line dei biglietti da e per le sedi di studio, che sono
state introdotte dal 1° gennaio dalla Giunta regionale. Si tratta
di modalità, credo che sia apparso a tutti evidente,
particolarmente tortuose, complicate, che scontano anche gravi
errori di valutazione dell'impatto che avrebbe avuto la nuova
procedura. Mi riferisco al fatto che molti studenti universitari
non possedevano una carta di credito, quindi non potevano
utilizzare questa fonte di approvvigionamento, al fatto che il
meccanismo di stampa dei biglietti attraverso le stampanti di cui
ovviamente non possono disporre, spesso, quando sono fuori dalla
loro sede e il tutto in una finestra oraria breve di 4 ore prima
della partenza, tutto questo ha creato un disagio fortissimo, che
ha costretto la Giunta regionale ad una retromarcia immediata,
dando mandato all'Assessore al turismo, sport, commercio e
trasporti di avviare, in parallelo con il nuovo sistema di
acquisto, anche il ripristino della procedura dei
carnet
cartacei.
Nella comunicazione ufficiale che è stata data a questo
proposito si fa riferimento a delle non meglio precisate formalità
amministrative, che impediscono il ripristino immediato delle
modalità precedenti e si indica in modo piuttosto vago l'inizio del
mese di febbraio come momento di ripristino del sistema precedente,
in parallelo con quello attuale.
Assessore, è urgente che ci siano dati dei chiarimenti in
merito, perché non ci sembra molto esaustivo quanto è apparso dalla
semplice comunicazione alla stampa. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente.
Rispetto a questo tema, sicuramente un obiettivo è quello di
cercare di utilizzare le nuove tecnologie e avere la possibilità di
effettuare il pagamento e ritirare i biglietti anche non recandosi
direttamente presso gli uffici.
Gli anni precedenti avevamo delle proteste o, meglio, delle
sollecitazioni, perché proteste è scorretto, da parte degli
studenti dell'Alta Valle piuttosto che della Bassa Valle, che erano
costretti a venire ad Aosta per approvvigiornarsi dei biglietti,
quindi lo sforzo è stato nella direzione di cercare di dare una
risposta. Sicuramente vi è la necessità di un periodo transitorio,
dove possono esserci entrambe le soluzioni, per poi poter fare
delle valutazioni.
Rispetto a questo tema, tanto per precisione, quello che lei
dice è parzialmente vero, nel senso che le 4 ore prima della
partenza sono 4 ore rispetto alla prenotazione, per cui io, il
mattino, posso tranquillamente prenotare un viaggio per la sera e
il biglietto ha una validità di 4 ore dalla data di prenotazione,
quindi non ho la necessità di fare la prenotazione 4 ore... ma, al
di là di questo tecnicismo, per evitare che siano date notizie non
corrette, sicuramente il possesso di una carta di credito, il
possesso di una stampante, sono dei problemi oggettivi, lo
riconosciamo, bisogna creare delle condizioni.
Quando diciamo che vi è la necessità di mettere a punto, quindi
non c'è una dizione generica, si dice dal 1° febbraio; le cose da
fare sono queste: aggiornamento della precedente bozza di
convenzione - perché questa non è fatta in solitudine, ma è una
convenzione con Trenitalia che deve riconoscere la procedura - che
dovrà regolare i rapporti fra Trenitalia e Regione per consentire
l'erogazione dei biglietti prepagati. Il testo è predisposto da
Trenitalia per il tramite del suo ufficio contratti e deve essere
verificato dalla Regione; punto due: elaborazione delle modifiche
al regolamento, criteri e modalità in vigore che possano consentire
nuovamente la distribuzione dei buoni cartacei prepagati; tre:
predisposizione di una proposta di delibera della Giunta regionale
che approvi sia la bozza di convenzione di cui al punto 1, sia il
regolamento di cui al punto 2, e che provveda ad impegnare le somme
relative; restituzione a Trenitalia dei biglietti avanzati nella
distribuzione 2009, previa esatta quantificazione dell'ammontare
relativo per determinare il rimborso che Trenitalia dovrà
quantificare dell'ammontare quale conguaglio di quanto anticipato
alla Regione ad inizio 2009 (tale operazione è utile a recuperare
in questa fase tutti i biglietti attualmente disponibili);
timbratura, quindi, di questi biglietti restituiti che riportavano
la data 2009, sia dei biglietti rimasti nella disponibilità della
medesima che non riportano alcuna data; successiva consegna della
totalità dei biglietti disponibili (circa 20.000) alla Regione per
la successiva distribuzione.
Queste sono le procedure, nel corso di questo mese verranno
fatte; colgo l'occasione, se ci sono stati dei disagi, di chiedere
scusa agli studenti e seguire con attenzione l'evoluzione delle
cose.
Président
- La parole au Conseiller Louvin.
Louvin (VdAV-R)
- Tra le formalità che ha indicato,
Assessore, ne manca una sola: l'interlocuzione con gli studenti,
parlare con loro. Non si è parlato prima, io sono andato a
rileggermi la delibera di Giunta regionale del dicembre scorso, non
si dà atto di nessun confronto con la categoria degli studenti, che
sarebbe bastato per evitare i problemi che sono sorti in questo
periodo, ma da quello che abbiamo sentito, dalla sua trafila, dal
suo seguito di iniziative di formalità, manca un'interlocuzione con
gli studenti.
Ha avuto una rivolta via Internet di un'intera categoria -
questo è un problema più interno vostro - il calciatone da parte
del suo movimento giovanile, ma non sentiamo la disponibilità ad
ascoltare, a confrontarsi, a misurarsi con gli studenti per vedere
anche quel periodo transitorio, che sarebbe stato bene avere prima,
ma che si apre, adesso, con una fase di doppio binario.
Mi spiace che la Giunta non sappia interloquire correttamente
con una categoria così sensibile e così in necessità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK