Consiglio Regionale della Valle d'Aosta - Oggetto del Consiglio n. 1706 del 20 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 1706 del 20 dicembre 1995 - Resoconto
SEDUTA ANTIMERIDIANA DEL 20 DICEMBRE 1995
OGGETTO N. 1706/X Necessità di interventi per l'adeguamento
della pista di bob di Breuil-Cervinia. (Interpellanza)
Interpellanza Tenuto conto che in passato la pista di bob di
Breuil-Cervinia ha rappresentato un importante punto di riferimento
a livello mondiale e di riflesso è stata di grande richiamo per
l'immagine turistica dell'intera Valle d'Aosta;
Considerato che con delibera di Giunta n. 8930 del 27 settembre
1991 era stato affidato l'incarico a liberi professionisti per
l'adeguamento e il potenziamento della pista di bob che avrebbe
dovuto, tra l'altro, accogliere i campionati mondiali del 1993;
Rilevato che per la riapertura della pista di bob è stato
costituito un comitato il quale ha raccolto più di 1.000 firme tra
le quali vi sono quelle di autorevoli personaggi italiani e
stranieri del mondo sportivo e non;
il sottoscritto Consigliere regionale
Interpella
l'Assessore competente per sapere:
a) quali sono state le cause che hanno determinato a tutt'oggi
il mancato intervento per l'adeguamento e il potenziamento della
pista di bob che avrebbe permesso tra l'altro di svolgere le gare
anche in notturna;
b) quali sono stati i costi sostenuti dalla regione a tutt'oggi
e quali sono state le cause oltre a quelle strutturali, che non
hanno permesso di accogliere i campionati mondiali del 1993;
c) quali iniziative sono già state assunte e quali si intendono
assumere per rispondere agli appelli provenienti da più parti e per
rilanciare uno sport che tanto ha dato alla immagine turistica
della Valle d'Aosta.
F.to: Parisi
Presidente Ha chiesto la parola il Consigliere Parisi.
Parisi (VAP) Aspetto che intervenga prima l'Assessore su questo
problema.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda l'intervento sulla pista di bob
a Breuil-Cervinia, occorre risalire al 1991, in cui era stato
programmato per la pista di bob un intervento suddiviso in due
fasi: opere minime, necessarie per lo svolgimento della
competizione del 1993, del valore stimato di circa 3-4 miliardi, in
prospettiva delle Olimpiadi (perché eravamo prima della decisione
sulle eventuali Olimpiadi); un intervento complessivo di
ristrutturazione e ghiacciatura artificiale del valore iniziale
stimato di circa 18 miliardi.
I tempi ristretti a disposizione per concludere le operazioni di
realizzazione della prima fase degli interventi, da fine anno 1991
a fine anno 1992, tenendo conto che i lavori si potevano svolgere
solo nel periodo estivo, hanno resa necessaria la condensazione per
quanto possibile di tutte le operazioni, così che ad esempio
parallelamente agli studi concernenti la fattibilità dell'opera si
è dovuto procedere alla progettazione di massima ed in parte anche
a quella definitiva.
Le problematiche per contro affrontate si sono rivelate da
subito piuttosto rilevanti, ed hanno inciso infine sulla
determinazione di annullare tutta la procedura intrapresa e, di
conseguenza, anche l'impegno per l'organizzazione delle
manifestazioni programmate.
Tra le problematiche in argomento si ricordano:
- linee di edificabilità totale della zona di intervento: gli
allegati del PRG comunale indicavano il vincolo di totale
inedificabilità per ragioni geologiche, esteso alla maggior parte
dell'area su cui sorge la pista; a tale scopo si sono intrapresi
studi ed approfondimenti sull'area con l'ausilio di tecnici di
fiducia dell'Amministrazione e di prove sul terreno, che hanno
consentito di ottenere una parziale riduzione del vincolo. La
riduzione dei vincoli consentiva di realizzare le opere
strettamente funzionali alle competizioni del 1993, riproponendo
tuttavia, per quanto riguarda la stabilità delle strutture, la
necessità di riformulare le valutazioni degli studi di fattibilità
sia in ordine alla possibilità della ghiacciatura artificiale, sia
in ordine ai conseguenti rilevanti maggiori costi;
- la non totale disponibilità di parte delle superfici
necessarie per la realizzazione della scocca in cemento armato che
era necessaria per la ghiacciatura artificiale: ciò comportava la
realizzazione, a spese della Regione, di una strada di accesso alla
proprietà a monte del complesso sportivo (è una proprietà di un
ente religioso). Per quanto riguarda le autorizzazioni e le deroghe
occorrenti per la costruzione delle opere, c'è da dire che sul
piano forestale e paesaggistico sono stati imposti alcuni vincoli
che in parte avrebbero impedito di realizzare le ulteriori opere
previste per la seconda fase degli interventi;
- la misura eccessiva delle offerte presentate dai concorrenti
per la realizzazione delle opere: due soltanto delle 30 ditte
invitate hanno presentato un'offerta alla licitazione; queste
offerte sono state ritenute eccessivamente elevate rispetto ai
preventivi formulati dall'Amministrazione in quanto c'è stato un
aumento di 35 e 50 percento.
Questo mi pare sia stato il quesito posto dall'interpellante al
punto a).
Per quanto riguarda il punto b), le spese vive sostenute
dall'Amministrazione, ammontanti a complessive lire 553 milioni,
sono relative alla progettazione e agli studi; studi di
fattibilità, opere strutturali per la pista di bob: 343 milioni,
progettazioni edilizie per i fabbricati di servizio: 172 milioni,
indagini e perizie geologiche: 68 milioni.
Non risulta che il mancato accoglimento delle manifestazioni
dipenda da cause diverse dalla mancanza della pista.
Dopo questa esposizione tecnica, andando al punto c) posto
dall'interpellanza, ne consegue che la rimessa in pristino comporta
sicuramente un investimento rilevante e per procedere occorre fare
sicuramente una valutazione attenta ed approfondita anche come
scelta politica, quindi prima di procedere ad investimenti così
importanti e delicati, bisogna decidere quale altra spesa e quale
altra opera in programma - perché il programma tra l'altro lo ha
votato questo Consiglio il mese di luglio dello scorso anno - deve
essere abbandonata o messa in coda.
Nel merito volevo informare il Consiglio che con coloro che
hanno presentato una petizione ci sono stati più incontri, ma
abbiamo fatto un incontro anche con il Presidente della FISI,
Valentino, a Milano, ci sono state date alcune informazioni sui
dati concernenti il bob a livello internazionale.
Ci sono sei gare di Coppa del mondo a livello internazionale, ci
sono 12 località che sono idonee in questo momento per ospitare
queste gare, quindi andremo a fare 13 rispetto a queste 12 che già
ci sono. Sono gare di Coppa del mondo che non sono riprese in
diretta televisiva in questo momento. La parte più importante delle
competizioni internazionali riguardanti il bob sono i Campionati
del mondo.
Concordo con l'interpellante sulla tradizione di Cervinia in
questo settore; sicuramente penso che nessuno in questo Consiglio,
a priori, sia contrario a poter disporre di una struttura ad alto
livello, però, come dicevo prima, occorre procedere - e questo lo
abbiamo fatto e lo stiamo facendo - sul discorso della perizia
geologica, perché in questo momento non è ancora stata definita la
questione della parte franosa che comprende una parte della pista
alta, metà pista.
La parte alta della pista è una zona in cui c'è una lenta frana
che sta muovendo tutta la parte della montagna, quindi in questa
situazione, siccome aprioristicamente non c'è nessuno contrario,
occorre prevedere prima di tutto la fattibilità, in secondo luogo
riuscire a rintracciare, anche per quanto riguarda gli
investimenti, la somma necessaria, perché se vogliamo andare in
questa direzione dobbiamo abbandonare altre opere in programma.
Presidente Ha chiesto la parola il Consigliere Parisi.
Parisi (VAP) Ringrazio l'Assessore, anche se non ha risposto né
alla prima né alle altre domande che sono poste
nell'interpellanza.
E' chiaro che i Campionati mondiali non si sono svolti perché la
pista non era pronta, questo è fuori dubbio per quanto riguarda la
spesa, non ho capito se solo per le indagini e le progettazioni è
stata spesa una cifra abbastanza elevata... non ho sentito le cifre
che diceva l'Assessore, mi sembra però fossero parecchie centinaia
di milioni.
Per quanto riguarda la situazione logistica, la pista è sempre
esistita lì, in quella zona, Assessore, non è che è stata
individuata là per la prima volta, e evidentemente quei problemi
che lei ha cercato di esporre esistevano anche nel momento in cui è
stato dato l'incarico per effettuare lo studio. Quindi, sia la
perizia geologica, sia l'aspetto urbanistico della pista, sia tutte
le altre implicazioni di ordine tecnico erano da prevedersi nell'
incarico di progettazione e di studio di fattibilità per rendere la
pista funzionale.
Mi sembra poi che la risposta politica non sia stata data. E'
chiaro che il fatto di realizzare la pista e renderla funzionale
per tutte le gare a livello non solo nazionale, ma anche mondiale,
richiede un finanziamento; la risposta che volevo avere, ma che
l'Assessore non mi ha dato, è cosa ne pensa lui di questo.
Rispetto alla legge n. 45, che è stata approvata da questo
Consiglio e che prevedeva una serie di interventi concercenenti le
strutture, cosa ne pensa l'Assessore? Questa pista verrà
realizzata, oppure l'Assessore pensa che essendo, l'intervento
finanziario enorme, non debba più essere realizzata?
Mi sembra che sia sotto l'aspetto dell'immagine che del richiamo
la pista di Cervinia ha rappresentato, in passato, un punto di
riferimento importante a livello mondiale. Credo che a prescindere
dal discorso finanziario andrebbe fatta una valutazione di ordine
più generale e legata ai riflessi turistici. Mi sembra che
l'Assessore abbia cercato di evitare le domande dell'interpellanza
senza voler assumere alcun impegno politico.
Mi auguro che si trovino i modi e i tempi a prescindere da
quelle che sono le problematiche tecniche di questa struttura e che
si creino le condizioni per realizzare la pista. Tra le altre cose
era stata proposta l'illuminazione prima della ghiacciatura che
avrebbe permesso l'uso in notturna con l'enorme abbassamento dei
costi gestionali della pista.
Sappiamo benissimo che in Valle d'Aosta l'Amministrazione
regionale, attraverso i contributi, mantiene tantissime altre
strutture che hanno dei costi gestionali rilevanti soltanto perché
svolge una funzione di carattere sociale e promozionale per le
varie località. Credo che questo impianto potrebbe rientrare in
tale categoria.
Ripeto, mi auguro che l'Assessore in tempi brevi dia risposte
più precise al riguardo e che la realizzazione della pista di bob
rientri nei futuri programmi dell'Assossorato al turismo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK