Consiglio Regionale della Valle d'Aosta - Oggetto del Consiglio n. 1406 del 14 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 1406 del 14 giugno 1995 - Resoconto
SEDUTA POMERIDIANA DEL 14 GIUGNO 1995.
OGGETTO N. 1406/X Interventi a favore della lotta alla
alcooldipendenza. (Reiezione di risoluzione)
Risoluzione Il Consiglio regionale della Regione autonoma Valle
d'Aosta
Preoccupato
per la situazione di grave difficoltà nella quale versano i vari
Enti che si occupano dell'alcooldipendenza;
Tenuto conto
dell'importanza della presenza e dell'intervento del servizio
sanitario pubblico (SERT - servizio per le tossicodipendenze e
l'alcoolismo) in una regione come la Valle d'Aosta, dove purtroppo
si riscontra un elevato numero di soggetti dipendenti da droghe ma
soprattutto da sostanze alcooliche;
Constatata
la lunga serie di omissioni, inadempienze e ritardi posti in
essere dagli organismi regionali competenti che collocano la nostra
regione agli ultimi posti nel campo degli interventi
sull'alcoolismo; constatato inoltre che da parte dei responsabili
del SERT è stata prospettata, con tanto di comunicazioni scritte,
l'impossibilità di sostenere la normale erogazione dei servizi di
intervento sulle alcooldipendenze;
Considerato
che, in seguito alla presentazione e all'approvazione, nel 1991,
del "progetto Aosta", il quale concerneva la creazione di un centro
diurno per l'alcooldipendenza, denominato in seguito Comunità
Demos, è stata erogata alla Cooperativa Via Antica Zecca, dal
Ministero dei Lavori Pubblici, la somma di duecentoduemilioni e che
inoltre alla stessa Cooperativa, da parte dell'Amministrazione
regionale, è stato concesso in comodato gratuito per dieci anni, a
partire dal 1993, l'edificio denominato "Villa Brezzi", sito ad
Aosta in via St. Martin de Corléans, attuale sede del centro diurno
per l'alcooldipendenza, denominato Comunità Demos;
Ritiene
oramai insostenibile e dunque improrogabile la situazione
critica in cui si trovano il servizio pubblico SERT nonché la
comunità terapeutica Demos e pertanto
Chiede
un immediato incontro tra i responsabili dell'Amministrazione
regionale (il Presidente della Giunta e l'Assessore regionale alla
Sanità), i responsabili dell'USL (il Direttore generale e il
responsabile del SERT) e i responsabili della Comunità Demos e
dell'associazione ARCAT, al fine di decidere congiuntamente
strategie e obiettivi immediati miranti a una soluzione definita
dalla questione alcooldipendenza;
Impegna
la Giunta regionale a farsi portavoce presso l'USL della
evidente necessità di predisporre sollecitamente una convenzione
tra la stessa USL e la Cooperativa Via Antica Zecca, fermo restando
la necessità, da parte della Regione, di un immediato intervento
economico integrativo per supplire alle carenze finanziarie e
gestionali, non coperte dalla convenzione suddetta, intervento
senza il quale non c'è futuro per la Comunità Demos e tanto meno
per la riabilitazione degli alcooldipendenti.
F.to: Lanièce - Collé - Marguerettaz - Viérin M. - Tibaldi -
Chiarello - Linty
Presidente Ha chiesto la parola il Consigliere Lanièce.
Lanièce (GA) Questa risoluzione, il cui contenuto mi sembra
abbastanza chiaro, nasce da un incontro che c'è stato ieri con i
Capigruppo, i rappresentanti della Comunità Demos ed i responsabili
dell'ARCAT.
Durante questo incontro con i Capigruppo da parte della Comunità
Demos e dell'ARCAT è stata messa in evidenza la situazione di grave
disagio in cui versa il SERT, che è un servizio pubblico, che si
occupa del servizio per le tossicodipendenze e quindi anche delle
alcooldipendenze.
In effetti, i responsabili della Demos hanno messo in evidenza
la situazione in cui versa il settore dell'alcoolismo in Valle
d'Aosta, rivelando una realtà che secondo noi è allarmante: si è
parlato di un numero di decessi pari a 200 all'anno, decessi dovuti
all'abuso di alcool. A fronte di tutto questo non vi è stato
secondo i responsabili della Demos e dell'ARCAT un intervento
congiunto e forte da parte del settore pubblico e quindi del SERT.
Pertanto hanno chiesto a noi Capigruppo di cercare di intervenire,
al fine di poter dare sostegno alla Comunità Demos, che ha il
compito di dare una risposta, dal punto di vista delle cooperative
sociali, a questo problema molto sentito soprattutto in Valle
d'Aosta.
É sembrato opportuno, al sottoscritto e agli altri
rappresentanti della minoranza, presentare oggi in Consiglio una
risoluzione, il cui contenuto nella parte della premessa può essere
anche variato nel caso in cui la maggioranza voglia accogliere la
risoluzione, purché la chiusura sia la stessa, ovvero la richiesta
di un incontro fra i responsabili dell'Amministrazione regionale, i
responsabili dell'USL e i responsabili della Comunità Demos e della
società ARCAT; incontro che, a quanto pare, non è ancora avvenuto.
Non mi sembra una grossa richiesta quella di un incontro fra i vari
responsabili. In seconda battuta, ovviamente, vi è la richiesta
alla Giunta regionale di farsi portavoce presso l'USL, al fine di
predisporre, in modo sollecito, una convenzione fra l'USL e la
Cooperativa Via Antica Zecca. Mi sembrano delle richieste
normalissime che, se accettate, dimostrerebbero una certa
attenzione da parte dell'Amministrazione regionale nei confronti di
un problema, come quello dell'alcoolismo, molto sentito in
Valle.
A quanto mi risulta invece, questa risoluzione non verrà
accettata e questo mi dispiace molto, perché ancora una volta si
dimostra che questa maggioranza non vuole dare particolare
attenzione ai problemi del sociale. In questi due anni abbiamo
affrontato diversi problemi: il problema del Bourgeon de vie, una
struttura per malati di AIDS, e anche lì non c'è stato nessun aiuto
da parte dell'Amministrazione regionale; abbiamo parlato delle
tossicodipendenze e anche lì purtroppo abbiamo verificato che il
compito del SERT è solo quello di distribuire il metadone e
nient'altro. Per quanto riguarda le alcooldipendenze lo stesso SERT
ha inviato recentemente una lettera, in cui diceva che purtroppo
per carenza di organico non poteva più far fronte a questo
problema, ed anche se questa dichiarazione è stata rettificata in
un secondo tempo, durante l'ultima conferenza-stampa della Comunità
Demos, a cui ho partecipato assieme al collega Chiarello, il
responsabile del SERT ammetteva che con l'organico a disposizione
non poteva far fronte a questo problema, pur riconoscendo la
valenza dello stesso.
Sarebbe opportuno, comunque, ricordarsi che questa Regione
spende e spenderà in tre anni 1,5 miliardi per far venire in Valle
una squadra di calcio che si chiama Juventus, mentre di fronte ad
una richiesta di 200 milioni da destinare a un problema sociale
così importante ancora una volta si chiudono le porte.
Mi sembra che questo dimostri veramente che è molto più
importante avere una squadra di calcio, che dare sostegno ad
iniziative di persone che, pur nel privato, chiedono solamente un
piccolo aiuto economico per affrontare problemi sociali, come lo
sono quelli relativi ai malati di AIDS, ai tossicodipendenti o, in
questo caso, agli alcooldipendenti.
Presidente Dichiaro aperta la discussione generale. Ha chiesto
la parola il Consigliere Chiarello.
Chiarello (RC) Ho già fatto interpellanze su questo caso,
l'unica cosa che voglio dire è che alla conferenza stampa il
funzionario dell'USL, dr. Nocera, ad una domanda precisa: "Con
queste norme, in questo momento, cosa deve fare questa
cooperativa?", ha risposto: "Per me deve chiudere".
Non vorrei che dovesse chiudere, ed è per questo che ho firmato
questa interpellanza. Non ho altro da dire all'Assessore, vorrei
veramente che si dimostrasse la volontà di tenere aperte certe
strutture, e che si dimostrasse con i fatti e a breve termine,
altrimenti sappiamo tutti che questa Cooperativa chiude. E cosa si
farà dopo non lo so.
Presidente Ha chiesto la parola il Consigliere Squarzino
Secondina.
Squarzino (VA) Credo che questa risoluzione metta in luce un
problema molto grave, cioè metta in luce un fenomeno diffuso in
Valle. É già stato ricordato prima che nella nostra Valle è molto
diffuso il fenomeno dell'alcoolismo, bastano alcuni dati a
ricordarlo; dati che sono emersi anche nella nostra commissione. A
fronte di un morto all'anno per tossicodipendenza, ce ne sono 50
per alcooldipendenza; come pure a fronte di 600-800 persone seguite
dal SERT come tossicodipendenti, ce ne sono soltanto 165 seguiti
per alcoolismo anche se sono più di 3000 i soggetti che sono
affetti da questo disturbo.
Quindi il problema esiste, è un problema di fronte al quale non
sono stati ancora approntati dei piani, dei progetti articolati di
intervento.
Sicuramente bisogna intensificare e aumentare l'organico di
servizi come il SERT, che sono proprio per legge delegati ad
occuparsi di questo fenomeno, non solo a livello curativo, ma anche
a livello preventivo; quindi è importante che si predispongano
degli interventi articolati di prevenzione e di cura rispetto alle
esigenze che ci sono sul nostro territorio.
Credo però che non si possa rispondere in modo individualistico
ai problemi e alle esigenze di una singola cooperativa sociale.
Penso che vada ripensata un po' la politica con la quale vengono
affidati alle cooperative sociali, presenti in Valle, i diversi
servizi, nel senso che a volte si usano dei criteri che non
consentono alla stessa cooperativa di gestire in modo efficace il
servizio. E quando l'ente pubblico sottrae alla cooperativa questo
servizio e lo prende in proprio, si rende conto poi dopo che questo
servizio viene a costare molto, ma molto di più.
Credo che esista anche il problema di ripensare come meglio far
dialogare il privato sociale con il pubblico, e come trovare
strumenti che consentano da una parte al privato sociale, a queste
cooperative no profit (ma che devono poter vivere e poter gestire
in modo efficace un servizio), di lavorare seriamente, e,
dell'altra, che questa attività risponda ai bisogni della
popolazione, agli obiettivi che l'ente pubblico si dà.
Questo per dire che ci sono almeno due grossi problemi che vanno
affrontati in tempi brevi, che vanno affrontati nel piano
socio-sanitario e nel piano socio-assistenziale, altrimenti ci
troveremo continuamente di fronte a questi casi senza avere
strumenti idonei per rispondere.
Sarei disposta ad intervenire su questa risoluzione, cambiando
alcune parti; ad esempio, non parlerei di "constatare le omissioni,
le inadempienze e i ritardi", ma piuttosto evidenzierei - come ho
detto adesso - che c'è questo fenomeno, che esiste e che è diffuso,
a fronte del quale c'è ancora una scarsità di interventi. Si
potrebbe sottolineare che il SERT va potenziato. Però la parte
finale non la condivido, non possiamo rispondere al singolo
problema con un singolo atto amministrativo. Se qui diciamo che c'è
l'impegno da parte della Giunta a farsi portavoce presso l'USL di
questa convenzione, e che la Regione si impegna a predisporre un
progetto organico di interventi, mi sembra che complessivamente la
risoluzione possa avere un significato, nel senso che ribadisce
l'importanza di un problema e ribadisce che è necessario
intervenire, sapendo che gli interventi non possono essere soltanto
ad personam. Qui c'è un problema individuale che evidenzia una
situazione, a cui bisogna dare una risposta generale.
Presidente Ha chiesto la parola il Consigliere Marguerettaz.
Marguerettaz (PpVA) Due brevi considerazioni. Ieri in V
Commissione abbiamo incontrato la responsabile di un consorzio di
cooperative sociali e chiacchierando con lei emergeva in maniera
più che mai evidente come, soprattutto nel campo
socio-assistenziale, spesso vi siano sovrapposizioni fra interventi
pubblici e interventi privati, e là dove queste non ci sono, si
nota spesso come il costo del servizio pubblico sia ampiamente
superiore rispetto ai servizi che potrebbero essere offerti dalle
associazioni e delle cooperative no profit.
Lo stesso studio propedeutico alla stesura del PSR, affidato
alla Bocconi, sottolinea come ci sia bisogno di riorganizzazione
innanzitutto del settore non solo sanitario, ma anche
socio-assistenziale. Di fronte al problema specifico ci troviamo ad
avere a che fare con un disagio forse fra i più gravi presenti
nella nostra regione, e che probabilmente trova oggi molte meno
risposte rispetto ad altre forme di disagio. Cioè, ci troviamo
nella condizione in cui né il pubblico né il privato al momento
riescono ad offrire una risposta adeguata al problema. Ecco perché
è necessario mettere mano a questo problema, e lo scopo di questa
risoluzione, che ha visto anche la mia personale firma, vuole
andare proprio in questa direzione. Vuole, cioè, smuovere
l'interesse intorno a questa questione e andare ad organizzare
incontri fra le parti, proprio per arrivare comunque ad una
soluzione.
Presidente Se nessun altro chiede la parola, chiudo la
discussione generale. Ha chiesto la parola l'Assessore alla sanità
e assistenza sociale, Vicquéry.
Vicquéry (UV) A me pare di poter dire che l'affaire della
Comunità Demos, che segue a l'affaire della Cooperativa Antica
Zecca, che a sua volta segue l'affaire della Comunità Envers, di
cui abbiamo avuto modo di parlare ripetutamente in questo Consiglio
regionale, si riconducono in definitiva al nucleo familiare della
signora Vigna, del consorte, dr. Gerbaz, del figlio, di un maestro
d'arte addetto alle attività espressive, e di due educatori. Questi
affaires paiono a me sempre più assomigliare al gioco delle tre
carte, dove tutti sappiamo che c'è il trucco.
Dove sta il trucco in questo caso? Sta nella mistificazione
continua, nella falsificazione continua, nella strumentalizzazione
continua del concetto di solidarietà e di volontariato.
La risoluzione che è stata presentata non può essere accettata,
Consigliere Lanièce, perché i presupposti e l'impostazione generale
della risoluzione sono assolutamente errati. Seguo pari passo la
risoluzione stessa, che dice: "Preoccupato per la situazione di
grave difficoltà nella quale versano i vari Enti che si occupano
dell'alcooldipendenza;". Ora, i vari enti che si occupano
dell'alcooldipendenza sono enti che vivono di luce propria, di
volontariato puro, e mi riferisco ad esempio all'Associazione
alcoolisti anonima, che con grande pudore si sono rivolti a me per
chiedere la disponibilità di un locale, per mettere un centralino
telefonico a spese loro, per cui non c'è nessun difficoltà dei vari
enti che si occupano di alcooldipendenze in Valle d'Aosta.
Continua la risoluzione: "Tenuto conto dell'importanza della
presenza e dell'intervento del Servizio sanitario pubblico (SERT -
servizio per le tossicodipendenze e l'alcoolismo) in una regione
come la Valle d'Aosta, dove purtroppo si riscontra un elevato
numero di soggetti dipendenti da droghe ma soprattutto da sostanze
alcooliche;". Su questo fenomeno della epidemiologia ho sentito
dire di tutto: ho sentito dire che ci sono 200 morti per
alcooldipendenza, ho sentito parlare di 50 ricoveri a semestre, ho
sentito dare i numeri letteralmente; non ho mai risposto, perché a
tutt'oggi l'Assessorato regionale alla sanità, essendo partito dal
primo gennaio l'osservatorio epidemiologico, non ha i dati, e tutti
coloro che li danno, li danno ad uso e consumo proprio. Stiamo
verificando con molta attenzione il registro della mortalità, dove
si vede che la prima causa di morte sono i tumori, con 330 morti
all'anno, mentre la seconda causa di morte sono le malattie
cardiocircolatorie.
Evidentemente, nelle malattie cardiocircolatorie ci sono anche i
morti per alcooldipendenza, ma da qui a dire che 250 morti per
malattie cardiocircolatorie sono dipendenti da alcooldipendenza...
ce ne passa! Lo hanno detto in conferenze-stampe ed è stato
ribadito purtroppo in questa sede: i numeri, per favore, non
diamoli finché non siamo certi, perché è una materia molto
delicata; li daremo quando avremo dati certi e stiamo verificando
adesso con il sistema delle dimissioni ospedaliere, un sistema
nuovo che è stato attuato sperimentalmente in Valle d'Aosta assieme
ad altre sei regioni italiane, e dove avremo sicuramente modo di
riflettere. In base ai dati che avremo, evidentemente, potremo
impostare una politica seria.
"Constatata - dice ancora la risoluzione - la lunga serie di
omissioni, inadempienze e ritardi..."; allora, posso convenire sui
ritardi: i ritardi della messa in opera del SERT sono legati ad una
serie di motivazioni che hanno bloccato tutte le regioni italiane,
principalmente la legge finanziaria che ha bloccato le assunzioni,
poi le ha sbloccate di nuovo esplicitamente per il SERT e per
l'emergenza, e la questione del Testo Unico delle
tossicodipendenze, che è ben 14 volte che viene reiterato dal
Governo con decreto-legge e che di fatto non ha ancora finanziato
nessuna regione per i servizi delle alcooldipendenze. Abbiamo un
progetto esecutivo, pronto, appaltabile, per l'ampliamento dei
locali del SERT, in via Guido Rey n. 2, progetto pronto che non
possiamo consegnare al Ministero, perché il Ministero non finanzia
questi interventi.
C'è stata ultimamente una presa di posizione dell'ex Ministro
Costa, pubblicata su tutti gli organi di stampa, il quale faceva
presente che, al di là delle belle parole, la "Finanziaria Dini",
la Finanziaria bis e la Finanziaria ter che stanno preparando,
continuano inesorabilmente a tagliare i fondi sul settore delle
tossicodipendenze. Per cui ritardi ci sono, ma sono ritardi comuni
a tutt'Italia; noi siamo pronti a partire domani mattina con il
progetto esecutivo.
Ci sono stati ritardi anche nella copertura della pianta
organica del SERT, ma qui c'è stata una psicologa che ha chiesto
l'aspettativa per problemi di famiglia e non ha potuto essere
sostituita. Il 3 maggio 1995 è stato fatto il concorso per due
assistenti di psichiatria, sono risultati due idonei e uno sarà
assegnato al SERT. L'11 aprile 1995 il concorso di aiuto di
medicina generale da inserire al SERT è andato deserto; questo non
penso sia responsabilità di nessuno. Il concorso da psicologo
collaboratore è revocato perché sapete che la riforma sanitaria non
prevede più le fasce iniziali concorsuali, per cui non c'è più il
collaboratore e non c'è più l'assistente medico, tutto il personale
è accorpato in due fasce.
In tutta Italia sono bloccati tutti i concorsi di assistenti
collaboratori e di psicologi collaboratori, per cui per poter fare
i concorsi, bisogna avere la specializzazione, e sul problema delle
tossicodipendenze si sovrappone un altro problema ancora, e cioè
chi può dirigere i servizi di tossicodipendenza: medico o
psicologo? Siamo andati a finire in Magistratura a livello
nazionale, per decidere quindici giorni fa che anche lo psicologo
può essere dirigente di un servizio di tossicodipendenza. Per cui è
una problematica di tipo contrattuale e di tipo normativo molto
complesso, che ha di fatto bloccato la possibilità di coprire i
posti in organico di tutti i servizi di tossicodipendenza. Di
questo il dr. Ferrari e l'USL sono perfettamente a conoscenza, e
ripeto che con questi due ultimi concorsi il personale sarà
potenziato a breve termine.
Quindi, accetto i ritardi, anche se sono ritardi non a
responsabilità né dell'Amministrazione regionale Valle d'Aosta, né
dell'USL. Non posso accettare le omissioni e le inadempienze,
perché qui siamo assolutamente fuori strada, e per questo mi
permetto di fare un piccolo résumé dello stato dell'arte.
Con delibera del 30 ottobre 1992 è stata destinata la Villa
Brezzi alla Cooperativa Antica Zecca; è stato concesso un
contributo da parte del Comitato esecutivo per l'edilizia
residenziale del Ministero dei lavori pubblici per un importo di
202 milioni alla cooperativa per la ristrutturazione dei locali. La
Giunta regionale, con delibera del 13 marzo 1993, ha dichiarato il
vincolo decennale per Villa Brezzi, ai fini dell'utilizzo della
struttura stessa per le alcooldipendenze.
Il 19 marzo 1993 è stata stipulata la scrittura privata di
comodato e con decreto del Ministro della sanità del 3 agosto 1993
sono state definite le linee di indirizzo per la prevenzione, la
cura, il reinserimento sociale e il rilevamento epidemiologico in
materia di alcooldipendenza. Evidentemente la Giunta regionale nel
mese di marzo 1993 non poteva presumere che al mese di agosto
sarebbe stato emanato un decreto del Ministro della sanità, che
dice solo una cosa: che la gestione dei servizi di alcooldipendenza
e di tossicodipendenza spetta all'USL, la programmazione spetta
alla Regione. Da qui deriva il fatto che quando la Presidenza della
Giunta ha attivato l'Assessorato a dare applicazione alla
convenzione stessa, essendo terminati i lavori nel mese di novembre
1994 ed avendo ottenuto l'abitabilità dell'edificio, l'Assessorato
ha dato applicazione modificando solo l'impegno assunto con
delibera di Giunta del marzo 1993 nei confronti dell'USL, e
scrivendo all'USL di convenzionarsi con la Comunità Demos. Tenete
presente che nessuno in principio obbligherebbe l'USL a
convenzionarsi con nessuno, perché qui si parte sempre dal
presupposto contrario: che io istituisco il servizio perché l'ente
pubblico deve convenzionare. In questo caso abbiamo rispettato
l'impegno ed abbiamo invitato l'USL a convenzionarsi.
L'USL ha predisposto tutti gli atti necessari per convenzionarsi
ed ha inviato una bozza di convenzione alla Comunità Demos con
lettera protocollo n. 888 del 24 marzo 1995, per cui il giorno dopo
poteva essere siglata la convenzione.
Non è stata siglata fra Comunità Demos e USL, perché si
discuteva sulle tariffe, nel senso che un altro decreto
ministeriale prevede quali sono le tariffe massime per i servizi
residenziali e semiresidenziali, e la Regione Valle d'Aosta applica
le tariffe massime. Sono stato accusato in una riunione degli
assessori regionali alla sanità di sforare il mercato, perché
applichiamo le tariffe massime di tutta Italia nel settore
socio-sanitario, per cui chi afferma che qui al settore sociale non
si dà la sufficiente assistenza, afferma delle cose false, perché
probabilmente non è al corrente della situazione. Concediamo delle
tariffe di 80mila lire al giorno per i residenziali, quando
mediamente siamo sulle 65mila lire al giorno, e concediamo tariffe
di 45mila lire per i semiresidenziali quando mediamente sono più
bassi in tutta Italia, per cui questo dato è da smentire in tutti i
modi.
Abbiamo continuato la trattativa - ed è per questo che la
risoluzione non può essere accettata: ci siamo visti decine di
volte con l'USL e con la Comunità Demos per risolvere il problema -
perché la comunità sosteneva che non tutti gli alcooldipendenti, in
particolare coloro che svolgono una attività lavorativa, possono
passare la giornata in regime semiresidenziale a Villa Brezzi,
perché evidentemente dovrebbero lasciare l'attività lavorativa.
Rilievo che è stato ritenuto giusto, tant'è che la Giunta regionale
ha deliberato in data 3 giugno 1995 di aggiungere al metodo
semiresidenziale anche un metodo di pagamento a prestazione, ed
abbiamo concordato con la signora Vigna che i colloqui di
valutazione psicologici e psicoterapeutici non residenziali
venivano tariffati 30mila lire, IVA esclusa, se effettuati da un
medico o da uno psicologo, e 15mila lire, IVA esclusa, se
effettuati da un diverso operatore. Abbiamo concordato che,
nell'attesa dell'approvazione formale della delibera da parte della
Commissione di Coordinamento, ci saremmo attivati per dare
applicazione immediata mediante un'altra convenzione fra USL e la
Comunità Demos.
Questa è la breve cronistoria dell'affaire Demos, per dimostrare
che non solo non c'è inadempienza da parte della Giunta regionale,
ma che abbiamo fatto anche qualcosa in più, perché la delibera del
3 giugno 1995 è una delibera che con molta attenzione agli aspetti
giuridico e agli aspetti medico-legali cerca di inquadrare la
Comunità Demos - e non solo questa comunità, ma tutte quelle che
eventualmente si occuperanno di questo - in un mix fra il settore
sociale e il settore sanitario, perché se fosse di tipo sanitario
la villa Brezzi dovrebbe essere chiusa immediatamente, non avendo
né le strutture, né il personale idoneo. L'abbiamo inquadrata nel
settore socio-sanitario con finalità sanitarie, una invenzione
giuridica studiata con molta attenzione con l'Ufficio legislativo,
prendendo anche spunti da esperienze di altre regioni, per aiutare;
per cui abbiamo fatto qualcosa di più di ciò che ci è stato
chiesto, non di meno.
Questo è un piccolo riepilogo dello stato dell'arte.
Ritorno un attimo alla risoluzione per precisare altre cose che
mi pare importante precisare. Si dice: "constatato inoltre che da
parte dei responsabili del SERT è stata prospettata, con tanto di
comunicazioni scritte, l'impossibilità di sostenere la normale
erogazione dei servizi di intervento sulle alcooldipendenze;". Il
SERT, su mio invito scritto, ha riaperto ieri, 12 giugno 1995, il
servizio, pur con difficoltà operative per i problemi legati al
personale, perché gli ho ricordato con una lettera che il SERT non
può decidere dall'oggi al domani di non svolgere un'attività
istituzionale. Come se il medico dicesse: "da domani curo solo i
malati gravi, non curo più i malati meno gravi". Non può farlo,
deve curare tutti secondo scienza e coscienza e il servizio
tossicodipendenze deve servire tutti secondo scienza e coscienza,
tant'è che ha preso atto e il servizio è stato riaperto.
Per quel che riguarda l'ultima parte della risoluzione, dove si
impegna la Giunta regionale a farsi portavoce dell'evidente
necessità di predisporre sollecitamente una convenzione con l'USL,
mi pare che sia già tutto formalizzato, gli incontri sono stati
fatti. I programmi che stiamo portando avanti in questo momento
sono, da una parte, la predisposizione di un progetto obiettivo che
è già pronto e che sarà oggetto di inserimento come priorità nel
PSR, e la realizzazione della struttura nuova; aspettiamo ancora
entro fine anno e poi, se il finanziamento del Ministero non verrà
erogato per l'ennesima rinnovazione dei decreti legge di urgenza, è
intenzione mia di proporre alla Giunta e al Consiglio regionale di
finanziare autonomamente il nuovo servizio, in attesa di
finanziamento da parte dello Stato, altrimenti passano gli
anni.
Inoltre è nostra intenzione lavorare molto sull'aspetto
dell'osservatorio epidemiologico, perché vogliamo capire
esattamente qual è la situazione e vogliamo capire per poter fare
della prevenzione mirata, perché la prevenzione nel mucchio non
serve, non serve fare della demagogia sull'alcoolismo, non serve
fare neppure della informazione corretta, perché dobbiamo
assolutamente fare attenzione quando, come pubblici amministratori,
facciamo delle affermazioni in pubblico.
Mi pare di aver detto tutto quanto era possibile dire; aggiungo
ancora che alla Comunità Demos, in virtù della legge n. 32,
abbiamo, come Giunta regionale, concesso anche un ulteriore
contributo per iniziative di interesse socio-sanitario, iniziative
che andavano nell'ottica di prevenzione sul territorio; pare -
sottolineo il pare, perché non ne sono certo - che questo
contributo non venga accettato perché ritenuto troppo basso. La
legge prevede il 60 percento della spesa ritenuta ammissibile, e
ripeto: la legge prevede, non l'Assessore Vicquéry. La commissione
ha stanziato quanto riteneva di stanziare, pare che questo
contributo non venga accettato.
Aggiungo inoltre che, in virtù della legge n. 22, tutti coloro
che intendono usufruire di un servizio privato, residenziale o non
residenziale, se rientrano nella categoria sociale prevista dalla
legge stessa possono ottenere dei contributi ad personam da parte
dell'Amministrazione regionale, per cui da domani mattina, anzi dal
14 aprile 1995, la comunità poteva e può accettare dei soggetti che
si rivolgono autonomamente presso la comunità per essere ospitati e
la Regione rimborsa ai soggetti stessi le spese.
Per cui abbiamo invitato per iscritto e a voce la comunità ad
aprire le porte anche al privato, perché è di tutta evidenza che
non può vivere solo di luce riflessa, ma ogni comunità, il privato
sociale - così come viene definito - o le associazioni no profit,
come vengono definite meglio ancora, devono mettersi sul mercato
nella stessa misura in cui si mettono le altre cooperative sociali
esistenti in Valle d'Aosta, perché le altre cooperative sociali
stanno svolgendo un lavoro ottimo da apprezzare e da sottolineare
sotto tutti gli aspetti e sotto tutti i punti di vista. E su questo
concordo perfettamente con l'intervento del Consigliere
Marguerettaz, che ha centrato il problema.
Il problema nostro, come Consiglio regionale, è quello di
ottimizzare i servizi, di ottimizzare le risorse, di ottimizzare le
spese, per poter ottenere il massimo risultato con il minimo dello
sforzo. Questo stiamo facendo ed abbiamo già esempi concreti.
Abbiamo contatti continui con le cooperative e mi pare che si stia
lavorando molto bene, e questa è l'occasione per ringraziarli
pubblicamente. Per cui, ripeto, la comunità ha tutti gli strumenti
per attivarsi; spero che si attivi, lo spero vivamente, perché
villa Brezzi è un patrimonio di lusso dell'Amministrazione
regionale, che per scelta politica fatta a suo tempo è stata donata
in comodato d'uso alla comunità, la quale parte da un piedistallo
molto più alto rispetto a tutte le altre cooperative sociali,
alcune delle quali si pagano l'affitto e vendono i propri servizi
come possono per poter sopravvivere.
Pertanto sotto questo punto di vista spero che la comunità
mantenga i suoi impegni, tenendo presente che il lavoro che dovrà
svolgere non dovrà sovrapporsi al lavoro specifico del SERT, che è
specificato nel decreto ministeriale dell'agosto 1993, dove vengono
definite esattamente quelle che sono le linee guida.
Mi pare di aver detto tutto, per questi motivi ci asterremo
dalla votazione di questa risoluzione.
Presidente Ha chiesto la parola il Consigliere Marguerettaz.
Marguerettaz (PpVA) L'ultima parte dell'intervento
dell'Assessore mi ha spiazzato; probabilmente non ho capito io il
senso del suo intervento perché, quando a conclusione delle cose
che ha detto, diceva di essere d'accordo con l'impostazione che
avevo dato nel primo intervento, sono caduto dalle nuvole.
L'unica giustificazione che do a questo - e provo a dare una
interpretazione di ciò che ho capito, chiedo scusa se ho travisato
- è che probabilmente qui c'è un problema, e mi era parso di
coglierlo anche dall'inizio dell'intervento dell'Assessore, di
rapporti fra l'Amministrazione e questa cooperativa, in
particolare. Se così è, devo dire che la cosa non mi scandalizza,
Assessore, perché anche a livello del privato sociale, a livello
del mondo cooperativistico sociale va fatta una cernita; cioè, sono
convinto che non basta l'etichetta di "cooperativa sociale" per
avere la garanzia di avere un soggetto qualificato a minor costo,
eccetera, che anche in quel campo va fatta sicuramente una cernita.
Ma se cernita bisogna fare, bisogna avere il coraggio di farla; se
una cooperativa qualsiasi già in passato non ha offerto sufficienti
servizi all'Amministrazione, bisogna troncare i rapporti con quella
cooperativa. Se il tutto si riconduce a questo, allora capisco
molto di più.
Se invece non è così, vorrei allargare il discorso e non
restringerlo semplicemente alla questione della risoluzione, perché
qui si inizia già a confrontarsi sulle linee generali che si vuole
dare all'impostazione socio-assistenziale in questa regione.
Devo dire che mi era parso invece che l'Assessore spingesse
molto sul servizio pubblico che deve essere dato, e fin qui non ci
piove, ma poi facesse come uno scarto fra il servizio pubblico per
giungere direttamente a ciò che è il volontariato. Mi è parso, in
alcuni passaggi delle cose che ha detto l'Assessore, che qua e là
confondesse un attimo il ruolo delle aziende no profit con il ruolo
del volontariato. Sono due cose nettamente diverse.
Dobbiamo forse finire, con le dovute precisazioni che ho fatto
prima e che rimangono valide, di guardare a queste aziende, perché
sono delle vere e proprie aziende, come al mondo del volontariato
che viene fuori. No, queste sono organizzazioni che forniscono
posti di lavoro - e visti i tempi non è cosa da poco - sono
organizzazioni in grado di dare dei servizi pubblici, sempre se
qualificati, ad un minor costo, e non è cosa da poco. Probabilmente
nel passato, non faccio un attacco a questa Giunta o a
quest'assessore, sto facendo un discorso generale, ma probabilmente
nel passato questa attenzione non c'è stata.
Quando l'Assessore dice che le posizioni che spesso si sentono
consistono nel dire che in Valle d'Aosta si spreca del denaro per
quanto concerne i servizi socio-assistenziali e sanitari... ma,
Assessore, se ho capito bene, queste cose le dice anche lo studio
della Bocconi! Le dice in maniera educata e raffinata, là dove dice
che l'attenzione e la cultura dominante del sistema è stata finora
concentrata positivamente e prevalentemente sui problemi di
efficacia; è bellissimo questo passaggio, secondo me, di tutta la
questione dello studio, questo è quello che fotografa più di ogni
altro la situazione del nostro sistema. Continua ancora lo studio:
"si è fermata l'attenzione sui problemi di efficacia, garantendo
nel corso degli anni lo sviluppo di una ricca rete di servizi", e
questo è vero: noi sicuramente, a confronto con altre regioni,
abbiamo un servizio più esteso e più efficace. Poi però aggiunge:
"questo ha comportato una minor attenzione - ed ecco l'eleganza -
rispetto alle istanze di efficienza, vale a dire la tensione ad una
costante ricerca della ottimizzazione nell'uso delle risorse per
minimizzare i costi".
Anche qua però bisogna stare attenti a non compiere un errore,
Assessore; non entro nel dettaglio, ma la cosa può essere uno
spunto interessante, perché se guardiamo queste aziende no profit
nel modo che descrivevo prima, non dobbiamo poi avere la pretesa
che, in base ad un abbassamento dei costi di ogni servizio che non
viene gestito dal pubblico, si venga poi a penalizzare troppo
queste aziende dal punto di vista dell'offerta che gli si fa per
gestire il servizio stesso, perché - ripeto - non si tratta di
volontariato: il volontariato è una cosa, l'azienda no profit può
essere un propulsore del volontariato, ma non possiamo ridurla a
questo.
Adesso, al di là del modo in cui è stata scritta la risoluzione,
però credo che lei, Assessore, o la Giunta, di fronte a questa cosa
dovete prendere una decisione: o questa cooperativa ha torto e
allora chiudiamo i rapporti e andiamo a cercare altre soluzioni,
oppure una soluzione bisogna trovarla, perché comunque oggi siamo
di fronte ad un disagio grosso qual è l'alcoolismo. Faccio un
inciso: sono d'accordo con l'Assessore, è giusto avere i dati, fare
questa indagine epidemiologica, però lo sappiamo tutti che in Valle
d'Aosta questo è un fenomeno di forte ed esteso disagio. Allora,
non perdiamo troppo tempo in questo senso, abbiamo il coraggio di
troncare quei rami secchi, se non offrono servizi utili, ma stare
invece a perdere tempo su cavilli, su questione di questo genere e
non affrontare un problema come quello che viene sollevato nella
risoluzione, sarebbe la cosa più tragica.
Riconfermo il mio voto a favore, anche se ho capito che avrà
poca speranza di essere approvata; però, Assessore, mi permetta:
una maggiore disponibilità anche da parte sua su una risoluzione
come questa, con la disponibilità data dal collega Lanièce
nell'emendare completamente la prima parte, poteva esserci.
Presidente Ha chiesto la parola il Consigliere Chiarello.
Chiarello (RC) Mi sembra anche a me che l'Assessore, in una fase
del suo intervento, abbia confuso enti con associazioni
volontaristiche; queste ultime non sono enti.
É vero, e l'Assessore lo sa meglio di me, in Valle d'Aosta non
siamo un quartiere di Torino o di Milano dove, se si raccolgono
cento persone in una cooperativa - che sta nascendo fra l'altro -
di alcooldipendenze o di tossicodipendenze, i costi si abbattono.
In Valle d'Aosta sta partendo un servizio, sul quale speravo che
l'Assessore scommettesse; dopo un paio di anni si può vedere se i
frutti ci sono oppure no, ma se a questo servizio vogliamo dargli
gambe o no, questo dipende dalla famiglia, non dalla cooperativa ma
dalla famiglia, ha detto l'Assessore. A me risulta che a questa
cooperativa sia stata chiesta una certa struttura per poter avere
la convenzione, e questa struttura costa più delle 43mila lire per
10 persone, che si ipotizzano all'inizio.
Sappiamo benissimo, Assessore, che nei termini attuali delle
leggi, e l'ho detto prima riportando le parole di un funzionario
dell'USL, si deve chiudere; ma non è solo questa cooperativa,
perché qui c'è la famiglia Vigna, nella cooperativa dell'AIDS non
c'è la famiglia Vigna, ma il sig. Marchesini ha esposto gli stessi
problemi. É questo che volevo sapere dall'Assessore: vogliamo
cercare di fare qualcosa oppure no? Dicevo prima, è una scommessa;
però, se non sta in piedi è inutile che continuiamo a dire che si
può fare. Anche per i contadini abbiamo l'agricoltura agevolata
perché agricoltura di montagna, ma abbiamo anche la densità più
bassa che ci sia in Italia, probabilmente in questo momento con una
struttura che sta nascendo.
Presidente Vi sono dichiarazioni di voto? Se nessuno chiede la
parola, si passa alla votazione:
Presenti: 24
Votanti e favorevoli: 4
Astenuti: 20 (Agnesod, Bionaz, Borre, Dujany, Ferraris, Florio,
Lavoyer, Louvin, Mafrica, Perrin C., Perrin G.C., Perron,
Riccarand, Rini, Squarzino, Stévenin, Vallet, Vicquéry, Viérin D.,
Voyat)
Il Consiglio non approva
Presidente Con questa votazione terminano i lavori di questa
giornata di Consiglio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK