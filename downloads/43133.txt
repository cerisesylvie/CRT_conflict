Consiglio Regionale della Valle d'Aosta - Oggetto del Consiglio n. 563 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 563 del 13 maggio 2021 - Resoconto
OGGETTO N. 563/XVI - DL n. 24: "Modificazioni alla legge
regionale 9 aprile 2021, n. 5 (Sospensione della quota capitale
delle rate di mutui agevolati previsti da leggi regionali a
sostegno di famiglie, lavoratori e imprese, in relazione
all'emergenza epidemiologica da COVID-19)".
Bertin (Presidente) -
Ora passiamo al punto n. 15.01
dell'ordine del giorno. Relatore della legge è il presidente della
II Commissione il consigliere Malacrinò a cui passo la parola per
la relazione.
Malacrinò (PCP) -
Il disegno di legge che andremo a
licenziare si compone di tre articoli e reca delle modifiche alla
legge regionale 5 del 9 aprile 2021 con la quale veniva sospesa la
quota di capitale delle rate di mutuo agevolate previste da leggi
regionali a sostegno delle famiglie, imprese e lavoratori in
relazione all'emergenza Covid-19.
Con l'articolo 1 si amplia la platea dei soggetti alla quale può
essere applicata la moratoria prevista dalla legge regionale che
stiamo modificando. Con l'articolo 2 si definiscono le scadenze per
la presentazione delle domande da parte dei mutuatari rientranti
nelle modifiche proposte dalla presente norma. L'articolo 3 reca la
dichiarazione d'urgenza.
Con questo DL si interviene su un aspetto della legge regionale
n. 5/2021 la cui criticità era emersa fin da subito in Commissione.
Vista l'urgenza della norma, si era deciso di proseguire
impegnandoci di intervenire sulla problematica in una fase
successiva. Con questa modifica si riesce a far rientrare nella
moratoria circa un terzo delle domande la cui sospensione non era
stata accolta. Sono inoltre in fase di studio ulteriori
provvedimenti
ad hoc
che prevedono l'analisi di ogni singola
pratica per i soggetti ancora esclusi a cui verrà proposto un
percorso che, se rispettato, potrà permettere l'accesso alla
moratoria.
Il disegno di legge 24 presentato dalla Giunta regionale in data
3 maggio 2021 concernente "Modificazioni alla legge regionale 5 del
9 aprile 2021 (Sospensione della quota di capitale delle rate di
mutui agevolati previsti da leggi regionali a sostegno di famiglie,
lavoratori e imprese in relazione all'emergenza epidemiologica da
Covid-19)" è stato esaminato dalla II Commissione consiliare
permanente in data 7 maggio 2021, che ha espresso all'unanimità il
proprio parere favorevole. Ringrazio i colleghi per la
disponibilità dimostrata e per la celerità con cui sono stati
calendarizzati i lavori in Commissione e in aula vista anche la
delicatezza e l'urgenza dei temi trattati.
Presidente -
La discussione generale è aperta. Non vi
sono interventi in discussione generale, chiudo la discussione
generale. Per il Governo, per la replica, ha chiesto la parola
l'assessore Marzi, ne ha facoltà.
Marzi (AV-SA) -
Ringrazio innanzitutto la Commissione per
la velocità con la quale c'è stata la possibilità di portare già in
questa seduta del Consiglio regionale la modifica alla legge n. 5 e
il Presidente della II Commissione per aver sinteticamente
presentato le modificazioni che andiamo ad approvare nella giornata
di oggi.
Come sapete, nel momento in cui il Consiglio regionale ha
approvato all'unanimità la legge n. 5, io ero a casa e stavo poco
bene, quindi non ho assolutamente partecipato al dibattito, cosa
che magari - è una battuta - può anche aver velocizzato il processo
di cui sopra. Ciò detto, con questa modificazione andiamo di fatto
a mantenere assolutamente la
ratio
di fondo con la quale
siamo partiti per andare a intervenire su una problematica: quella
della moratoria che abbiamo seguito a partire dalle volontà del
Consiglio durante i primi tre mesi del 2021 in maniera continuativa
e siamo andati a predisporre un DL che in prima battuta dava la
possibilità al tessuto economico valdostano, qualora i criteri
finanziari fossero stati posseduti e quindi, ahimè, qualora ci
fosse stata una gravissima difficoltà nel rapporto tra il 2021 e il
2020, di poter andare a chiedere la moratoria delle rate delle
posizioni debitorie presso Finaosta. Stiamo parlando di circa 791
milioni di euro di posizioni debitorie in pancia alla finanziaria
regionale nei confronti dei privati e di quasi tutti i settori
economici valdostani. Naturalmente chi si trova nella possibilità
di chiedere la moratoria, visti i criteri economici richiesti, e
quindi, tanto per essere chiari, con un calo di volume di affari
tra il 2021 e il 2020, ha la facoltà, qualora lo ritiene
necessario, di farlo. Questo vale naturalmente anche per i privati
che, nello stesso arco temporale, hanno avuto una serie di
difficoltà che sono indicate all'interno della legge che, di fatto,
riprendono un accordo che l'ABI ha fatto con l'Associazione dei
consumatori il 16 dicembre del 2020, secondo dei criteri economici
che abbiamo tutti quanti condiviso.
Da subito la Commissione ha chiesto al sottoscritto e ai suoi
uffici, quindi al Governo, di poter fare una serie di interventi
rispetto a una categoria che dalla legge di riferimento viene
esclusa, cioè quella delle società a credito deteriorato. Una parte
di queste società, di fatto, non sono ancora a credito deteriorato
ma sono in ritardo con il pagamento delle rate e con questa
modificazione noi diamo la possibilità a chi si trova in questa
fattispecie di poter - se lo vuole e se ha i criteri economici che
ho appena espresso - sospendere a sua volta le rate dei mutui. C'è
stata poi la richiesta da parte sempre della Commissione, del
Consiglio e anche di varie parti del tessuto economico valdostano
di poter invece intervenire in maniera dedicata nel dare la
possibilità di andare in moratoria anche a tutti quanti i soggetti
che invece si trovano nella condizione di essere a credito
deteriorato e per quello si stanno facendo delle valutazioni
direttamente con la finanziaria e con gli aiuti di Stato. Con
questo intervento pertanto ampliamo il numero delle società alle
quali diamo la possibilità di andare in moratoria ma lo facciamo
mantenendo un criterio economico di riferimento e condiviso.
L'aspetto che, secondo me, da subito va sottolineato è che già
con la prima legge siamo intervenuti di fatto sul 98 percento della
platea dei soggetti che hanno dei mutui presso Finaosta: in questa
maniera interveniamo su un altro terzo dei soggetti che nel primo
disegno di legge veniva escluso, per cui riusciamo a dare la
possibilità a tutti coloro i quali lo risentono e lo richiedono di
chiedere la moratoria se ne hanno i criteri economici.
Presidente -
Abbiamo chiuso la discussione generale. Per
la replica e la dichiarazione di voto, la parola al consigliere
Aggravi.
Aggravi (LEGA VDA) -
Per esprimere il nostro voto
favorevole su questo progetto di legge, lo abbiamo già fatto in
Commissione, lo ripetiamo oggi.
Semplicemente per sottolineare due aspetti che riteniamo da
sempre, lo abbiamo già detto nel corso della discussione della
legge n. 5 e in parte lo hanno anche sottolineato il Presidente
della II Commissione e ora l'Assessore. Al di là dei casi, diciamo
in corrente e soprattutto di chi può beneficiare di questo
intervento, ci sono delle situazioni di difficoltà che meritano
un'attenzione in più in questo momento perché sicuramente erano
situazioni già precedentemente in una situazione particolare che
poi vedono oggi precipitare in alcune situazioni la loro condizione
creditoria e soprattutto la sostenibilità e la sopravvivenza della
propria azienda. In questo senso io voglio sollecitare l'Assessore
ma di fare soprattutto un intervento anche di gestione attiva del
credito, perché sicuramente oggi stiamo gestendo una situazione
contingente ma, quando termineranno anche queste cosiddette
"facilitazioni" - lo stiamo già vedendo nei provvedimenti che anche
a livello centrale si stanno prendendo sul credito -, bisognerà
consentire a chi dovrà ripartire, e soprattutto come ripartire, di
poterlo fare nelle migliori situazioni perché la sospensione delle
rate dei mutui non è altro che un rimando
pro
futuro, quindi
lì ci sarà una situazione particolare. Una gestione attiva del
credito e anche rapida sulle situazioni di difficoltà singole che
giustamente dovrà fare, secondo le procedure, la finanziaria
regionale ma soprattutto una gestione in prospettiva perché, come
ho già detto e come voglio sottolineare, la sospensione delle rate
dà ossigeno, ma rischia di toglierlo nel futuro e quindi bisognerà
pensare a rinegoziazioni, ristrutturazioni in prospettiva e su
questo bisognerà lavorare più duramente del solito.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Anche a nome del gruppo Pour l'Autonomie,
come già espresso in Commissione, siamo favorevoli a questo disegno
di legge, che va un po' nella direzione che ci eravamo auspicati
anche con degli ordini del giorno che avevamo presentato come
gruppo Pour l'Autonomie e come gruppo Lega, altri ordini del giorno
proprio per cercare di ampliare il più possibile all'interno delle
regole la platea di aziende, imprese e di persone che possono
usufruire di questa sospensione dei mutui.
Mi aggrego alle parole del collega Aggravi, il quale ovviamente
giustamente sostiene che questa è una sospensione, è una misura
pro-tempore
che non risolve le situazioni e non include
ancora tutti, questo ce lo siamo detti bene in Commissione, quindi
chi rimane fuori non deve comunque essere lasciato solo e ha
bisogno del nostro intervento, ha bisogno di soluzioni, perché
ovviamente se la sua situazione era delicata nel febbraio del 2020,
possiamo bene immaginare che sia ancora più in difficoltà dopo un
periodo così difficile per tutti.
L'invito quindi è semplicemente sempre lo stesso: quello di non
lasciare indietro nessuno e la dichiarazione di voto ovviamente è
favorevole perché questo disegno di legge va proprio nella
direzione che ci auspicavamo e quindi ringrazio per il lavoro gli
uffici e la Commissione.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Per ribadire il nostro sostegno a
questo importante disegno di legge, è un ulteriore tassello, con
l'approvazione di questo provvedimento questo Consiglio va a dare
una risposta mirata a una parte di aziende in difficoltà e, come
più volte affrontato anche in II Commissione e nei vari incontri,
anche nel redigere le misure a sostegno della situazione
socio-economica, che tra qualche giorno cercheremo di scaricare e
portare in Consiglio, noi pensiamo che sia fondamentale non solo
non lasciare sole le aziende che non rientrano ancora in questo
disegno di legge, ma chiediamo all'Assessore competente - e lo sta
facendo - al Governo tutto e alla nostra finanziaria di entrare nel
dettaglio su ogni singola azienda in modo da poter valutare il
percorso, le modalità, l'accompagnamento per uscire dal guado e
dalla difficoltà, sapendo perfettamente che non sarà facile.
Probabilmente questo Consiglio potrà anche prendere delle
decisioni, assumersi delle responsabilità nel momento in cui si
deciderà di andare a modificare... magari faccio un esempio per
tutti: la durata dei mutui, piuttosto che altri percorsi, altre
soluzioni che siano legittime, ma che nello stesso tempo possano
accompagnare le aziende che ad oggi non rientrano ancora
all'interno di questo disegno di legge che ci accingiamo a votare e
a sostenere convintamente.
Presidente -
Ha chiesto la parola il consigliere
Testolin, ne ha facoltà.
Testolin (UV) -
Solo due considerazioni anche da parte
del nostro gruppo in merito a questo disegno di legge che noi
consideriamo un provvedimento ponte che dà una risposta importante
a una parte altrettanto importante di quelle aziende che erano
state escluse in una prima fase dalla possibilità di sospendere il
pagamento delle loro rate di mutuo. Si tratta di un lavoro che è
già stato portato avanti di concerto con tutti gli altri gruppi
consiliari ed è stato stimolato anche dal nostro gruppo in merito
alla possibilità e alla necessità di trovare poi delle soluzioni
che siano più definitive nel nuovo provvedimento che verrà
presentato prossimamente a quest'Aula per dare delle opportunità
appunto di poter ristrutturare il proprio debito e quindi di
traslare nel tempo i pagamenti e i debiti delle aziende che si sono
trovate in difficoltà in questo periodo. Agevolando dei percorsi
finanziari, di concerto con altre istituzioni sul territorio, penso
che si sia fatta una buona sintesi che potrà tradursi in concreti e
fattivi strumenti finanziari a disposizione delle nostre aziende
valdostane per cercare di traguardare e di passare nel miglior modo
possibile questo momento di fortissima criticità. Questo quindi è
un primo passaggio, un primo tassello che dovrà poi concretizzarsi
in un futuro provvedimento un po' più puntuale che vada veramente a
dare delle opportunità a tutti.
Presidente -
Ha chiesto la parola l'assessore Bertschy
per dichiarazione di voto, ne ha facoltà.
Bertschy (AV-SA) -
Mi inserisco nel dibattito su questo
disegno di legge per dire che fa parte di un percorso che Consiglio
regionale, Governo, maggioranza e opposizioni in Consiglio
regionale insieme al Governo stanno facendo per completare gli
interventi che a breve presenteremo e che porteremo in aula per
sostenere il nostro comparto economico, per sostenere le imprese,
per sostenere il mondo del lavoro, che ha bisogno, come per questo
disegno di legge, di approfondimenti puntuali, di un lavoro da
parte di tutti i gruppi e di un interesse comune per cercare di
portare avanti iniziative che diano le migliori risposte.
Rispetto all'estate scorsa, la fase di studio è una fase di
studio che può contare su un'esperienza acquisita ma anche su un
sistema di lavoro che ci permette di portare in aula disegni di
legge che possono essere poi ovviamente applicati per dare le
giuste risposte in questo momento che, come avete ben sottolineato
tutti quanti, è estremamente importante ed estremamente difficile,
lo si può affrontare solo ragionando, ponderando e portando avanti
iniziative come queste.
Presidente -
Ha chiesto la parola l'assessore Marzi, ne
ha facoltà.
Marzi (AV-SA) -
Io ringrazio tutti i colleghi che sono
intervenuti in fase di dichiarazione di voto e giustamente
approfitto di questo momento per fare il punto rispetto allo stato
dei lavori. Abbiamo presentato una prima legge: nel momento in cui
l'abbiamo fatto e l'abbiamo votata anche all'unanimità, era stato
richiesto dal Consiglio di porre particolare attenzione alle 201
posizioni su oltre 9.500 che si trovavano tecnicamente a credito
deteriorato. Con la modifica di oggi, un terzo di queste posizioni,
quelle che di fatto hanno solo delle rate in ritardo e quindi non
delle rate impagate, viene sanato. Questo tipo di intervento è un
intervento, come ho detto prima, che già va ad accogliere un terzo
delle posizioni che in prima istanza erano state escluse. Nella
legge che, tra l'altro, abbiamo approvato e che quindi non viene
modificata, all'articolo 2 viene già data facoltà da parte dei
soggetti che hanno debiti presso Finaosta e che possono accedere
alla moratoria di poter chiedere alla finanziaria stessa di
allungare la durata del mutuo fino a un massimo di cinque anni:
pertanto quanto richiamato da quest'Aula è già inserito all'interno
di questa legge. Quello a cui oggi stiamo lavorando, come ho
anticipato nel mio primo intervento, è una legge dedicata alle
posizioni a credito deteriorato che sono escluse dalla moratoria,
perché non è con la moratoria che si interviene per dare una mano e
soprattutto per creare quella possibilità di avere un piano di
ristrutturazione del proprio debito alle aziende in difficoltà. Lo
stiamo facendo con il supporto dell'Ufficio aiuti di Stato e con un
rapporto continuativo con la finanziaria regionale, che, tra
l'altro, nelle ultime settimane abbiamo visto proprio su questa
tematica tre volte per fare in modo che venga strutturata una legge
dedicata che darà la possibilità alla finanziaria regionale di
prendere ogni singola pratica delle pratiche credito deteriorato e
fare una proposta al soggetto titolare del mutuo per fare in modo
che ci sia la possibilità di avere una moratoria o eventualmente di
partire con un piano di recupero della posizione che si trova in
difficoltà. Questo è assolutamente necessario in un momento
economico così difficile soprattutto visto che una parte di queste
posizioni riguarda settori economici che hanno particolarmente
patito la chiusura dell'ultima parte dell'anno.
C'è poi un altro aspetto che va assolutamente sottolineato, cioè
la volontà anche concordata con il Consiglio tutto e con chi si sta
occupando con particolare attenzione di queste tematiche che, tra
l'altro, sta facendo da pungolo legittimo sia al Governo che agli
uffici, di intervenire invece su una normativa - questo avverrà
molto probabilmente nella seconda parte dell'anno - dedicata a un
approccio di credito attivo indipendentemente da un intervento
dedicato a chi oggi è in difficoltà, perché sicuramente oggi ci
sono tutta una serie di posizioni in bono quindi in relazione con
il pagamento delle rate, ma che stanno vivendo e hanno vissuto un
momento di profonda difficoltà: quindi bisogna dare la possibilità,
come terzo passaggio, anche alle attività che non si sono ancora
trovate in difficoltà con le rate, ma che un domani potrebbero
esserlo proprio perché le durate dei mutui sono rimaste le stesse,
di poter fare un intervento mirato dando mandato alla finanziaria
regionale, nel pieno rispetto di tutti quanti i rapporti che deve
supportare visto che è un soggetto vigilato da Banca d'Italia, di
concedere la possibilità ai propri clienti, qualora ce ne sia la
necessità, di allungare le durate dei mutui anche se il pagamento
delle rate è ancora in corrente.
C'è pertanto un percorso che abbiamo pensato e che stiamo
condividendo con tutti voi in prima istanza, e poi naturalmente con
tutte le categorie coinvolte, per fare in modo che anche coloro i
quali oggi sono già in difficoltà o coloro i quali non vogliamo ci
vadano abbiano la possibilità di fare una valutazione cogente,
puntuale, importante sulle proprie posizioni debitorie. Questo è un
impegno che ci siamo presi e che parte da riflessioni che sono già
intraprese in passato, ma che sicuramente deve oggi collegarsi a un
momento straordinario e di straordinaria difficoltà dal quale si
riesce a uscire solo ed esclusivamente tutti quanti assieme.
Presidente -
Altre dichiarazioni di voto? Ha chiesto la
parola il consigliere Cretier, ne ha facoltà.
Cretier (PCP) -
Semplicemente per esprimere una
dichiarazione di voto sul testo presentato. Se si tratta di mettere
a posto un tassello normativo per coloro che sono in una situazione
di crisi, ben venga, l'iniziativa è importante e condivisa dal
gruppo, legge dedicata a coloro che sono esclusi dalla moratoria,
come ha detto l'Assessore, e quindi procediamo ulteriormente a
sistemare questa base di legge del 2000 in cui mancavano questi
soggetti che ora possono aderire.
Presidente -
Non vi sono altre richieste di intervento?
Passiamo alla votazione del disegno di legge. Articolo 1. La
votazione è aperta. Invito il collega Segretario a collegarsi con i
Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
L'articolo 1 è approvato all'unanimità.
Posso dare lo stesso risultato per l'articolo 2? Stesso
risultato. Articolo 3. Stesso risultato.
Si vota la legge
nel suo insieme. La votazione è aperta. Invito il collega
Segretario a collegarsi con i Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
La legge è approvata all'unanimità.
Considerata l'ora, sospendiamo i lavori del Consiglio per
arieggiare i locali. Riprenderemo tra circa un quarto d'ora con il
punto n. 16 dell'ordine del giorno.
La seduta è sospesa dalle ore 10:57 alle ore 11:22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK