Consiglio Regionale della Valle d'Aosta - Oggetto del Consiglio n. 166 del 8 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 166 del 8 ottobre 2013 - Resoconto
OGGETTO N. 166/XIV - Approvazione della riprogrammazione, a
seguito di aggiornamento, del programma attuativo regionale (PAR)
FAS Valle d'Aosta 2007/13, cofinanziato dal fondo per le aree
sottoutilizzate.
Presidente
- Per l'illustrazione, la parola al Presidente
Rollandin.
Rollandin (UV)
- Grazie Presidente.
Il provvedimento che è all'attenzione, che è stato oggetto di
approfondimento nelle commissioni competenti, si riferisce in
questo caso a una rimodulazione dei fondi a suo tempo impegnati
nella programmazione 2014 (che è in scadenza), tenendo conto che su
questa situazione, soprattutto per i PAR FAS a livello nazionale,
c'è stata una decurtazione progressiva dei fondi a disposizione
delle Regioni, per cui rispetto all'inizio sono stati tolti i
finanziamenti. Nell'insieme, con questa rimodulazione, si tiene
conto - come è detto nella relazione, che credo conosciate
perfettamente - della possibilità di utilizzare una parte dei fondi
che non sono stati indirettamente impegnati e i fondi messi a
disposizione con il "decreto del fare", i 27 milioni che facevano
già parte di un impegno iniziale per l'ammodernamento del sistema
ferroviario, in particolare per quanto riguarda la "lunetta" di
Chivasso, progetto che, come abbiamo avuto modo già di dire nella
precedente riunione e che l'Assessore Marguerettaz aveva spiegato
nei dettagli, che cosa è successo, perché questi soldi non sono mai
stati utilizzati e rischiavano il disimpegno...sono già stati tolti
come disimpegno l'anno scorso, sono stati reinseriti adesso nel
"decreto del fare", con l'impegno naturalmente di utilizzarli, e di
utilizzarli subito. Questa è la ragione per cui, assieme ai 27
milioni, è qui proposto il riutilizzo di fondi degli altri settori
del PAR FAS che non sono stati utilizzati, sia nell'ambito della
parte della tratta ferroviaria fino ad Aosta, sia nel progetto che
prevedeva l'Aosta/Pré-Saint-Didier con alcuni interventi che non è
stato possibile realizzare e che sono qui stati spiegati, credo, e
che sono specificati. Il totale porta a quei 50 milioni e 600, che
sono disponibili e che saranno disponibili per i treni bimodali,
cosa che è già stata detta nella precedente riunione del Consiglio
regionale...e quindi come disponibilità per riuscire a superare
attraverso i bimodali che, come abbiamo detto, non è la soluzione
della ferrovia, lo vogliamo ribadire anche in questo momento, cosa
che ha già detto l'Assessore nelle precedenti riunioni: qui si
tratta di una rimodulazione dei fondi che ci permette di arrivare a
questo risultato, che è quello di togliere le due difficoltà che ci
sono a Ivrea e a Porta Susa, quindi di scendere e di risalire, di
questa interruzione nel viaggio che comporta disagi e altre
difficoltà, di avere dei treni che siano all'avanguardia, che siano
funzionali a quelle che sono, a oggi, le possibilità, tenendo conto
della ferrovia che abbiamo, il problema della ferrovia rimane.
Sull'elettrificazione è già stato detto in precedenza quali sono
le controindicazioni rispetto anche ai fondi che sono necessari,
quindi questa rimodulazione, che è stata specificata nel quadro
riassuntivo con le rispettive cifre che vengono riprese e
rimodulate, credo che dia quella disponibilità per il successivo
appalto dei treni bimodali, con la possibilità di avere subito
cinque treni e con la prospettiva di avere il sesto che darebbe
quindi questa possibilità di migliorare nell'insieme quello che è
la possibilità del raccordo Aosta/Torino con il treno.
Presidente
- Apriamo la discussione generale. Ci sono
richieste d'intervento? Non ci sono richieste? La parola alla
collega Certan.
Certan (ALPE)
- Merci et bonjour à tous.
Riguardo a questo punto, credo che oltre all'altro Consiglio,
abbiamo anche avuto occasione di approfondirlo nelle commissioni, e
ieri - come comunque è già stato ribadito - noi abbiamo comunque
ritenuto insufficiente...o comunque non siamo soddisfatti di questa
ridefinizione dei fondi. La nostra posizione, nonostante ieri si
sia riusciti a sentire in audizione l'Assessore Marguerettaz, che è
stato molto preciso in alcune parti e in altre molto vago... non
abbiamo comunque nessuna novità, e diciamo nessuna nuova posizione
o nessuna nuova informazione che ci faccia cambiare idea.
Si confermano le posizioni di questa maggioranza ad una
soluzione a breve termine, che in parte possiamo capire, ma che per
noi non è assolutamente motivo di programmazione futura e non
guarda soprattutto al lungo termine, alla risoluzione del problema
effettivo, che è quello della Valle d'Aosta per quanto riguarda il
trasporto ferroviario, quello di riuscire a rimodernare tutta
l'infrastruttura e, quindi, non solo di mettere una toppa. Voi
confermate la posizione già presa dalla vecchia maggioranza nel
novembre 2012...allora c'era un'altra maggioranza che aveva fatto
una certa scelta.
Noi abbiamo chiesto, in questo inizio di legislatura, in qualche
modo di rivedere questa decisione e, ripeto, di rivedere se
possiamo capire come bypassare il problema di Ivrea, cioè questa
rottura di carico, ad Ivrea poi a Chivasso, risolvere il problema
di Torino Porta Susa. Se da una parte possiamo capire, come dite
voi: "siamo andati incontro ai Pendolari Stanchi per i disagi del
treno e per il confort di questi treni", non le riteniamo
motivazioni che possano giustificare questa rimodulazione, che
comunque consideriamo abbastanza sostanziosa: 55 milioni di euro
che vengono messi per dei treni, del materiale rotabile, ma non
risolve il problema invece dell'infrastruttura, che, secondo noi,
invece doveva avere la priorità.
Ci dispiace quindi di questa non disponibilità a provare
veramente a risolvere insieme, in modo corale, questo problema che,
secondo noi, non riguarda solo una parte della popolazione della
Valle d'Aosta, ma riguarda tutti. Abbiamo insistito in questi
giorni, in audizione, sul fatto almeno di tenere la doppia dicitura
sia per l'infrastruttura che per il materiale rotabile. Avete
detto: "la scelta è presa con lo Stato, e soprattutto per la "legge
del fare", per il "decreto del fare", abbiamo deciso di mettere
proprio la dicitura "materiale rotabile" e basta. Non avete
accettato quest'apertura che avevamo chiesto, ne prendiamo atto.
Non possiamo chiaramente essere soddisfatti e, ripetiamo, riteniamo
che sia comunque una scelta ottusa, soprattutto per il futuro della
Valle d'Aosta. Chiudere adesso questo vuol dire probabilmente
decretare la morte della ferrovia valdostana, perché se adesso
siamo a livelli di Far West, avremo dei bei treni che viaggiano su
una ferrovia vecchissima, quindi saranno dei bei treni fermi sulla
ferrovia da far West!
L'altro passaggio che mi permetto di fare - perché l'abbiamo
comunque sottolineato anche in commissione - è quello riguardante
la ferrovia di Pré-Saint-Didier, che mi pare che in qualche modo
rientri, anche quella, nel "decreto del fare" e non ci pare aver
visto, neanche qui, pur essendoci per ora la disponibilità
eventualmente a uno studio di fattibilità per l'adeguamento e il
miglioramento...quindi, non essendoci neppure delle cose definitive
sotto questo aspetto, mi pare che però siate intenzionati ad andare
nella stessa direzione... Ecco, questo è un altro passaggio ancora!
Neanche lì non è stato deciso comunque di provare a fare un passo
in avanti. Quindi tutte e due le tratte, Aosta/Pré-Saint-Didier e
Torino/Aosta o Aosta/Torino come le vogliamo prendere,
consideriamola dalla parte che vogliamo, rimarranno con treni
bimodali e senza nessuna possibilità.
Ribadisco, a nostro avviso...avevamo visto, nel programma di
legislatura che avete presentato, sia nel programma per le
elezioni, sia poi nel programma di legislatura, avevamo visto un
piccolo passettino in avanti, almeno allora...forse era un
tentativo di facciata, non lo so...però avevamo visto un tentativo
di andare verso questa direzione, nel senso di dire: dobbiamo
risolvere adesso, nell'immediato, un problema, ma c'è la
disponibilità a... A noi dà l'idea che in questo momento... (lei,
Presidente, fa cenno di sì...io mi auguro che lei abbia molto
più...una visione più ampia della mia), ma mi dà l'idea che in
questo momento di grave crisi, andare ad investire su cinque
bimodali non lasci aperture per prevedere altre migliorie per la
ferrovia, soprattutto a conferma di quanto ha detto... (ce l'ha
confermato ieri l'Assessore Marguerettaz dicendo) questi treni
hanno una durata di 25-30 anni e quindi per dieci anni di sicuro
non si parlerà più di investire sulla ferrovia.
La nostra posizione, la posizione di ALPE, è chiara da sempre, e
quindi ci dispiace e non crediamo che siano state sentite nel modo
adeguato tutte le componenti della società, perché ieri ci è stato
detto: noi abbiamo fatto riunioni con pendolari, con questi e con
quelli non diciamo che non sono state fatte le riunioni, ma non
sono stati forse ascoltati nel modo adeguato gli interlocutori!
Grazie.
Président
- Il y a d'autres? Quelqu'un d'autre? A demandé
la parole le collègue Donzel.
Donzel (PD-SIN.VDA)
- Grazie Presidente.
Un atto amministrativo molto delicato, iscritto con urgenza,
come spesso capita alle cose più importanti che noi apprendiamo in
Valle d'Aosta...quando c'è qualcosa che meriterebbe una
riflessione, quando parliamo di cifre molto importanti, 27 milioni,
50 milioni e quant'altro, noi arriviamo con urgenza, e non
attraverso quei percorsi che sarebbero indispensabili per spiegare
alla nostra comunità come si gestisce con oculatezza il denaro
pubblico.
Tengo a precisare che il cronoprogramma, richiesto con mozione
votata a maggioranza in quest'aula di Consiglio regionale, non è
stato consegnato ai membri della commissione. È stato fatto un
intervento dell'Assessore, dei suoi soliti, in cui parla...è anche
un simpatico - se non parlassimo di denaro pubblico - oratore, ha
modi anche conviviali e quant'altro...ma ragazzi, quando si chiede
una cosa in Consiglio regionale, si chiede un cronoprogramma,
cronoprogramma ha da essere, oppure si dice, come giustamente
cercava di dire l'Assessore: no, no, il cronoprogramma...toglietelo
dalla mozione, vi voto tutto, vado tutti i giorni in audizione a
fare il mio show, ma non voglio mettere il cronoprogramma! Noi
abbiamo imposto che rimanesse il cronoprogramma nella mozione, la
mozione è passata a maggioranza, e l'Assessore non ha presentato
alcun cronoprogramma in Commissione! Questo è il punto di partenza
della discussione, questo è il punto di partenza della
discussione.
Poi, c'è un secondo ragionamento, che non mi piace che lo faccia
il Presidente della Regione, che so, almeno in passato, essere
stato un uomo che aveva dimostrato capacità di gestire il denaro
pubblico: abbiamo dei soldi, non li possiamo perdere, allora
qualcosa dobbiamo pur comprare... Ma qual è la famiglia che fa un
ragionamento di questo tipo? Ma questi ragionamenti qui non li fa
più nessuno! Ho quattro soldi in tasca, allora, piuttosto che
lasciare che li spenda lo Stato, magari per un asilo nido, una cosa
importante, li spendo io per una stupidaggine? Ma si può fare un
ragionamento così con 20 milioni? Rischiamo di perdere questi
soldi, qualcosa bisogna pur fare! Allora, "qualcosa bisogna pur
fare"...noi diremo anche che cosa avremmo fatto noi, diremo anche
che cosa avremmo fatto noi! Sicuramente non avremmo comprato i
treni bimodali al buio! Perché, attenzione! Non stiamo dicendo
investiamo questi soldi in un progetto, cronoprogramma molto
chiaro, dieci treni faranno questo servizio, copriranno esattamente
le funzioni attuali, forse cinque, forse sei treni, non si sa, la
potenza, la lunghezza, l'assetto...tutto ancora da inventare! Sono
ancora da costruire, magari, non lo so, magari anche da progettare
e da calcolare nella loro dimensione, magari qualcuno, siccome sono
così lenti, dirà: ma mettiamoci su anche una S.p.A. in un vagone,
così uno fa la sauna mentre sta arrivando in Val d'Aosta, due-tre
ore! Questo è il ragionamento...non lo so, che cosa verrà ordinato
non lo sa nessuno!
Noi votiamo, come al solito, provvedimenti alla cieca! Guardo i
colleghi di maggioranza, sfido chiunque...se ci fosse qui qualche
giornalista, alla reporter che gli va a chiedere: ma lo sa, lei
l'ha visto il treno che sta per votare l'acquisto? No, gli direbbe,
no, non lo so, non ho nessuna idea! Però qui vige la regola che si
danno otto colonne all'Assessore per raccontare la sua storia dei
bimodali sulla stampa, questo vige in Valle d'Aosta, questo è il
criterio con cui si fa la politica in Valle d'Aosta! E noi siamo
qui a votare un provvedimento che avrà, tanto per capirci, il costo
di 50 milioni di euro, in un momento in cui non riusciamo a trovare
due lire da dare a chi alza la mano, in Valle d'Aosta, e dice: io
vorrei lavorare, mi date una mano? Non li abbiamo! Abbiamo 50
milioni per comprare una cosa di cui nessuno sa nulla! Nessuno di
noi sa che cosa andiamo a comprare, solo una parola evocativa:
"bimodale". Cosa c'è dietro, non si sa, perché di questo non ci è
stato dato; questo è il ragionamento, la premessa.
Altro ragionamento, naturalmente, non si può negare che la
linea, l'infrastruttura non è funzionale, non è adeguata. Allora si
dice: ma certo, anche noi siamo per adeguare le infrastrutture...ma
per non farlo si deve trovare una giustificazione...allora si dice:
il punto più delicato di questa infrastruttura...guardate che
queste cose le ho apprese dai documenti dell'Assessorato, eh, non è
che sono invenzioni...il punto più delicato dell'infrastruttura è
la serie di gallerie soprattutto nel tratto da Montjovet a
Saint-Vincent. Per mettere a posto quelle gallerie servono 400
milioni, non li abbiamo, e quindi non interveniamo
sull'infrastruttura. Falso! Perché ci sono tanti altri interventi
che si possano fare; falso, perché ci sono tanti altri interventi
che si possono fare! Dall'abolizione dei passaggi a livello...ma
perché non potremmo dare lavoro a delle imprese locali, valdostane,
italiane, togliendo dei passaggi a livello con questi soldi? Non è
un intervento infrastrutturale, non serverà anche per il futuro?
Si! Ah, no, ma quello di Tavagnasco teniamocelo, perché è in
Piemonte, quello lì lo teniamo perché è in Piemonte! Poi comunque
il treno valdostano regolarmente si ferma al passaggio a livello di
Tavagnasco che non funziona, ma quello teniamocelo, non usiamo quei
soldi, perché quel pezzo lì è in Piemonte! Non elettrifichiamo da
Ivrea a Pont-Saint-Martin, dove c'è, guarda caso, una
Pepinière
d'entreprise
a Pont-Saint-Martin...non elettrifichiamo,
lasciamo che sia elettrificato fino a Ivrea e che lo Stato investa
per aumentare i binari nella stazione di Ivrea! Che importa a noi
di portare un po' di elettrificazione, di avvicinare
l'elettrificazione alla Valle d'Aosta! Noi vogliamo o tutto o
niente! Signori miei, questo è quello che ci presentano! Ci vuole
la bellezza di un miliardo di euro per la fare la ferrovia che
vogliamo noi, quella bella, tutta dritta, con le gallerie
bellissime... Lo Stato non ci dà un miliardo di euro? E allora noi
non facciamo nulla! Noi compriamo treni bimodali. Ma questo
ragionamento non si regge! Non ha nessuna ricaduta sull'economia
locale, sulle imprese locali, è una scelta scellerata, di abbandono
dell'infrastruttura ferroviaria al suo destino.
Altro argomento, sempre citato dall'Assessore, è la durissima
opposizione dei Comuni valdostani all'elettrificazione. Ben quattro
Comuni hanno scritto delle note durissime per dire: mah, abbiamo
dei dubbi, la stazione dell'elettrificazione...vedremo, vedremo
nella mozione su Terna, se c'è l'attenzione di
quest'Amministrazione, perché fra poco parleremo di un'altra
mozione, ma vedremo se c'è questa sensibilità a quello che dicono i
Comuni e i cittadini. No, no, la stazione non...vedremo se su Terna
siete così sensibili, come siete sensibili a citare ogni volta
l'opposizione dei Comuni, a dire vostro, alle installazioni delle
stazioni dei treni! Che cosa fa un'amministrazione? Va da queste
Amministrazioni comunali e cerca di spiegare che l'infrastruttura è
indispensabile per la Valle d'Aosta, cerca di evitare che si crei
in una piccola linea ferroviaria come la nostra, una situazione
quasi quella descritta alle volte dall'Assessore, quasi fossimo a
una sorta di NO TAV valdostana, i Comuni in Valle d'Aosta non
vogliono che la ferrovia arrivi perché devasterebbe il territorio!
Non è assolutamente questa la realtà.
Noi sappiamo, proprio dai tecnici citati dallo stesso Assessore,
che queste stazioni si possono in qualche modo gestire molto
meglio, si possono spostare più avanti o indietro; ci sono dei
Comuni che hanno detto no, ma che hanno trovato loro, senza
l'ausilio dell'Assessore competente, delle soluzioni alternative,
hanno dato delle proposte alternative, quindi non si sono limitati
a dire di no. E quindi, come dire? anche questa obiezione ai lavori
e a quant'altro è un'obiezione, dal nostro punto di vista, fragile.
Poi resta, come dire? uno sguardo un po' più in là.
Giustamente, nella vecchia delibera, nella vecchia mozione
approvata dalla maggioranza, si disse: noi abbiamo come prospettiva
l'Aosta/Martigny. Bisogna dire ai valdostani: beh, vedete di
campare fino al 2100, perché se parli, forse,
dell'Aosta/Martigny...quindi un programma addirittura, cioè
veramente una legislatura di lungo respiro, cioè guarda ai prossimi
100 anni, per i prossimi 100 anni guardiamo lì. Oppure c'è la
prospettiva, appunto, quella che dicevo, la prospettiva del
miliardo di euro per ristrutturare la ferrovia, e credo che questa
si collochi, anche questa, fra i 100 e i 200 anni, fra 100 e 200
anni avremo quel miliardo. Allora questa è la prospettiva: abbiamo
dei soldi, in qualche modo li spendiamo, senza nessuna ricaduta per
il territorio, per l'economia valdostana, e del resto ne parleremo
fra 100-200 anni, chi lo sa, chi vivrà, vedrà!
Ecco, io mi sento con il gruppo del Partito Democratico-Sinistra
VdA ad esprimere un voto veramente contrario a questo
provvedimento, perché è un provvedimento di piccolo cabotaggio, di
bassissimo profilo politico che mira unicamente a togliere
dall'aula di questo Consiglio regionale uno dei temi più spinosi di
questi ultimi anni, cioè il sistema di collegamento e di relazione
tra la Valle d'Aosta e il resto del mondo. Siamo prigionieri di
un'autostrada costosissima, siamo bloccati da scelte pavide,
timorose, sulla ferrovia, non abbiano l'aeroporto funzionante, è
una situazione di disastro che si coltiva
ad hoc
per
chiuderci nel nostro guscio. Noi stiamo morendo, il nostro sistema
produttivo sta morendo da questa situazione. Se c'è una cosa che ha
aperto la Valle d'Aosta, che ha lanciato la Valle d'Aosta nel
futuro, fu la realizzazione della linea ferroviaria, e questa cosa
si è potenziata con la scelta dell'autostrada,
carrefour
d'Europe
. Ora siamo isolati, abbandonati a noi stessi,
schiacciati da scelte miopi che rinviano a un futuro inesistente la
possibilità di tornare a essere parte dell'Europa che produce. È
inutile dire siamo il cuore dell'Europa! Siamo abbandonati nel
cuore dell'Europa, in una condizione di isolamento, mentre altri,
più lungimiranti di noi - vedi nelle Regioni, nelle Province di
Trento e dell'Alto Adige - hanno, invece, in questi anni, coltivato
la cultura dell'identità dell'autonomia, che però, per quanto si
tratta di collegamenti anche autostradali e ferroviari, sa stare
nel mondo, sa stare con gli altri.
Président
- Merci. Il y a quelqu'un d'autre? La parole au
collègue Cognetta.
Cognetta (M5S)
- Grazie Presidente.
Ho seguito con attenzione gli interventi dei miei colleghi e
anche l'introduzione iniziale del Presidente. Permettetemi però un
breve preambolo per spiegare un attimo qual è la nostra posizione
rispetto a questo provvedimento. Ho avuto modo di ascoltare, in
questi ultimi tempi, già cinque Assessori nelle varie commissioni e
devo dire che, a parte l'Assessore Testolin, che ringrazio per
l'esposizione, per la chiarezza con la quale ci ha dato i dati, gli
altri quattro, e cioè Baccega, Farcoz, Bianchi e Marguerettaz, di
fatto non ci hanno dato risposte nelle commissioni.
Veniamo quindi un attimo all'audizione di ieri dell'Assessore
Marguerettaz. L'Assessore Marguerettaz ci ha parlato per un'ora e
quarantacinque, cioè esattamente centocinque minuti; "ha parlato"
non è proprio corretto, perché, insomma...la prossima volta
l'audizione dovremmo farla al Teatro Splendor, all'ex Splendor,
così diventa proprio uno spettacolo, facciamo anche pagare il
biglietto e recuperiamo qualche soldo...e, dicevo, in questi
centocinque minuti ci ha detto di tutto, tutta la storia della
ferrovia, da quando hanno messo giù il primo binario della
Napoli-Portici fino a ieri. Ci ha raccontato effettivamente
qualsiasi cosa, e anche il contrario, però c'è un piccolo problema:
è che noi dovevamo parlare della mozione approvata il 26 luglio di
quest'anno, nella quale...mozione approvata all'unanimità da questo
Consiglio, tengo a precisare...dicevo, nella quale noi impegniamo
la Giunta, e quindi l'Assessore, a produrre il cronoprogramma delle
azioni previste per il trasporto ferroviario e, in particolare, il
business plan
, e/o le valutazioni politiche,
tecnico-economiche che hanno consentito all'Assessore di
considerare la soluzione dei treni bimodali come "soluzione
conveniente".
Ora, io ieri ho ascoltato per i famosi centocinque minuti tutto
quanto l'intervento - non interrotto da nessuno per centocinque
minuti, tengo a precisare - e alla fine ho fatto una domanda, ho
chiesto: Assessore, ma questo cronoprogramma, questo
business
plan
dov'è? Primo attimo, così, di "deviazione del treno"...poi
si sono raccolte le domande ed ho ricevuto la risposta; la risposta
ce l'ho qua, ed è stata: allora, ci sono dei documenti, c'è
l'intesa di programma del 2004, c'è l'accordo di programma del
2006, c'è l'accordo quadro del 2008, poi c'è il documento
dell'ingegner Della Noce del 3/2/2012 e lei si fa...proprio così ha
detto, "lei si fa" la sintesi e lì trova la risposta. Grazie
Assessore! Meno male che me l'ha detto lei che dovevo fare appunto
il
business plan
e il cronoprogramma, perché sennò, noi,
come dire?... Mi sono chiesto tra di me se aveva capito bene la
domanda e, in effetti, ho rifatto la domanda e ho detto: ma dove lo
devo guardare? è quello dell'ingegner Della Noce? no, no, no, deve
guardare questi quattro documenti...allora ho chiesto: guardi, io
non li ho, per cortesia mi può fare una mail? così mi faccio la
sintesi, visto che lei non la fa, non ce la fa, me la faccio da
solo...vediamo se ci riesco! E ieri mi arriva la mail, e io
ringrazio per la mail perché è anche stata sollecita, nel senso che
nello stesso giorno mi arriva la mail...meno male! La mail dice:
"Con riferimento ai documenti richiesti, comunico che i tre APQ,
cioè quelli di cui ho parlato prima, sono scaricabili dal sito
della Regione...
- vatteli a leggere! - ...
Per quanto
riguarda la documentazione predisposta dall'ingegner Della Noce, a
seguito di alcuni approfondimenti, pare emergere che, purtroppo,
non possiamo metterla a disposizione, trattandosi di documentazione
che sarà utilizzata per la gara d'appalto per l'acquisto dei
treni".
A questo punto, non posso più fare la sintesi e neanche
il
business plan
, non posso fare più nulla! Allora io ho
ascoltato, dicevo, per centocinque minuti tutto ciò che ci ha detto
senza darci una risposta, senza darci uno straccio di foglio, senza
dire assolutamente nulla!
Oggi, veniamo qua, e dobbiamo votare il fatto che spostate i
fondi da una parte all'altra...per carità, che vuoi dire? Non puoi
dire nulla, perché sennò perdiamo i fondi! Oddio, c'erano cinque
anni per gestirli, ma noi ce li siamo scordati, chi se ne frega!
Adesso arriviamo che se non lo facciamo subito...ragazzi, perdiamo
i soldi! "Noi" perdiamo i soldi? E "voi" che non li avete gestiti,
invece? Perché poi, quando venite a parlare, sempre "noi", noi del
Consiglio. Vi dovete mettere in testa che dovete dire "voi" della
maggioranza avete deciso, chiaro? Voi della maggioranza non
gestite, voi della maggioranza siete quelli che fate, disfate, vi
scordate che i soldi non ci stanno e non lo dite a nessuno! E poi
dite: porca miseria, guarda qua, adesso se non lo facciamo siamo
fregati, niente più treni!
Ritornando all'inizio del mio breve intervento, in cui appunto
dicevo quali sono gli Assessori che avevano risposto e quali no, mi
è venuto poi da fare una similitudine, non vorrei che si offendesse
il sindacato degli Assessori, per carità, mi scuso già fin d'ora,
però se io devo considerare, come cittadino, qual è la vostra
capacità di giudizio e qual è la vostra capacità di
decisione...ebbè, ragazzi qua non c'è nient'altro da dire che: se
ve ne andate, è meglio! Cioè, ci avete propriamente fatti a pezzi,
eh! Voi ci state proprio distruggendo, in quanto non riuscite a
gestire nulla, e soprattutto siete i maestri della supercazzola.
Che cos'è la "supercazzola"? La supercazzola è perdere tempo a
parlare, parlare, parlare senza dire niente! È un termine di uso
comune, eh...lo dico perché non vorrei che mi arrivasse una lettera
per aver usato un termine sbagliato...
Quindi, per concludere, dicevo: che cosa dobbiamo votare adesso?
Dobbiamo votare la vostra inefficienza, noi dobbiamo votare qui
tutto ciò che voi non siete capaci di fare, voi non siete capaci di
programmare niente, voi non siete capaci di avere nessuna idea, e
soprattutto siete stati solo capaci a sprecare un mare di soldi e a
ridurci come siamo adesso, perché questo è solo l'inizio della
nostra discesa, questo è soltanto l'inizio! Grazie.
Presidente
- Altri? Ci sono altre richieste d'intervento?
La parola al collega Chatrian.
Chatrian (ALPE)
- Merci Présidente.
Qualche considerazione. La collega Certan ha già espresso la
posizione di ALPE, posizione che, penso, nella scorsa legislatura
più volte avevamo affrontato in quest'aula, più volte avevamo
stimolato il Governo regionale a prendere certi impegni, a prendere
una posizione. Oggi mi sembra che si chiuda definitivamente il
cerchio, e questa maggioranza risicata mi sembra che si chiuda come
un riccio su una posizione di comodo.
Questa mattina, di prima mattina, abbiamo ascoltato attentamente
le risposte dell'Assessore Baccega, superficiali, ma oltre che a
essere superficiali, è che lo stato dell'arte, la ricognizione, la
situazione economico-finanziaria del bilancio regionale non c'è
ancora per quanto riguarda le leggi di settore; però affrontiamo
invece questo documento, a nostro avviso capitale dal punto di
vista programmatorio, di pianificazione, e così,
en
souplesse,
stiamo parlando di 51 milioni di euro e...come dire?
quando cerco di declinare questa posizione come una posizione di
comodo della maggioranza, è perché tutto era già stato scritto nero
su bianco.
Ieri l'Assessore Marguerettaz ci ha illustrato per l'ennesima
volta...io dico "ennesima" perché nella scorsa legislatura sono
state tante le ore in IV Commissione su questo tema, ma il 19
dicembre 2012, l'allora Consiglio, nella scorsa legislatura, si
posizionò su investimenti del trasporto ferroviario. Si
posizionò...indubbiamente non ebbe il nostro voto...si posizionò
impegnando il Governo regionale sui seguenti argomenti:
"proseguire le attività al fine di poter utilizzare i fondi
statali della legge finanziaria e dei PAR FAS per l'acquisto dei
treni bimodali
- scritto nero su bianco il 19 dicembre 2012 -
che permetteranno sia di rinnovare il parco del materiale
rotabile, che oggi risulta obsoleto, incapace di svolgere un
adeguato servizio...la proprietà dei treni in capo alla Regione
consentirebbe inoltre lo svolgimento di un vero appalto per
l'assegnazione del servizio"
...come dire? la partita, il primo
tempo era già stato giocato nel dicembre 2012, perché si dava
mandato...l'allora maggioranza aveva dato mandato al Governo
regionale di proseguire queste attività e dirottare le risorse
finanziarie del PAR FAS
per acquistare i treni bimodali.
Nell'impegno, dato che l'allora opposizione presentò una
risoluzione, un'altra mozione che andava in una direzione
opposta...non è il caso, forse, prima di ripensare a un grande
investimento sulla macchina, sulla motrice, sul materiale rotabile,
magari, fare qualche ragionamento sugli investimenti necessari?
Sì.
Sulla mozione approvata dalla maggioranza c'era un piccolo
trafiletto anche sulla necessità di intensificare l'azione e in
quella mozione l'impegno del Governo regionale era di proseguire e
intensificare l'azione per ottenere dallo Stato la piena
attuazione. Piena attuazione, come i nostri cugini primi nel
Sudtirolo hanno fatto da diversi anni, vorremmo ribadire, soluzione
che hanno messo in campo nel 2005, nel 2008 e anche nel 2010,
perché nel momento in cui hanno concluso l'operazione sulla tratta
Merano-Malles, terminata nel 2005, inaugurata nel 2005, che oggi ha
comunque più di tre milioni di passeggeri l'anno, hanno continuato
a mettere in campo azioni per ottenere dallo Stato la piena
attuazione delle competenze, dove nella Val Pusteria i primi
risultati penso che siano sotto gli occhi di tutti. Due anni fa,
grandi sono stati gli investimenti della Provincia, senza l'aiuto
dello Stato, e i primi risultati si vedono già anche nella Val
Pusteria. Nel 2012 inaugurata un'altra tratta, di competenza a
questo punto provinciale, con risorse provinciali, e si è fatta una
scelta: quella di investire sulle infrastrutture.
Voi, invece, decidete con questo atto amministrativo di spostare
completamente la partita solo ed esclusivamente sulla parte
rotabile, sul materiale rotabile, e si prevede proprio la
ridefinizione nell'ambito dell'Asse 1, per non intervenire sulla
linea ferroviaria Aosta/Chivasso e su quella di
Aosta/Pré-Saint-Didier, stralciando completamente gli interventi
infrastrutturali e concentrando tutte le risorse finanziarie sulla
linea di azione per l'acquisto di treni bimodali.
Io dico: i nostri primi competitor turistici, le Alpi e il
turismo non solo invernale, ma anche quello estivo, stanno andando
in un'altra direzione, che è quella, vista la situazione delicata,
vista la mancanza di fondi com'è stato detto questa mattina, vista
la delicata situazione dal punto di vista finanziario, visto che la
coperta è sempre più corta, i nostri primi competitor cosa stanno
facendo? investendo sulle infrastrutture! Voi oggi decidete che la
scelta, questi 51 milioni di euro, invece, devono essere dirottati
esclusivamente solo sul materiale rotabile. Penso che non ci sia
niente da aggiungere. È una toppa che probabilmente arriverà a fine
2016-inizio 2017, mi sembra che questo sia il cronoprogramma che
l'Assessore Marguerettaz ieri ci ha dato con le sue parole, ieri,
in aula; quindi parliamo dell'inizio 2017 su nuovi materiali
rotabili, per poi non avere un euro per investire sulla tratta
ferroviaria dal punto di vista delle infrastrutture. Continuiamo a
dire che sarà sempre peggio, ci saranno sempre meno risorse per il
prossimo futuro. La scelta di questa maggioranza è:
tant
pis
, noi per adesso decidiamo di acquistare cinque e, se ci
sarà un piccolo ribasso d'asta, sei treni bimodali e, poi, chi
vivrà, vedrà! Ecco, noi non ci stiamo, l'abbiamo detto nella scorsa
legislatura, abbiamo cercato di proporre e stimolare l'allora
Governo regionale, l'allora maggioranza di mettere in campo delle
azioni forti verso lo Stato, ma soprattutto per prendersi in
carico, sì, la responsabilità, le competenze e, anche, per mettere
mano al portafoglio. Dal punto di vista regionale, siamo alle
solite: non dobbiamo perdere i soldi, quindi dobbiamo impegnarli,
dobbiamo utilizzarli, acquistiamo quanto meno i motori, e poi
vedremo. Ecco questo penso che non sia la soluzione del buon padre
di famiglia, noi pensiamo e riteniamo che basta solo copiare, forse
chi è un po' più bravo di noi sta facendo investimenti prima
sull'infrastruttura e, poi, sul materiale rotabile.
Président
- Merci. Il y a d'autres? La parole au collègue
Bertschy.
Bertschy (UVP)
- Merci Madame la Présidente.
Su questo tema ormai siamo già tornati in Consiglio varie volte;
ieri abbiamo avuto l'occasione di parlarne in audizione e direi che
ormai la situazione è chiara, quanto meno nelle intenzioni e nelle
scelte che le forze politiche vogliono fare, ecco. La scelta di
andare verso i treni bimodali è una scelta che ha una valenza
rispetto a una scelta d'investimento completamente differente,
ecco. Oggi si va nella direzione di garantire sicuramente un
servizio migliore di quello attuale, ma non si va nella direzione
di investire definitivamente sul futuro dell'infrastruttura, e
questo è l'elemento che credo ci divida in questo momento, il fatto
di trovare...avessimo risorse a disposizione per fare tutto è
chiaro che sarebbe andare a velocità pari. Così utilizziamo tutte
le risorse per questa scelta, lasciandoci completamente scoperti
rispetto al futuro dell'infrastruttura, e ricordando che su questa
scelta comunque la Regione metterà 11 milioni di euro, perché il
completamento del programma prevede che ci sia un investimento
anche da parte nostra, su tutto il programma PAR FAS, in questo
specifico programma rispetto all'investimento della struttura ci
sono 11 milioni di euro.
Allora, la scelta di andare in questa direzione migliora una via
di percorrenza, per qualche minuto, non migliora sicuramente
l'accessibilità rispetto alla grande velocità e lascia inalterate
tutte quelle situazioni che fino ad oggi...sicuramente difficili,
complesse, ne hanno parlato tutti, quindi è inutile ripetersi, però
la norma di attuazione è da discutere, il sistema nel suo complesso
rimane debole, abbiamo poca forza contrattuale nei confronti di un
servizio che comunque sta diventando importante, ce lo siamo detti
tante volte, non solo per uscire dalla Valle d'Aosta, ma anche per
viaggiare in Valle d'Aosta, visto il costo che ormai ha frequentare
e utilizzare il trasporto su gomma.
Allora, la richiesta di ieri era una richiesta che poteva
essere, secondo me, accolta almeno nelle intenzioni, il fatto di
poter mantenere aperta una finestra sul discorso infrastrutturale,
sul discorso degli investimenti, almeno per dare delle prime
risposte a certi problemi puntuali che sappiamo esserci. La
chiarezza non c'è sui costi di questa elettrificazione;
l'elettrificazione, lo ribadisco, è l'investimento per il futuro
definitivo nel tempo, si però si continuano a confondere i piani
degli aspetti più tecnici, progettuali, gli 81 milioni di euro del
progetto RFI sono attuali, non sono attuali, non sono attuali
rispetto alle norme di attuazione perché vanno fatti investimenti
che noi abbiamo richiesto, quindi manca quella chiarezza che
chiaramente ci siamo trascinati dietro per questo tutto questo
tempo, per compiere una scelta definitiva, perché, in ogni caso, i
treni bimodali non saranno una scelta definitiva, saranno una
scelta nel tempo, no?
È un peccato a nostro avviso, anche se in termini amministrativi
siamo in questa situazione, è un peccato a nostro avviso non avere
la possibilità di investire tutte queste risorse in primi progetti
importanti d'investimento sulle infrastrutture. La posizione nostra
rimane questa, ed è su questa posizione che avremmo avuto il
piacere di continuare a sviluppare e dare il nostro contributo,
ricordando che, come ho detto ieri in commissione, la questione
degli Enti locali è una questione legata a una semplice mancanza di
concertazione che c'è stata, non tanto da parte della Regione, in
questo caso, ma da parte proprio di RFI che ha calato dei progetti
forti sul territorio, senza la necessaria attenzione...però, voglio
dire, i pareri erano pareri circostanziati, e si capiva bene che
l'intenzione non era quella di bloccare l'elettrificazione, ma di
considerare i problemi che questa elettrificazione comportava sul
territorio. Io, se volete, la delibera degli Enti locali, del mio
Ente locale, la so, la conosco...
Quello che è importante è ribadire che non c'è da parte delle
amministrazioni un "no" a questa idea, che è un'idea di sviluppo
che toglie anche nel tempo tutta una serie di problemi di tipo
ambientale, però va unita a un discorso "progetto Valle d'Aosta"
nell'insieme, deve diventare questa la forza per sviluppare insieme
un progetto duraturo nel tempo e che dia le risposte alla
popolazione. E con chiarezza bisogna aprire un tavolo di confronto
con le Regioni confinanti, soprattutto con la Regione Piemonte, per
sviluppare gli investimenti insieme, fare una strategia insieme,
non solo una strategia di chi usa e di come vogliamo usare i soldi
del "decreto del fare", perché quella è una cosa un po' diversa.
Quindi in questo momento ribadiamo la nostra ferma volontà di
andare incontro...a sviluppare un progetto d'investimento forte
sull'infrastruttura, che duri nel tempo e che dia sviluppo alla
nostra regione.
Président
- Merci. La parole à la collègue Morelli.
Morelli (ALPE)
- Merci Madame la Présidente.
Il mio sarà un intervento a completamento di quanto hanno già
detto, bene, i colleghi che mi hanno preceduto, sarà un intervento
un pochino localista, perché io mi concentrerò in particolare
sull'Aosta/Pré-Saint-Didier; d'altra parte in questo Consiglio
regionale a rappresentare l'Alta Valle siamo in due: l'Assessore
Testolin - che però rimane un po' scostato rispetto alla linea
ferroviaria - e la sottoscritta. E voglio ricordare, con il mio
intervento, quando nella scorsa legislatura peroravo la causa
dell'Aosta/Pré-Saint-Didier ed evocavo la mancanza di investimenti
sulla linea Aosta/Pré-Saint-Didier, e come l'Assessore Marguerettaz
regolarmente mi rispondeva un po' piccato, un po' spazientito: "ma
collega Morelli, abbiamo previsto i soldi nel PAR FAS! - questa era
la classica risposta dell'Assessore Marguerettaz - abbiamo previsto
5.750.000 euro destinati all'eliminazione dei passaggi a livello e
al potenziamento delle stazioni di Morgex e di Pré-Saint-Didier".
Ebbene, di questi 5.750.000 euro, 239.616 euro sono stati spesi per
uno studio fantasioso che proponeva di trasformare la ferrovia in
una ciclabile percorribile anche da non meglio identificati mezzi
elettrici su gomma. E comunque anche quello studio prevedeva,
naturalmente, l'eliminazione dei passaggi a livello, che sono
propedeutici a qualunque intervento si voglia fare sulla linea
Aosta/Pré-Saint-Didier, e ricordiamo che c'erano ancora a
disposizione 5.510.384 euro per iniziare quel tipo di
intervento.
Oggi vediamo, in questa proposta di modifica del PAR FAS, che i
5.510.000 euro vengono tranquillamente trasferiti per
l'acquisizione di sistemi di trasporto ferroviario innovativi per
la linea ferroviaria Aosta/Torino, con buona pace delle
Amministrazioni comunali dell'Aosta/Pré-Saint-Didier, con buona
pace del migliaio di utenti dell'Aosta/Pré-Saint-Didier. Ma non ci
stupisce più di tanto questo cambio di direzione, perché,
lasciatemi concludere l'intervento citando quanto diceva
l'Assessore Marguerettaz in Consiglio, in risposta al collega
Donzel, che aveva ventilato questa "idea" dei treni bimodali, se ne
era sentito parlare, e quindi aveva così, in Consiglio regionale,
avanzato che si prendesse in qualche modo in considerazione anche
questa possibile opzione. L'Assessore Marguerettaz rispondeva:
"non si lasci ingannare dalle favole sui treni bimodali, perché
ad oggi di treni bimodali omologati, per circolare sulle ferrovie
italiane non ne esistono! Anche lì chi le parla dovrebbe prendersi
la briga di essere più documentato...io ho visto anche un
comunicato degli utenti di Torino che parla dei bimodali...ma sanno
di cosa parlano? Ad oggi intanto di bimodali non ne esistono, ma
poi non sono omologati, quindi il percorso di omologazione è molto
lungo; anche noi abbiamo tutti i difetti di questo mondo
- dice
Marguerettaz -
ma riteniamo di essere persone serie".
Non
importa quando, non importa quando, questo ha detto lei, in questo
Consiglio, nella scorsa legislatura, da Assessore ai trasporti
com'è adesso! E io ricordo...e io ricordo avevo fatto un articolo
ironico, sul fatto che anche l'Assessore forse è un po' bimodale!
Grazie.
Presidente
- Grazie collega. Ci sono altri iscritti?
Qualcun altro vuole intervenire? Se non ci sono altre
richieste...la parola alla collega Fontana.
Fontana (PD-SIN.VDA)
- Grazie Presidente.
Oggi siamo qui a discutere l'approvazione del programma
attuativo regionale PAR FAS 2013. Prendiamo atto che la maggioranza
ha fatto la scelta di investire 51 milioni di euro per comprare 5
treni bimodali e non investire sulla linea ferroviaria.
Per quanto ci riguarda, non siamo d'accordo su questa scelta per
il semplice motivo che non risolve il problema della ferrovia,
visto che c'è un progetto preliminare per l'elettrificazione di
circa 81 milioni di euro che poteva essere tenuto in
considerazione. Si è mai visto che prima si comprano i mobili e poi
si fa la casa? Penso che non c'è stata la volontà politica di
investire sulla ferrovia. Più volte il Partito Democratico ha fatto
notare che la stazione di Aosta è sprovvista di barriere
architettoniche, ma la risposta dell'Assessore è stata che non è
competenza della Regione ma di RFI. Vede Assessore, ieri in
commissione era euforico, convinto della scelta che avete fatto.
Fossi in lei, un po' più di umiltà e meno arroganza non
guasterebbe! Dovrebbe fare una riflessione su quante risorse si
stanno investendo - penso all'aeroporto, al turismo, ai trasporti -
per avere questi risultati.
Il nostro voto sarà contrario proprio per convinzione, perché
vediamo che le cose non funzionano. Grazie.
Presidente
- Grazie. Non ho altri iscritti, possiamo
chiudere la discussione? No.
La parola al collega Guichardaz.
Guichardaz (PD-SIN.VDA)
- Ma intanto per ricordare ai
colleghi della maggioranza, giusto per far loro ritornare un po' la
memoria, che cos'hanno scritto nel loro programma di legislatura.
L'ho già letto in commissione, è interessante che il programma
venga letto anche in quest'aula, anche perché sembra un programma
in parte scritto dall'opposizione, perché come al solito - siccome
i programmi si lasciano scrivere e generalmente non si leggono - i
nostri colleghi della maggioranza hanno scritto di tutto e di più,
ma alcune cose sono interessanti.
Allora, riguardo all'ambiente, energia e territorio,
scrivono...questo è un programma di legislatura, non è un programma
elettorale; questo lo dico per un collega che mi diceva: ma i
programmi sono delle linee di indirizzo...no, no, questo è proprio
il programma su cui voi vi siete impegnati con i cittadini
valdostani. Ambiente, energia e territorio...a parte lo sviluppare
percorsi di educazione ambientale diretti principalmente ai
giovani, ma anche a tutti i valdostani, scrivete:
"in genere
- non so perché "in genere", che cosa voglia dire e qual è il
collegamento -
contenere ogni forma di inquinamento possibile e
realizzare attività di recupero, riqualificazione delle situazioni
eventualmente compromesse, anche per quanto riguarda le grandi
infrastrutture di trasporto elettrico".
Questo non l'ho scritto
io, non l'han scritto i Pendolari Stanchi, ma l'avete...evocato
voi, in Consiglio regionale, durante la presentazione del programma
su cui vi siete fatti votare, su cui vi siete votati voi stessi.
Scrivete ancora:
"favorire la diffusione di veicoli a basso
inquinamento elettrico"
e si collega con quello che abbiamo
detto prima riguardo alle grandi infrastrutture di trasporto
elettrico. Dopodiché parlate di sostenere la riduzione dei consumi
energetici attraverso forme di incentivazioni regionali...questa
cosa fa un po' ridere, se messa in relazione con le ultime novità
in materia di taglio dei contributi, alle forme di riqualificazione
energetica. Scrivete ancora:
"sostenere le produzioni a basso
impatto, in una logica di green economy, che rispetti ambiente e
risorse nel produrre ricchezza e benessere. Investire nella ricerca
dei progetti innovativi".
Poi, riguardo ai treni, è vero che scrivete:
"l'acquisizione
e la messa in opera di treni bimodali rappresenta a breve termine
la soluzione migliore...
ma vi prendete anche
l'impegno...
altre ipotesi verranno esplorate, quali il raddoppio
selettivo del binario o la realizzazione di una nuova e più moderna
linea ferroviaria".
Allora, il tutto messo insieme significa
che il programma di legislatura mira fondamentalmente
all'elettrificazione della linea, mira fondamentalmente a
riqualificare la linea ferroviaria, cioè a dargli una prospettiva
di lungo termine. L'acquisto dei treni bimodali - l'abbiamo detto
in commissione - significa mettere una pietra sopra, una pietra
tombale sopra ad ogni progetto di elettrificazione della linea,
significa condannare la Valle d'Aosta a tenersi le motrici diesel,
perché di fatto fino ad Ivrea avremo l'alimentazione diesel,
malgrado la Valle d'Aosta produca un sacco di corrente elettrica.
Ci vantiamo di essere produttori di corrente e di venderla ovunque,
avremmo potuto tranquillamente, come dice il collega Cognetta,
prendendoci per tempo, progettare, anche secondo le vostre
indicazioni e il vostro cronoprogramma, progettare una linea più
moderna e una linea che non ci confini a margine del mondo.
Grazie.
Président
- Merci. Il n'y a pas d'autres? On peut fermer
la discussion générale? La discussion générale est fermée. Pour la
réplique, la parole à l'Assesseur Marguerettaz.
Marguerettaz (UV)
- Sì, grazie Presidente.
Ascolto con grande attenzione gli interventi dei colleghi e devo
constatare che, probabilmente in buona fede, i colleghi
dell'opposizione sono convinti di essere depositari del bene e del
giusto. E quindi tutto quello che dicono è ovviamente qualche cosa
che va nella direzione di dare una soluzione ai problemi della
gente, mentre, chissà per quale meccanismo, quello che viene
proposto dal Governo e dalla maggioranza è fatto in danno alla
nostra comunità.
Le parole dell'amico Guichardaz sono significative: è andato a
prendere una parte delle cose che abbiamo scritto nel programma di
maggioranza, e siccome le ritiene positive dice che è come se le
avesse scritte l'opposizione, perché è solo l'opposizione che
scrive le cose giuste, noi dobbiamo scrivere delle cose sbagliate!
Allora, mi permettete, in termini di presunzione io dico: facciamo
tutti un passo indietro, non è che c'è il depositario del bene o
del male. Qua, se alla fine la parte politica piuttosto che la
parte tecnica fanno delle proposte, ma io mi chiedo: come può non
sorgere il dubbio, ma queste proposte sono fatte per risolvere dei
problemi? Allora, quando io mi confronto con dei pendolari, e
credetemi mi confronto sovente con pendolari, organizzazioni
sindacali, associazioni dei consumatori, quelli che realmente hanno
dei fabbisogni - ancora ieri sera abbiamo fatto proprio una
riunione su questo argomento - a loro interessano tre cose: che gli
orari vengano rispettati, che il tempo di percorrenza - per quanto
possibile - diminuisca e la qualità del servizio migliori. Tutto il
resto è un argomento che all'utente interessa poco.
Ora, quando sono andato in commissione, ho voluto, sicuramente
con un'esposizione direi lunga, ma questo tema credo non possa
essere affrontato a battute o a slogan, richiamare i documenti che
erano a disposizione dei Consiglieri, perché ovviamente io do per
scontato che se i documenti sono del Consiglio qualcuno che vuole
argomentare li vada a leggere, allora, quando parlavamo della
mozione, le mozioni vanno lette fino in fondo, perché si dice:
"in particolare il business plan e/o e valutazioni politiche,
tecniche ed economiche"
, capite, non è un "o" o un "e", è un
"e/o". E rispetto a questo tutte le valutazioni di natura politica
le ho definite ricordando tutti gli atti che sono stati approvati
da questo Consiglio. Quando abbiamo parlato di questioni tecniche
ho parlato delle valutazioni che sono state fatte con un soggetto
molto importante, il proprietario della linea! Perché non è che noi
ci mettiamo a fare delle progettazioni sulla ferrovia che è di
proprietà di RFI, e quindi in allora il percorso fu fatto in una
certa direzione.
Allora, all'amico Donzel, che ieri purtroppo non era in
commissione e quindi non ha potuto ovviamente dialogare e queste
affermazioni le fa oggi, non abbiamo avuto l'occasione di farle
ieri in commissione, avrei avuto modo di ricordarle che gli
interventi che devono essere fatti hanno una priorità, non sono
tutti argomenti che sono interscambiabili, quindi quando qualcuno
dice - e io credo, che state facendo un grande torto alla nostra
comunità - che la soluzione dei problemi della nostra ferrovia
passa per l'elettrificazione, l'elettrificazione è l'ultimo dei
passaggi! Prima bisogna sistemare la linea, che è una linea
caratterizzata da tante fragilità, e soprattutto dal binario unico:
ecco perché nel programma di maggioranza vi sono delle
indicazioni.
Qua io nego e contesto tutto quello che avete detto, quando dite
che noi vogliamo abbandonare la ferrovia. Noi vogliamo dare una
soluzione nel breve tempo, nel breve termine, per dare delle
certezze ai nostri pendolari. Quando abbiamo parlato dei tempi, di
un cronoprogramma - e poi l'avete detto nei vostri interventi -
siamo stati chiari: entro la fine dell'anno, anche per le questioni
legate al "decreto del fare" noi dobbiamo arrivare in fase di
appalto, e abbiamo tre anni per avere la consegna dei treni, quindi
abbiamo una proiezione di tre anni per arrivare. Questi sono dati e
sono numeri, anche perché nel "decreto del fare" l'intento è quello
di mettere subito in moto delle attività, e dall'altra parte ci
sono dei tempi precisi, sia per l'omologazione, sia per la
consegna.
Nell'ambito dell'appalto che ovviamente ha tutta una serie di
caratteristiche, vi sono sia gli impegni per le manutenzioni e,
dall'altra parte, gli impegni di Trenitalia per gestire il
materiale rotabile. Allora, quando parlate dell'elettrificazione è
ovvio che mi portate ad analizzare i documenti che sono su questo
dossier. Nessuno ha detto che i Comuni si sono espressi
negativamente perché hanno una posizione ideologica contro la
ferrovia! Il Consigliere Bertschy ha ricordato il Comune di Hône:
il Comune di Hône, nella sua delibera, non ha detto perché RFI non
ci ha contattato prima, ha detto: siamo contrari perché il nostro
territorio è già invaso di infrastrutture tecniche che stanno
invadendo il nostro territorio, quindi riteniamo, noi, Comune di
Hône, di aver già dato, e riteniamo che quegli unici spazi che
abbiamo non vengano occupati da una sottostazione che è grande 5
mila metri. Dopodiché è chiaro che dice: io sono anche d'accordo ad
analizzare altre soluzioni, ma quella soluzione non mi va bene,
così come gli altri Comuni, così come gli altri proprietari.
Allora, di fronte a un progetto c'è o un "sì" o un "no". Di fronte
all'elettrificazione proposta da RFI queste comunità hanno detto
"no". Non hanno detto "no" per sempre, su quel progetto hanno detto
"no": trovare un'altra soluzione sarà tutto da definire.
Non voglio "stressare" questo argomento, voglio semplicemente
dire che i tempi, i costi, il progetto stesso dell'elettrificazione
è assolutamente in alto mare, non è una soluzione a breve termine.
In più aggiungiamo che il problema nostro non è l'elettrificazione,
io lo voglio dire: si smetta di fare una campagna pubblicitaria su
questo argomento! Il problema della nostra ferrovia è rappresentato
dal binario unico, è rappresentato dal fatto che i treni non hanno
scambi, è rappresentato dal fatto che il percorso è assolutamente
tortuoso, pieno di gallerie e va modificato: questo lo scriveva
nero su bianco il Ministro Di Pietro nel 2006, quando parlava degli
investimenti. Faccio questi ragionamenti per evitare che si dica
che i ragionamenti li facciamo noi. Il Ministro Di Pietro elenca
una serie di priorità, l'elettrificazione la mette in fondo! Dice:
prima dovete fare altro! L'ingegner Giraudo, in quest'aula, ha
detto: non andate a fare l'elettrificazione su un percorso che
dovrà essere cambiato, perché sennò buttate via i quattrini!
Allora, detto tutto questo, la proposta dei treni bimodali è una
proposta che è emersa in corso d'opera. Sicuramente, collega
Morelli, ho avuto modo di dire questo, però l'ho detto all'inizio
della legislatura e dopo abbiamo fatto degli approfondimenti e,
nell'ambito di questi approfondimenti, sono maturate delle certezze
che ci portano a dire che questa è la soluzione per risolvere il
grave problema che hanno i nostri pendolari, dove, con la rottura
di carico a Ivrea, rischiano di perdere coincidenze, viaggiano in
una situazione di grande scomodità, devono scendere e salire dal
treno, salgono ad Ivrea e il treno è quasi sempre occupato, non
sanno dove mettere i bagagli! Ancora ieri sera un utente diceva: io
lo prendo spesso, ad Ivrea non sempre i treni sono affiancati, devo
andare nel Movicentro, sono anziano, devo portare delle
valige...insomma, è una situazione difficile per i nostri utenti.
Allora, se vogliamo continuare a fare filosofia e non dare una
risposta continuiamo a parlare di cose che sono assolutamente da
definire; se vogliamo dare una risposta concreta, prendiamo le
cose, cerchiamo di dare una risposta in un arco ragionevole:
abbiamo detto tre anni, se poi saranno meno, ben venga, ma abbiamo
dato delle finestre abbastanza larghe, e quindi da questo punto di
vista, si farà un percorso corretto.
Per quel che è della linea, ricordo a tutti che, nell'ambito
della nostra norma di attuazione, abbiamo un capitolo dove si dice
che la Valle d'Aosta prenderà la competenza nel momento in cui lo
Stato definirà una serie di interventi per assicurare alla Regione
Valle d'Aosta l'esercizio di una ferrovia in linea con i livelli di
servizio delle Regioni vicine. Allora, dall'inizio dell'altra
legislatura, se andate a prendere i documenti che il Presidente
Rollandin ha inviato al Governo dicendo quali sono le priorità,
troverete che la ferrovia è sempre presente, quindi scordatevi il
fatto che la ferrovia interessa solo a voi, interessa a tutta la
Valle d'Aosta, interessa anche a noi e l'abbiamo messo nero su
bianco negli atti ufficiali! Dopodiché la situazione che abbiamo
oggi con l'Italia è sotto gli occhi di tutti, ma non possiamo
essere rinunciatari rispetto alle richieste che dobbiamo fare. Lo
Stato si è impegnato, in un decreto legislativo approvato e
pubblicato, a fare degli interventi per rendere questo servizio a
livelli simili a quello delle altre Regioni, tant'è che
l'elettrificazione fino a Ivrea è stata fatta dallo Stato, tutta
una serie d'interventi sono fatti dallo Stato, deve farli anche
qua! È chiaro che noi dobbiamo modificare il tracciato, perché
questo tracciato ha una debolezza che assolutamente ci impedisce di
avere delle prospettive di lungo termine, dobbiamo immaginare di
risolvere i problemi delle gallerie, della galleria di Ivrea,
quindi non possiamo semplicemente dire che con l'elettrificazione
abbiamo risolto il problema, è un inganno!
Mi congratulo anche con i commissari che hanno fatto domande
puntuali, al di là delle battute che possono essere fatte
dall'opposizione piuttosto che dal sottoscritto, ma la commissione
credo abbia avuto tutti gli elementi che le hanno consentito di
votare positivamente e, in virtù di questo lavoro, chiedo anche al
Consiglio di votare positivamente questo atto. Ovviamente non è una
fine della ferrovia, ma è una soluzione a dei problemi attuali con
l'impegno di proseguire nel dossier.
Presidente
- Grazie. Ha chiesto la parola il collega
Donzel, per dichiarazione di voto. No, abbiamo chiuso la
discussione generale ed ha replicato l'Assessore. Dichiarazione di
voto, collega Donzel.
Donzel (PD-SIN.VDA)
- Sì, devo dire che è stato molto
utile l'intervento dell'Assessore perché ci ha convinto ancora di
più della nostra posizione, cioè nel senso che l'esordio è stato
molto chiaro. All'inizio ha cercato di confondere le acque andando
a quisquiliare se una "o" era un
aut
o un
vel
, come
si dice in latino, era una "o" oppositiva o...veramente di una
pochezza minimale, perché chiunque legge quel testo, possiamo
passare...sì l'ho capito, Assessore, lei vuole dedicare la
mattinata all'esegesi...io lo interpreto in modo diverso quel
testo...no, non abbia quei gesti, non mi mandi a quel paese, visto
che il Presidente di questo Consiglio continua a scriverci lettere
di comportarci correttamente, allora, siccome la gente non vede il
video, io la invito a non mandarci a quel paese! E non scriverò
lettere, e non scriverò lettere in questo senso! Sia educato lei,
invece di invitare appunto gli altri ad essere educati! Punto
primo.
Secondo punto di bellezza del suo argomentare è cominciare con
gli attacchi personali. Dice: Donzel non era presente alla
commissione, perché il pubblico non sa come funzionano le
commissioni... Era presente la Consigliera Carmela Fontana, che è
l'unica del PD titolare della IV Commissione con diritto di voto ed
era presente, in aggiunta, anche, volontario, il Consigliere
Guichardaz! Dopodiché le voglio comunicare questo: che sono i "suoi
colleghi" di maggioranza che hanno rappresentato una certa
preoccupazione perché le persone non titolari di commissione vanno
a seguire i lavori, non c'è neanche lo spazio fisico per sedersi in
commissione! Quindi non giochi sulle presenze e sugli assenti! Chi
doveva esserci del PD-Sinistra VdA c'era e, anzi, la inviterò a
seguire una riunione del Regolamento e a prendere atto del fatto
che "voi" di maggioranza continuate a impedirci la modifica del
Regolamento, che impedisce il doppio voto ai vostri assenteisti, ai
vostri assenteisti...adesso, adesso vi aspetto!
Presidente
- Collega Donzel, stia sul tema, stia sul
tema!
Donzel (PD-SIN.VDA)
- È sul tema...devo replicare
all'Assessore.
Presidente
- Non ha parlato di Commissione per il
Regolamento, stia sul tema!
Donzel (PD-SIN.VDA)
- ...ha parlato, ha fatto
un'allusione non molto velata, anzi molto chiara, quindi su questo
tema poi ci rivedremo, caro Assessore!
Quindi lei ha iniziato cercando di portare, come fa suo solito,
fuori dall'alveo, ha cercato di dire che non è in grado di
consegnarci i documenti cartacei, ma le sue ricostruzioni
fantasiose sarebbero un cronoprogramma. Guardi che chiunque legge
la parola "cronoprogramma" sa che ci sono date, numeri e cose
precise e non chiacchiere al vento come sta facendo lei, da cinque
anni a questa parte! Chiacchiere al vento in cui dice: cambio idea,
ci ripenso, vado di qua, vado di là... Allora, come dice lei, ci
sono idee diverse, e vanno rispettate! Non dia dei "filosofi" alla
minoranza o dei "detentori del vero".
Noi abbiamo un'altra idea, è quella che abbiamo costruito con i
nostri elettori, con una parte della comunità valdostana. Voi,
nonostante abbiate anche - l'ho già detto - ridotto il vostro
diciamo patrimonio elettorale, insistete nel voler portare su una
strada sbagliata l'azione per quanto riguarda i trasporti e la
ferrovia in Valle d'Aosta. Quindi la sua replica ci fa soltanto più
convinti che questo progetto che volete portare non sta in piedi.
Arrivare qui e dirci: ragazzi, non c'è tempo, rischiamo di perdere
questi soldi...ma vuole che le andiamo a ripetere, a rileggere le
interpellanze che abbiamo fatto per cinque anni dicendo: andiamo a
cercare di prendere in mano l'accordo quadro col Piemonte, ci sono
dei soldi lì, rischiamo di perderli, andranno via? In cinque anni
non ci avete dato retta, non avete ascoltato i nostri consigli, e
adesso ci dite: o votate quello che diciamo noi oppure voi mettete
a rischio dei finanziamenti per la Valle d'Aosta...ma stiamo
scherzando? Lei pensa che nessuno si ricordi di quante volte
abbiamo detto: incontriamo il Piemonte, siamo titolari dell'accordo
quadro che aveva messo le risorse per l'ex "lunetta" di Chivasso
poi non fatta? Una parte di quei soldi è stata spesa, una
parte...potevano essere spesi in altri interventi che io le ho
detto e che sono propedeutici anche a quella famosa
elettrificazione.
Avete fatto una scelta che non condividiamo, di cui ve ne
assumete la responsabilità e, ahimè, tre anni per avere i bimodali
sono una fantasia di cui ci troveremo a parlare fra tre anni con
grande rammarico!
Presidente
- Colleghi, sono state depositate alla
Presidenza la relazione del Consigliere La Torre, un emendamento
presentato dai Consiglieri Cognetta, Viérin, Ferrero e Guichardaz,
un emendamento presentato dai Consiglieri Bertschy, Morelli, Donzel
e Ferrero. Invito gli uscieri a distribuirne copia.
Ci sono altri per dichiarazioni di voto? La parola al Presidente
Rollandin.
Rollandin (UV)
- Sì, grazie Presidente.
Credo che sia giusto tornare su quelle che sono le principali
osservazioni fatte in quest'aula, ho ascoltato con molta attenzione
i colleghi...che si possono riassumere in alcuni punti. Qualcuno ha
voluto ricordare dall'inizio il programma di legislatura, dove si è
detto specificatamente: al di là delle grandi infrastrutture di
trasporto elettriche, che - vorrei ricordare - noi alludevamo a
Terna, non c'entrava con l'elettrificazione. Tanto per intenderci,
perché non ci siano equivoci. E dicevamo proprio di fare un
approfondimento o sul raddoppio o su una linea nuova, su cui noi
abbiamo già detto, credo, che la soluzione passi attraverso una
linea nuova, bisognerà fare degli studi per approfondire che cosa
si vuole, quindi è una linea moderna...che sia tale.
A livello di infrastrutture, partendo da qui, vorrei ricordare
che mentre qui si è detto che arriviamo con urgenza, con questo
atto voglio sottolineare che come giustamente è stato ricordato il
19 dicembre 2012 quest'aula ha dato mandato alla Giunta precedente
di lavorare sul bimodale. Quindi non è un'urgenza! Non è, oggi, di
colpo, che ci svegliamo e abbiamo scoperto il bimodale! Abbiamo
lavorato da allora per arrivare ad una conclusione che ha portato
oggi a questo provvedimento che si inserisce in una modifica dei
PAR FAS, che è solo parziale, perché la modifica dei PAR FAS è per
16 milioni di euro, mentre il contributo vero all'utilizzo di
questo fondo è di 27 milioni, fondo di 27 milioni che giace da 10
anni e che è già stato messo in dismissione da parte del Governo
precedente, si riferiva a un accordo specifico, accordo quadro
Regione-Ministero, con l'accordo anche del Piemonte, per interventi
sulla tratta Aosta/Torino/Chivasso.
Tutto, come sapete, è stato fermo e non si è mai mosso da quella
che era l'intenzione di far cambiare idea a Chivasso, cosa non
riuscita né alla Valle d'Aosta, né al Piemonte. Voglio
sottolinearlo. E quindi fino all'ultimo si è cercato di far
cambiare i progetti. La "lunetta" di Chivasso è stata riscritta tre
volte, bocciata tre volte; ora, se questo è perdere tempo...il
tempo l'ha perso chi su questi investimenti strutturali non ha
ceduto e non ha voluto accedere a questa possibilità finanziaria.
Quindi il risultato era che questi soldi andavano via, in quanto la
dismissione era scontata. Abbiamo cercato di recuperarli dicendo
che almeno si utilizzi per migliorare quello che è il servizio
ferroviario, e il ministero ha ceduto in questo mettendo nel
"decreto del fare" i soldi di cui oggi stiamo parlando. Quindi,
quando parliamo di infrastrutture non è che con questo confondiamo
i mobili con la casa o l'infrastruttura con qualcos'altro, alle
infrastrutture noi non solo ci teniamo, ma vorrei ricordare, sulle
infrastrutture (qualcuno l'ha ricordato a livello regionale), che
se non era per la Regione che interveniva l'autostrada da Aosta a
Courmayeur non sarebbe stata ancora fatta, e su questa autostrada,
voglio dire, quante forze politiche allora erano addirittura
contrarie? Allora ci hanno fatto opposizione, allora ci hanno fatto
perdere dei mesi di lavoro; oggi, se la Regione Valle d'Aosta non
interveniva direttamente col finanziamento, quell'autostrada non
sarebbe ancora fatta!
Quindi, se c'è una cosa che non possono dire su quella che è
l'attenzione all'infrastrutturazione da parte della Regione, credo
che è proprio su questo tema, e voglio ricordarlo, perché qualcuno
forse dimentica questi passaggi che sono stati essenziali. Oggi, se
non ci fosse l'autostrada...lasciamo perdere che sia troppo
cara...se non ci fosse l'autostrada vorrei capire che cosa sarebbe
della Valle d'Aosta! E anche quando avevamo parlato
dell'Aosta/Martigny, che qualcuno giustamente ricorda...e anche
qualcuno che è qui ricorderà il dibattito che era stato fatto
sull'Aosta/Martigny...era perché questa ferrovia, se purtroppo non
ha uno sbocco come difficilmente avrà, visti i tempi con
l'Aosta/Martigny, difficilmente troveremo chi investe nella
Torino/Aosta con una ferrovia nuova, quindi bisognerà sicuramente
fare degli sforzi non indifferenti per riuscire a vincere questa
difficoltà, che è oggettiva, perché nessuno, con quello che è il
resoconto finanziario di oggi, potrebbe andare in questa direzione.
Ora, credo che sotto questo aspetto...non si debba metterla sul
fatto: "ah, primo, di colpo, decidete di utilizzare questi
soldi"...credo che la storia dica che è esattamente il
contrario..."perché non sapete cosa farne"...non è che non sappiamo
cosa farne, perché vogliamo almeno migliorare, come correttamente è
stato detto, la percorrenza, il sistema di trasporto e togliere le
rotture di carico. Quindi c'è un progetto preciso che risponde a
delle esigenze di chi viaggia su questa tratta ferroviaria. Credo
che su questo non ci siano dubbi.
Ora, voglio ricordare che qualcuno ha detto: ma voi andate a
privilegiare i mezzi di trasporto, non la ferrovia. Voglio
ricordare che non sono passati secoli da quando sono stati comprati
i Minuetto...non credo che sia tanto che sono stati comprati,
eppure abbiamo comprato dei treni, anzi, abbiamo dato un
contributo...non è una novità, non è che ci siamo svegliati adesso
per fare qualcosa di strano! Io non voglio ricordare chi c'era,
qui, a fare queste scelte...comunque sono state fatte
correttamente, perché si riteneva che migliorava il trasporto e
oggi si fa la stessa cosa, perché non si può fare altro, oggi!
Questo non vuol dire rinunciare a prevedere una ferrovia più
moderna, anzi, noi siamo convinti che questo sia l'obiettivo di
tutti. E, ancora, sulla norma di attuazione...non è che non ci sia
la norma di attuazione, non riusciamo a fare l'accordo conseguente
alla norma di attuazione, la norma di attuazione c'è già! Il
discorso è aperto, purtroppo non si riesce a chiudere quello che è
l'accordo per attuare questa parte.
Quindi credo che, nella sostanza, quello che non può apparire è
che questa è una scelta azzardata, che non è una scelta convincente
dell'ultima ora. Questa è una scelta meditata, che viene a
completamento di un programma portato avanti con coerenza, che darà
delle risposte positive, e che sicuramente porterà beneficio per
chi viaggia. Quindi non vorremmo che venisse portata all'esterno
come una scelta che non è stata giustamente meditata. Lo è stata,
lo è stata per tempo. Sul discorso delle infrastrutture ci dovremo
tornare, questa non è una rinuncia alle infrastrutture, perché il
progetto delle infrastrutture deve essere portato avanti con un
progetto, con un approfondimento che vada nella logica che stiamo
dicendo. Grazie.
Presidente
- Grazie. Altri? La parola alla collega
Certan, per dichiarazione di voto.
Certan (ALPE)
- Sì, al di là delle varie battute e degli
slogan, credo che l'Assessore Marguerettaz abbia ben sintetizzato,
prima: è una soluzione a problemi attuali. È questo che noi
contestiamo ed è questo che noi riteniamo essere motivazioni deboli
e motivazioni superficiali, come ho detto ieri; sicuramente sono
problemi da affrontare, ma non possono essere motivazioni uniche
per giustificare questa rimodulazione e, soprattutto, la cosa grave
è che si sceglie di prendere dei soldi e si sceglie di investire
solo su un materiale rotabile. Queste sono probabilmente delle
posizioni sulle quali veramente non concordiamo, ma è proprio
questo: il fermarsi alle soluzioni e ai problemi solo "attuali". Da
una parte il Presidente Rollandin ha cercato di confortarci
dicendoci: non rinunceremo all'infrastruttura, è necessaria una
linea moderna e nuova. E questa non sappiamo se è una nuova
programmazione, che arriva adesso, un po' sibillina, anche...sì,
sì, però, sicuramente, se non è stato possibile...e non credo siano
solo i problemi della norma di attuazione, perché i problemi della
norma di attuazione, lo sappiamo, non si vogliono risolvere,
probabilmente non si vuole cedere su alcuni passaggi, e non si
chiudono perché la Regione non vuole chiuderli. Quindi, se non ci
sono stati i soldi finora per investire sul raddoppio selettivo, se
non ci sono stati i soldi per fare degli interventi sulla linea in
questo periodo, non crediamo che sarà a breve termine ripresa
questa progettazione. Lo riteniamo un atto, quindi, scellerato,
veramente, portare via e deviare tutti i fondi solo sul materiale
rotabile.
Il nostro voto sarà quindi contrario.
Presidente
- Grazie. Se non ci sono altre richieste...la
parola al collega Guichardaz.
Guichardaz (PD-SIN.VDA)
- Intanto nel dichiarare il
nostro voto contrario; solo per evidenziare all'Assessore
Marguerettaz un fatto accaduto una ventina d'anni fa: un suo ex
collega, l'Assessore alla sanità di allora - l'ho già detto in
commissione, ma lo ripeto qua -, nel dichiarare che era opportuno
anticipare la realizzazione di un nuovo ospedale con un'opera di
ristrutturazione e di ampliamento, disse: non sono contrario al
nuovo ospedale...vent'anni fa, l'Assessore Vicquéry...ma siccome
devo dare risposte rapide ai cittadini, e visto che un nuovo
ospedale comporterebbe almeno dieci anni di lavori, dobbiamo
procedere alla ristrutturazione e all'ampliamento del vecchio.
Questo fu detto vent'anni fa, a dimostrazione che non sempre i
politici, quando danno delle garanzie, si comportano in maniera
coerente rispetto a ciò che dicono; fu, diciamo, un po' "una
sparata", quella. Oggi non siamo né con l'ospedale ampliato e
ristrutturato, e nemmeno siamo con un nuovo ospedale.
Io temo che oggi le promesse dell'Assessore, le promesse del
Presidente Rollandin siano un po' delle promesse da marinaio, nel
senso che acquisteremo i bimodali...poi mi piacerebbe anche capire,
visto che nessuno lo ha spiegato, che bimodali intendete
acquistare, se sono i bimodali francesi, se sono bimodali tedeschi
da 8 milioni di euro l'uno, se sono quelli da 11 milioni, non si sa
nulla! L'unica cosa certa è che oggi si stanziano dei soldi, si
spostano dei soldi da altri capitoli per acquistare qualcosa che
solo voi conoscete. Questa è la prima cosa.
Riguardo, poi, all'annotazione un po' ironica del Presidente,
imparate a scrivervi i programmi di legislatura! Perché, visto che
qualcuno mi scrive e mi dice, qualcuno dei vostri Assessori, che
non tutte le domande implicite sono chiare...allora anche voi,
quando scrivete, e scrivete:
"in genere contenere ogni forma di
inquinamento possibile, realizzare attività di recupero,
riqualificazione delle situazioni eventualmente compromesse, anche
per quanto riguarda le grandi infrastrutture di trasporto
elettrico...favorire la diffusione di veicoli a basso inquinamento
o elettrici, anche attraverso mirate iniziative di
infrastrutturazione e di riorganizzazione degli assi
viari"
...se intendete Terna, scrivete Terna! Se intendete le
infrastrutture di trasporto di energia elettrica, scrivete le
infrastrutture di trasporto dell'energia elettrica! Perché la
politica deve finire di parlare con un doppio codice, un codice per
voi e un codice per i cittadini! Forse sarebbe il caso che si
cominciassero a dire le cose chiare! Le uniche cose chiare che
avete scritto su questo programma è che continuate con i contributi
all'agricoltura, che continueremo con i contributi per favorire il
rilancio del risparmio energetico, della riqualificazione
energetica, tutte cose che avete smentito in questi ultimi giorni
con un semplice comunicato stampa della Giunta! Quindi, vi
pregherei di tenervele per voi, queste annotazioni! Grazie.
Presidente
- Grazie. Non ci sono altri? La parola al
collega Ferrero.
Ferrero (M5S)
- Grazie Presidente.
Rapidamente, non abbiamo avuto i chiarimenti da parte
dell'Assessore e da parte della Giunta, non abbiamo avuto la
documentazione, perché sembra che sia secretata, e quindi voteremo
tranquillamente contro, e/o non favorevolmente.
Presidente
- Grazie. Altri? La parola al collega
Bertschy.
Bertschy (UVP)
- La nostra posizione rimane quella
annunciata, anche perché, rispetto alla risoluzione che viene
citata e che correttamente viene citata per quello che riguarda i
treni bimodali, gli impegni nella risoluzione, però, prevedevano
anche di proseguire e intensificare l'azione per ottenere dallo
Stato la piena attuazione, definire le more del trasferimento delle
competenze, ecco.
Oggi, rispetto a questi impegni, è chiaro che c'è il vuoto in
termini...corretto, per carità, ma in termini economici c'è il
vuoto dopo questo impegno così forte verso i treni bimodali.
Quindi, nella speranza che ci sia veramente un impegno futuro, noi
continueremo a insistere e ripetiamo che lo svincolo completo, da
almeno alcuni milioni di euro per interventi immediati e urgenti
che sappiamo esistere sulle infrastrutture, l'avremmo visto come un
segno quanto meno di apertura verso una posizione politica
completamente diversa, ecco. Quindi la volontà è quella di andare
nella direzione di un investimento che duri nel tempo e che dia una
soluzione un po' definitiva, visto che le risorse per il futuro non
sappiamo quali possono essere.
La nostra posizione rimane quella annunciata, in piena
chiarezza, e con voglia di dare un contributo allo sviluppo della
nostra regione. Grazie.
Presidente
- Grazie. Non ci sono altre richieste
d'intervento? Se non ci sono...la parola al collega Viérin.
Viérin L. (UVP)
- Merci Madame la Présidente.
Solo alcune puntualizzazioni e un'aggiunta al dibattito che oggi
si è sviluppato, solleticati e anche sollecitati da qualche
intervento, su posizioni che oggi sono chiare, che sono state ben
annunciate dal nostro Capogruppo per un atteggiamento che ha spesso
la tendenza a sollevare questioni inerenti al passato. Senza andare
a citare i Minuetti, che mi pare fossero dell'epoca di Pastoret, se
non vado errato, mi ricordo l'inaugurazione di questa parte che
allora fu pensata come, credo, poi, nello svilupparsi del
dibattito, sempre per cercare di dare soluzione ad un dossier che
purtroppo non sta vedendo grandi interventi organici che possano
vedere uno sbocco. Ed è una delle motivazioni per le quali noi oggi
siamo qui a rappresentare in Consiglio una posizione che è stata
chiara in campagna elettorale. Noi abbiamo un programma elettorale
che deriva dal lavoro, dal lavoro di persone che all'interno degli
organi del nostro movimento hanno elaborato strategie per il futuro
di questa questione inerente i trasporti in generale. Quindi noi
non siamo qui semplicemente a rappresentare noi stessi, ma abbiamo
una posizione che è chiara, che oggi, all'interno di questo atto, e
se pur riprendendo questa parte di risoluzione...ecco, vediamo che
le risoluzioni assieme alle mozioni, quando si vogliono rispettare,
si rispettano...
Ma, oggi, se noi abbiamo un'idea diversa rispetto al futuro di
questa ferrovia, forse è proprio a causa di questa inerzia! Se
abbiamo oggi un'idea, un approccio diverso e noi siamo favorevoli
alla questione dell'elettrificazione, è proprio perché non abbiamo
visto soluzioni che in questi anni ci sono state prospettate. Noi
non vogliamo rivangare altre questioni di chi ha cambiato idea su
altri dossier...ricordo che si è pensato al trenino di Cogne, poi
le stesse persone che le hanno pensate, queste opere, le hanno
chiuse... Quindi noi crediamo che oggi, il fatto di non vedere un
intervento organico sulla questione della ferrovia, sia una
preoccupazione che noi esprimiamo e sia una preoccupazione che noi
crediamo sia forte nella comunità.
Questo nostro voto contrario, quindi, non va a rinnegare ciò che
è stato fatto, ma crediamo che se oggi abbiamo una leggera
prospettiva che però non vediamo, la possiamo vedere attraverso la
questione inerente all'elettrificazione di questa linea. E
chiaramente il nostro voto va nel senso indicato, proprio perché
all'interno di questo utilizzo dei fondi non vediamo un progetto di
ristrutturazione generale di questo "dossier trasporti". Ma,
ripeto, il fatto, oggi, di avere un'idea, una sensibilità diversa
sul tema della ferrovia, deriva proprio dall'inerzia che è stata
manifestata su questo dossier.
Presidente
- Non ci sono altre richieste d'intervento? La
parola al collega Restano.
Restano (UV)
- Grazie Presidente.
Vorrei ringraziare l'Assessore e il Presidente per le
delucidazioni date prima in commissione e poi in quest'aula, perché
personalmente non ero riuscito a comprendere parecchie cose, anche
se non ho potuto nel breve tempo consultare tutti i dossier
scritti, come ha segnalato precedentemente la minoranza. Però ho
capito l'utilità di quest'opera, e ritengo che non si tratti di una
scelta scellerata, bensì di una scelta di buon senso, di una scelta
che, considerato che qui rappresentiamo tutti i valdostani - e mi
onoro di rappresentarli tutti - una scelta che voglia dare una
risposta pratica, rapida, nell'immediato, ma guardi anche verso il
futuro, perché ricordo all'Assemblea che, come è stato detto, i
bimodali funzionano sia con un motore a scoppio, sia anche in
un'altra maniera, una maniera elettrica, rispettando quello che
sono stati i nostri programmi. E ritengo che questa scelta guardi
anche quella che è l'attuale situazione economica, appunto nel dare
una risposta immediata e nel cercare in futuro i fondi per andare
avanti verso quello che è il nostro programma e che sia anche, in
parte, un programma condiviso, su questo punto, dalla minoranza,
perché non abbandoniamo la scelta dell'elettrificazione. In
commissione ci è stato ben rappresentato quelli che sono stati i
problemi e quello che si dovrà fare per raggiungere l'obiettivo
finale.
Pertanto io mi vedo soddisfatto dalle spiegazioni date e
annuncio un nostro voto positivo.
Presidente
- Grazie. Altri? Possiamo passare alla
votazione? La votazione è aperta. Avete votato? Possiamo chiudere
la votazione. La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Punto 5 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK