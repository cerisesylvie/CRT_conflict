Consiglio Regionale della Valle d'Aosta - Oggetto del Consiglio n. 2611 del 22 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2611 del 22 febbraio 2017 - Resoconto
OGGETTO N. 2611/XIV - Ordine dei lavori. Non iscrizione
all'ordine del giorno di due risoluzioni.
Rosset (Presidente) -
Porto a conoscenza che è pervenuto
un emendamento sulla prima risoluzione presentata dai gruppi ALPE,
Movimento Cinque Stelle e Gruppo Misto. Direi di consegnarlo,
dopodiché metterei in votazione l'iscrizione della prima
risoluzione. Ci sono dichiarazioni? Ha chiesto la parola
l'Assessore Marguerettaz; ne ha facoltà.
Marguerettaz (UV) -
Abbiamo avuto modo di apprezzare i
toni e la pacatezza con la quale molti colleghi sono
intervenuti.
Il tema sicuramente sta a cuore di tutti; le visioni non sono
necessariamente concordanti, sono convergenti su una cosa sola, e
credo che lì tutto il Consiglio converga: l'importanza e la
necessità di intervenire sulla casa da gioco per tutelare
un'attività, i posti di lavoro, per tutelare tutta una serie di
indotti. Credo che su questo argomento - è stato detto da più parti
- si possa iniziare a lavorare domani, a prescindere dalle
posizioni e dalle risoluzioni.
Accolgo il ragionamento fatto dal collega Chatrian che dice di
avere alcune idee; altri hanno sicuramente indicato che vi sono
delle ipotesi e questo, a prescindere dalle risoluzioni, può essere
fatto domani.
Il Presidente Rollandin ha anche spiegato la differenza di ruoli
tra l'Amministratore - il quale ha tutta una serie di obblighi che
gli derivano dal Codice civile - rispetto ad una situazione che
potrebbe essere di crisi, e quindi quella è una procedura che ha
avviato. In un'intervista fatta al telegiornale nella sede RAI
della Regione, ha detto di sperare in alcuni contributi e che
possano esserci soluzioni che evitino il risultato dei
licenziamenti; pertanto anche da parte dell'Amministratore,
attraverso una dichiarazione pubblica, c'è una versione
possibilista.
Ho però preso la parola in merito alle risoluzioni: noi non ci
sentiamo di votarle come iscrizione in via d'urgenza. I colleghi le
hanno anche presentate bene, per noi non sono sicuramente un tabù,
ma come forze di maggioranza abbiamo indicato che questo tipo di
ragionamento venisse fatto con il coinvolgimento delle forze
politiche e su un altro tavolo. Lo dico proprio molto serenamente:
non c'è nessuno che vuole stare sulle barricate, né riteniamo che
la nostra votazione contraria venga meno al significato - credo che
nessuno si nasconda dietro un dito - ma riteniamo di non votarle.
Rispetto all'indicazione data dal Presidente Rosset, noi voteremo
quindi contro l'iscrizione.
Presidente -
Ha chiesto la parola l'Assessore Laurent
Viérin; ne ha facoltà.
Viérin L. (UVP) -
Non tanto nel merito e nei contenuti
della risoluzione, quanto sul metodo, di cui abbiamo parlato
diverse volte in questa legislatura.
Vorrei ricordare a quest'aula, quando eravamo ancora diciotto
Consiglieri a diciassette e le forze di minoranza, magari prese da
tanti argomenti, in tante occasioni presentavano risoluzioni, che
ad un certo punto il Presidente del Consiglio aveva detto di
limitarsi proprio all'aderenza della discussione attuale e
puntuale. Per tutta una parte di legislatura abbiamo spesso
discusso sull'opportunità di iscrivere, dopodiché la discussione,
l'esito e anche il merito sono un'altra cosa.
Vorrei anche rilevare che probabilmente pure all'interno della
maggioranza ci sono persone tabù, con ruoli amministrativi che
invece abbiamo potuto mettere in discussione. E vorrei infine
ricordare che abbiamo discusso in quest'aula di altri colleghi che
hanno ruoli e funzioni, le cui risoluzioni sono sempre state
accettate, sia quelle del collega Perron che del collega
Marguerettaz, di lei stesso, Vicepresidente. Ci sono probabilmente
pesi diversi all'interno di quest'aula e immunità politiche che
sono abbastanza singolari.
Al di là delle battute, noi riteniamo sia abbastanza grave il
fatto che questo Consiglio si sottragga ad una discussione politica
su un argomento che puntualmente è anche amministrativo e che
chiede delle impegnative sulle quali questo Consiglio ha perlomeno
il diritto di poter discutere. Noi riteniamo che questo sia un
grande segno di debolezza che conferma quello di cui stiamo
parlando: probabilmente né in sede extraparlamentare, attraverso le
verifiche, e neppure in quest'aula si ha voglia di affrontare la
questione e di risolvere alcune problematiche, indipendentemente
dai ruoli che ognuno di noi in quest'aula ricopre. Non abbiamo
voglia di parlare di politica, noi siamo dei Consiglieri regionali
ed è giusto che i movimenti fuori da quest'aula parlino di
politica, se lo possono fare, perché abbiamo anche appreso da certi
congressi recenti che le verifiche si sono già concluse dando
l'esito che dovevano dare: alcune prerogative o rivendicazioni che
alcune parti politiche o movimenti politici avevano avanzato sono
state rimandate al mittente. Al di là del merito, Vicepresidente
Marguerettaz, noi riteniamo che questo sia un qualcosa di
estremamente grave all'interno di un'aula, al di là della
maggioranza e delle minoranze - credo ne potranno convenire anche i
colleghi che oggi sono con noi in maggioranza, ieri in minoranza,
domani magari di nuovo in minoranza, poiché questi sono ruoli che
vanno e vengono - ed è grave nel rispetto di quest'aula. Quest'aula
non deve aver paura di parlare di qualsiasi argomento, al di là
dell'esito. Se non ci sono problemi per affrontare certe tematiche,
cercate, per lo stesso senso di responsabilità che abbiamo cercato
di richiedere ai colleghi sul Casinò, di affrontare questo
argomento, di affrontare la discussione sulle responsabilità
politiche di questo
dossier
; dopodiché probabilmente la
politica potrà fare il suo corso nelle verifiche e nei movimenti,
ma quest'aula non può esimersi dal discutere di politica.
Soprattutto è grave, perché è successo raramente in questa
legislatura: è successo solo una volta - ve lo ricorderete - con
uno scontro istituzionale incredibile, che non fossero iscritte
delle risoluzioni. Per garbo istituzionale, qualsiasi sia la
provenienza di queste risoluzioni, di maggioranza o di opposizione,
si crea, Presidente Rosset, un ingorgo istituzionale che avevamo
cercato di evitare in un certo momento della legislatura; oggi si
ripropone, e probabilmente accentua i problemi di una maggioranza
che non ha più i numeri.
Presidente -
Se ho capito bene l'Assessore Marguerettaz
ha detto di non votarla, non ha detto che non viene accettata. Non
iscriverla? Se la iscriviamo non voteranno... non ricevibile,
quindi? No, è contro l'iscrizione, esatto. Ha chiesto la parola il
Consigliere Cognetta; ne ha facoltà.
Cognetta (M5S) -
Anch'io avevo capito che non era un voto
favorevole all'iscrizione, ho capito bene? Quello che ho pensato, e
che brevemente riassumo, è questo: oggi il pensiero dell'Union è -
come al solito - forte con i deboli e debole con i forti. La paura
di andare sotto è talmente evidente che preferite non fare
l'iscrizione e, ancora una volta, vi nascondete come dei conigli.
Si vede che siete davvero molto bravi a gestire le cose nell'ombra,
e poi, quando arriva il momento della resa dei conti, anziché
venire qui, farci votare e prendere atto di ciò che c'è e di ciò
che esiste, voi, con sommo coraggio, evitate l'iscrizione in aula.
Come diceva chiaramente questa mattina il collega La Torre, alla
fine è una questione di palle, e pare che a voi proprio manchino o,
meglio, le avete quando vi sentite forti, ma quando finite in un
angolo allora vi nascondete come i conigli. Non è bello da parte
vostra, politicamente non è bello, per non dire altro.
Mi fa piacere però che abbiate fatto questa scelta, perché vuol
dire che date modo, a me e agli altri colleghi, di lavorare in
maniera più costruttiva anche per il prossimo Consiglio, perché ci
sono altri strumenti che conosciamo con i quali possiamo
tranquillamente farvi a pezzi uno alla volta. Visto che preferite
questa strada, io ritengo che sia una strada percorribile, poi
magari la valutiamo. Il punto è che preferiamo evitare di andare
sotto oggi, perché poi troveremo qualche soluzione domani, dovremo
lavorare tutti assieme, dovremo fare qualcosa.
Lei, collega Marguerettaz, ha detto che magari potremmo trovare
un modo di lavorare tutti assieme. Lavorare è qualcosina che fino
adesso ho cercato di fare anch'io, però lavorare con chi ha creato
il problema, l'ha gestito, se l'è fatto, se l'è girato e poi viene
qui e mi propone una soluzione - l'ho già detto in passato - è
abbastanza ridicolo, per quanto mi riguarda.
Io continuo quindi a perseverare nella mia idea: trovate la
soluzione al problema una volta per tutte, fate quello che sapete
fare meglio, cioè governare, anche se in questi ultimi cinque o sei
anni non è che sia andata benissimo. Questo infatti è un altro
elemento molto importante: non iscrivete le risoluzioni che sono
state presentate perché avete paura che vengano accettate, anche
perché sono già le firme a dirlo. Io avrei votato ovviamente quella
dell'opposizione, ma anche quella presentata dalla maggioranza mi
trovava perfettamente d'accordo: non ci troverei nulla di strano a
votare una risoluzione che dice sostanzialmente che il Presidente
Rollandin ha completamente fallito sul
dossier
Casinò.
Vi consiglio quindi - questo è un consiglio del tutto
spassionato - magari la prossima volta, di affrontare fino in fondo
la realtà delle cose a viso aperto, con tranquillità e serenità,
perché non succede nulla se vi sedete qui tra i banchi dei
Consiglieri regionali, non vi cambia niente, o forse vi cambia
qualcosa? Forse pensate di essere davvero indispensabili? Qui non
c'è nessuno di indispensabile, nessuno, né io, né nessun altro.
Soprattutto voi non siete indispensabili; anzi, direi che siete
deleteri per ciò che state combinando, e questa ne è l'ennesima
dimostrazione.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Devo dire che sono un po' imbarazzato a
prendere la parola di fronte ancora ai numerosi lavoratori presenti
e a tutti quei valdostani che in questo momento stanno ascoltando
il Consiglio regionale. Vi assicuro, per quel poco che possiamo
sapere e conoscere attraverso i
social
, che sono tanti
coloro che ci stanno ascoltando in questo momento. Sono imbarazzato
dal fatto di doversi nascondere in maniera brutta, quasi un po' da
vigliacchi, dietro ad una procedura, dopo una giornata intera
discussa sulla situazione casa da gioco, come a dire: abbiamo
affrontato il tema, abbiamo messo in evidenza le storture, abbiamo
cercato pacatamente - ha detto bene l'Assessore Marguerettaz -
ognuno per il proprio ruolo e per il proprio percorso, di mettere
in evidenza gli errori, le storture, gli sbagli, le cose che si
potevano fare prima, quelle che si potevano fare dopo, le cose non
dette, le cose non chiare, le cose omesse, le cose certe che,
secondo qualcuno, dovevano essere a piè di lista, ma non è così.
Tutte cose che io penso siano state importanti per tutta la
collettività valdostana. Poi però bisogna chiudere il cerchio. È un
po' come negli esami universitari, quando ti interrogavano, ti
ponevano delle domande, arrivavi fino ad un certo punto e poi
dovevi chiudere il cerchio: se eri bravo andavi sopra il 27 e il 28
e tendevi al 30; se eri meno bravo eri intorno al 22, 23; se dovevi
ritornare ti consegnavano il libretto e ti ridavano appuntamento a
sei mesi. Oggi invece decidete di fare gli struzzi: questo è il
dato. Avete paura di confrontarvi? Ma perché?
Il tema della casa da gioco è interessante, e più volte il
nostro gruppo ha sottolineato quanto i caporali, che negli ultimi
anni hanno avuto le stellette all'interno della casa da gioco,
facevano gli arroganti non dico con i più deboli, ma magari con
quelli che non erano raccomandati o non avevano la "protezione
politica" di qualche Assessore o del Presidente.
Io penso che questo oggi sia veramente un brutto segnale, perché
in questi nove anni, in queste due legislature - lo diceva prima il
collega - è successo una volta: l'opposizione molto
percutante
con diciassette Consiglieri aveva presentato in
pochi minuti otto risoluzioni, tant'è vero che si era trovata una
sintesi istituzionale e noi dell'opposizione avevamo ritirato
quattro delle otto risoluzioni. Oggi invece le due risoluzioni
presentate sono inerenti al dibattito affrontato durante tutto il
giorno e, soprattutto dopo aver ascoltato, audito e sentito i
responsabili dei lavoratori, non mi capacito che non ci sia la
voglia di chiudere il cerchio e prendere una decisione.
Comunque la volontà dal punto di vista politico è stata chiara:
non vogliamo affrontare e quindi non vi votiamo l'iscrizione della
risoluzione. Per chi ci ascolta, se non ci sono ventiquattro voti
su trentacinque non possiamo discutere nel merito, quindi ci si
ferma alla forma. Ma se qualcuno è ancora interessato, vorrei solo
leggervi la modifica che come gruppo ALPE, insieme al Gruppo Misto
e ai Cinque Stelle abbiamo presentato alla risoluzione, perché in
tarda mattinata, primo pomeriggio ci è arrivato un
soi-disant
parere legale in base al quale non si poteva
fermare la procedura di licenziamento se non eventualmente con un
intervento di natura economico-finanziaria. Quindi noi abbiamo
emendato la risoluzione e sostituito così l'impegno: "chiede al
Presidente della Regione, in possesso delle deleghe, di verificare
presso la Casino S.p.A. l'esistenza di condizioni finanziarie tali
da permettere la sospensione immediata dell'apertura ufficiale
della procedura prevista dalla legge n. 223/1991 di licenziamento
collettivo, prima di procedere a rimettere il proprio incarico".
Volevo leggere l'emendamento che abbiamo proposto, perché a questo
punto - dato che ci sono tanti lavoratori - questo è legittimo
proceduralmente e dal punto di vista giuridico si poteva votare, ma
la volontà di una parte di questa maggioranza è di non votare
assolutamente nel merito, di trincerarsi dietro la forma e di non
chiudere il cerchio del dibattito politico-amministrativo avvenuto
oggi sul
dossier
Casinò.
Presidente -
Ha chiesto la parola il Consigliere Fosson;
ne ha facoltà.
Fosson (PNV) -
L'intervento dell'Assessore Marguerettaz
mi fa dire e sottolineare come non esista più numericamente una
maggioranza in quest'aula, una maggioranza che possa condurre la
Valle d'Aosta alla risoluzione di questi problemi. D'altronde il
dato era già emerso in modo chiaro e matematico quando si sono
tolte le deleghe all'Assessore Marguerettaz, quando tutti hanno
votato l'azzeramento dei vertici di CVA, l'azzeramento dei vertici
del Casinò. Di fronte a questa nuova possibilità in cui si formi
un'altra maggioranza, o comunque che ci sia in termini numerici
diversi una discussione, questo non si vuole affrontare. D'altronde
la maggioranza precedente ha perso dei pezzi in modo diverso, i
percorsi con cui ci siamo allontanati dalla maggioranza sono
diversi, però convergono oggi su questa contrapposizione netta di
percorsi su una soluzione del problema Casinò che tutti vogliamo
trovare, ma che non vogliamo discutere da posizioni così diverse.
Cercare di affrontarlo su che cosa, quando ormai da due mesi noi
proponiamo e le nostre proposte non vengono accettate?
Io penso che sia un discorso di responsabilità, Presidente e
Vicepresidente, nel senso che qua si vuole prendere tempo, ma la
Regione Valle d'Aosta ha dei problemi molto urgenti e quello del
Casinò lo dimostra. Prendere tempo non porterà ad alcuna soluzione
e non mi sembra neanche né corretto, né dignitoso che non si voglia
fare quel passo indietro che altri in certe circostanze hanno
fatto, perché - come diceva il Consigliere Cognetta - tutti
possiamo essere sostituiti; il bene della Valle d'Aosta passa prima
di tutto il resto.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Non tornerò sulla questione
dell'iscrizione perché è già stato ben chiarito, e mi dispiace
anche, in un momento in cui in platea ci sono persone preoccupate
dal loro lavoro, che questo piano politico sia così invadente, ma è
conseguente alla discussione politica, perché nei prossimi giorni
la Giunta, il Governo, il Presidente dovranno lavorare su una
possibile soluzione in urgenza; quindi nella misura in cui c'è
fiducia nel lavoro che si fa, si può contribuire un po' tutti
insieme.
Oggi c'è un aspetto politico che, come gruppo UVP, vorremmo
sottolineare: nel presentare la risoluzione abbiamo parlato del
gruppo Stella Alpina, e l'hanno firmata tre componenti, tre su
cinque. Ci può stare che uno sia d'accordo o meno, ma che due
componenti della Stella Alpina si rifiutino e si allineino agli
altri due gruppi politici per non votare in aula la risoluzione,
credo che questo in termini politici sia un fatto un po' più
rilevante, un po' diverso, forse degli equilibri stanno un po'
cambiando. In questo senso, anche per la trasparenza che ci deve
essere verso l'esterno, qualcosa andrà meglio verificato.
Il problema è che non iscrivendo la risoluzione non cambia
niente, perché i voti che verranno fuori dall'iscrizione saranno
quelli che l'avrebbero sostenuta, quindi alla fine fate un percorso
in difesa, però il dato matematico sarà uguale, allora tanto valeva
completare la discussione. Questa è però la vostra proposta, ne
prendiamo atto. Chi lo sa, dopo aver dichiarato che non si possono
discutere in tavoli congiunti, dopo aver detto che non ci sono
possibilità di fare verifiche politiche definitive rispetto anche
all'organizzazione di questo progetto politico, oggi prendiamo atto
che si rimanda ai tavoli politici la discussione, che a questo
punto urgente deve diventare se c'è la volontà. Altrimenti è
evidente che ognuno farà il suo percorso.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Qualcuno ha capito alla fine
come risolveremo la questione del Casinò, qualcuno ha capito dove
si vuole andare? Forse io sono un po' tonto, ma l'unica cosa che ho
capito, a conclusione di questa giornata in cui abbiamo incollato i
lavoratori in piccionaia nella speranza che si possa trovare una
soluzione e uno spiraglio alla questione Casinò, è che il
Presidente se ne deve andare. La parte di maggioranza che va e
viene - evidentemente sono tornati di nuovo in maggioranza - usa
come pretesto il Casinò. A questo punto mi viene da dire che le
cose che dicevo stamattina riguardo all'uso di altri strumenti non
erano proprio cavolate. Usa delle risoluzioni come grimaldello,
come pretesto per fare delle verifiche, che evidentemente non si
riescono a fare nelle dovute sedi politiche; non si vogliono fare
delle verifiche che necessitano evidentemente di uno spalto, credo
per far vedere alla gente quanto si è capaci di incidere sugli
equilibri regionali.
Chiedo a questo punto ai colleghi, giusto per capire quale sia
la soluzione del delicato
dossier
Casinò, perché parliamo di
altro. Lo voglio dire chiaramente: a me non interessa stare in
maggioranza - lo dico qua, è verbalizzato - non mi interessa starci
a tutti i costi. Se ci sono le condizioni per lavorare bene si può
parlare di un progetto, se ci sono i contenuti; altrimenti - noi
l'abbiamo detto - fate voi, fatevi le vostre verifiche usando il
Consiglio, usando le risoluzioni, usando tutti gli strumenti che vi
pare.
Oggi si è aperto questo Consiglio - lo voglio dire per i
colleghi - con una sovversione, un capovolgimento dell'ordine del
giorno per trattare il tema del Casinò. In Conferenza dei
Capigruppo ci avete proposto di rinviare tutte le interpellanze e
le iniziative a dopo, perché urge risolvere la questione del
Casinò, ma vedo che il problema oggi non è più il Casinò, bensì è
il Presidente. Non si può aspettare magari la verifica politica,
oggi il problema è il Presidente. E non è per non discutere del
tema, perché questo tema è sui tavoli della verifica. Altrimenti -
e questo lo voglio dire - se ci sono i numeri, colleghi, fate una
mozione di sfiducia costruttiva, bastano diciotto firme, svelate il
progetto, ma fateci la cortesia di decidere cosa fare una volta per
tutte! Dopodiché sarete bravissimi - io vi auguro veramente un anno
e mezzo di splendore, di capacità di governo - a governare.
Noi ci mettiamo all'opposizione; io francamente non vedo l'ora
di fare opposizione, ho dei dossier lì che mi aspettano per poter
chiedere conto di questioni, ovviamente sempre in spirito
costruttivo. Personalmente dico che non ho nessun problema a
prendere atto che la maggioranza non c'è più, l'ha detto l'ex
Assessore Fosson inconsapevole, quello che si è accorto adesso,
dopo anni che è in politica, che al Casinò c'era qualcosa che non
funziona e parla di una nuova maggioranza. Allora facciamo questa
nuova maggioranza, fatevi questa nuova maggioranza, basta prendervi
la responsabilità di disarticolare la Giunta, com'era stato fatto
tempo fa; vi fate la vostra maggioranza e noi ci mettiamo
all'opposizione. Altrimenti la soluzione è di presentare diciotto
firme, dopodiché si torna ad elezioni anticipate, ma spero che il
prossimo Governo, la prossima maggioranza, i prossimi Consiglieri
che ci saranno, affronteranno i dossier con un po' più di serietà,
che non siano sempre le solite manfrine e le solite pantomime.
Presidente -
Ha chiesto la parola il Consigliere La
Torre; ne ha facoltà.
La Torre (GM) -
Collega Guichardaz, io non so se lei è un
po' tonto, ma a me sembra un po' confuso, questo è sicuro, perché
intanto i
dossier
che lei ha può aprirli anche essendo in
maggioranza. Se ha dei dossier sui quali vuole lavorare non glielo
vieta nessuno di aprirli in maggioranza. Io sento sempre e solo
critiche da lei. Lei dice che le faccio io, ma io sento sempre e
solo critiche da lei.
Poi il problema dov'è? Ma perché c'è la necessità di presentare
una mozione di sfiducia? Spieghi il perché! Chi ha i numeri,
governa. Dov'è il problema del Casinò, ma vogliamo dirglielo? Se
vogliono questo venerdì fanno una delibera di Giunta e in tale
delibera danno i soldi che ritengono giusti.
(interruzione del Consigliere Guichardaz)
Presidente -
Per favore, collega Guichardaz...
... Scusi, lei sta appena dicendo che non c'è la maggioranza, e
a noi, che abbiamo cercato di aprire una discussione politica seria
proprio per definire se c'è la maggioranza presentando delle
risoluzioni, lei non le vota? Proprio lei, che quando era in
minoranza e io le davo atto di essere veramente un custode della
minoranza in quel caso faceva delle battaglie epocali? Non può
mettersi da parte, perché lei è seduto qua dentro, come fa a
mettersi da parte? Lei si mette da parte, entra, esce, poi ha i
dossier, non li ha più... vede che è un po' confuso? Secondo me lei
non è tonto, è un po' confuso.
Il fatto di non iscrivere queste cose dimostra che non c'è la
volontà di affrontare un tema politico. Come si potrà dare una
soluzione a tutti i dipendenti del Casinò? Sì, una soluzione si può
dare: una delibera di Giunta. Io porgo questo invito al Presidente,
che è un decisionista, qui di fronte a loro (lo potete fare, e
ditemi che non lo potete fare!): portate una delibera di Giunta
venerdì e risolvete i problemi dei lavoratori, come è giusto che
sia, visto che avete voi in mano il boccino. Fatelo venerdì, così
momentaneamente risolviamo il problema dei lavoratori, perché la
discussione politica non è che non si è voluta affrontare. A me
risulta che al tentativo di una verifica non ci si è presentati e
si è risposto che la verifica era conclusa ed è per quello che me
ne sono uscito. Da quanto tempo dico che l'Union deve avere il
coraggio di affrontare il dibattito politico dentro e fuori
dall'Union, non esiste mica solo il "cerchio magico" dentro
l'Union! Io ho conosciuto anche un mucchio di brave persone, di
persone serie. Non esiste solo il cerchio magico, lo dico agli
unionisti, tanto io non ne faccio parte e non farò più parte di
niente, non esiste solo quello! Abbiate il coraggio di difendere i
valori, abbiate il coraggio - prima dicevo le palle - di affrontare
qui gli argomenti politici, davanti a tutti, affrontiamoli qui, e
non con facili promesse o con ragionamenti della vecchia
politica.
Non ci sono i numeri? Ma perché bisogna fare una mozione di
sfiducia quando, partendo da un presupposto politico serio di un
azzeramento, si può ricostruire con credibilità, con fiducia, con
serietà? No, quello non si può fare. Allora cosa si potrà fare? Se
non si può fare l'azzeramento e ricostruire si fa un Governo di
salute pubblica - che non sarà quindi una mozione di sfiducia, sarà
un Governo di salute pubblica - e poi si andrà allo scioglimento
del Consiglio. Questo è il percorso, non ce ne sono altri:
azzeramento, Governo di salute pubblica o scioglimento del
Consiglio, non ci sono altri percorsi. E siccome qui nessuno vuole
fare una mozione di sfiducia, a meno che poi per fare il Governo di
salute pubblica magari si farà anche la mozione di sfiducia,
governate con i numeri che avete: dodici, undici, tredici,
quattordici. E siccome i numeri che avete sono quelli, date una
risposta - giustamente, come è necessario dare - al Casinò: venerdì
andate in Giunta con una delibera. Fatelo, fate anche questo!
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Credo che oggi, con questo atto, si sia
decretato il fallimento della Politica.
Vede, Assessore Marguerettaz, lei ha cercato di portarci al
pascolo dicendo che si è parlato di tante cose, ma alla fine,
insieme al collega Guichardaz, ha detto che non si sono date le
risposte ai lavoratori del Casinò.
Credo che noi abbiamo detto chiaramente come dovevano essere
fatte le cose, soprattutto con gli atti e nelle procedure. Ci
ricordate spesso che la politica si fa per atti, e questo era un
atto da fare. Rileggo l'impegno già letto dal collega Chatrian,
abbiamo scritto: "chiede al Presidente della Regione, in possesso
delle deleghe... - perché in questo momento le deleghe le ha il
Presidente, avendogliele rimesse l'Assessore Perron, o non so se è
lui che gliele ha tolte, non me lo ricordo più - ... di verificare
presso la Casino l'esistenza di condizioni finanziarie... - quindi
non credo che siamo irresponsabili e che chiediamo di votare un
qualcosa di poco concreto - ... l'esistenza di condizioni
finanziarie tali da permettere la sospensione immediata e quindi la
presa in carico dei lavoratori". Visto che il Presidente ha giurato
e spergiurato che lui non ha dato ordini all'Amministratore unico
Sommo di procedere in questo senso, c'è tutta la possibilità.
Volevate emendare l'ultima parte? Chiedete! Non avete neanche
aperto la discussione per chiedere se fosse il caso di inserire le
dimissioni oppure la rimessa del mandato del proprio incarico del
Presidente. Mettetela in discussione, affrontiamo davanti ai
valdostani questa discussione, affrontiamo i problemi. Non l'avete
neppure chiesto a chi aveva presentato la mozione. Noi chiaramente
parliamo della nostra mozione, non entriamo nel merito alle altre.
Credo che ormai sia palese, soprattutto per chi ci ha seguito tutto
il giorno: questo è chiaramente un segno di grande debolezza, di
non voler affrontare i problemi, di voler rinviare, perché alla
fine lo si sa, probabilmente si rinvia e...
en attendant on
vieillit et on vieillit en attendant
!
Io non so bene come siano posizionati i vari gruppi; Dante
Alighieri parlava di tre grossi gruppi: chi in Paradiso, chi al
Purgatorio e chi all'Inferno. Noi siamo certi di dove siamo, siamo
all'Inferno, gli ultimi laggiù; non abbiamo dubbi, abbiamo
assolutamente chiara la nostra posizione. Non sappiamo gli altri
gruppi in che gironi siano posizionati e ognuno si posizioni dove
ha voglia. Io penso che l'autoreferenzialità ormai è di moda,
quindi che ognuno si metta dove vuole. Sicuramente abbiamo un dio
intoccabile - questo lo sappiamo - che si nasconde. Questo
sicuramente è l'invito che facciamo oggi.
Credo che la maggioranza in Giunta ce l'abbia, Presidente
Rollandin, quindi se ritiene, come probabilmente farete, di dare
una risposta secca come sa fare lei, venerdì si prenderà
sicuramente la responsabilità di fare una delibera. Io sono stata
in Consiglio comunale, in Giunta, e nelle Giunte a volte si vota
anche a maggioranza, quindi penso che non abbiate alcun problema a
votarvi le delibere che volete. Credo che l'Assessore Testolin,
l'Assessore Marguerettaz, l'Assessore Bianchi e persino l'Assessore
Donzel - che per ora c'è ancora - possano votargliela, così come
gli Assessori Rini, Perron e Baccega non avranno difficoltà a
votargliela. Non so l'Assessore Viérin, ma per ora non ha ancora
rimesso alcuna delega, quindi non so. Al massimo ne avrà uno o due
che non la sostengono, ma credo che avrà la maggioranza. Voti,
faccia vedere che lei è veramente
au sommet
di questi
gironi. Probabilmente oggi rinviamo solo il problema.
Presidente -
Ha chiesto la parola il Consigliere Viérin
Marco; ne ha facoltà.
Viérin M. (SA) -
Solo per dire, signor Presidente, che la
richiesta di questo dibattito in aula è nata dal fatto che ormai
sono più di due mesi che le forze di maggioranza chiedono una
verifica strutturale; quindi se non vogliamo affrontare fuori la
verifica strutturale che serve alla Valle ad un certo punto dovremo
affrontarla qui. Se vogliamo, è stato il momento per dirle questo.
Come le ho già detto sovente in questi anni in maggioranza - e mi
sono testimoni tutti i colleghi che fanno parte della maggioranza
di prima, di dopo e di adesso - ho il vizio e la sfortuna di dire
viso a viso le cose.
Vengo al Casinò, perché il collega Guichardaz ha ragione,
bisogna parlare di Casinò. Anche sul Casinò, come per tante altre
cose, ci sono state varie allusioni quali: "non ricordo", "non si è
detto così", "avete capito male"; in ogni momento di incontro
interpersonale, in ogni riunione di maggioranza allargata ai
Capigruppo ci sono state esclamazioni di questo genere, ed è chiaro
che questo non aiuta a capire. Anche oggi, ad esempio, io mi sono
segnato - perché ho ascoltato tutto il dibattito, e chi conosce
poco l'argomento deve innanzitutto ascoltare - quanto ha detto
addirittura dopo le repliche, caro Presidente, che chiaramente non
sono tutti investimenti, ma lei ce li ha sempre illustrati come
investimenti; "ristoro" è un termine non appropriato, lo ha detto
lei nella sua replica, come in questi mesi ha detto che i 43
milioni dovevano essere dei finanziamenti, poi dei ristori, poi
delle restituzioni, e oggi abbiamo sentito che dovevano essere dei
mutui. Onestamente io dico che posso anche essere preparato meglio
sul discorso tecnico, finanziario e contabile, ma quando si
utilizzano esclamazioni inverosimili che sono contraddittorie le
une con le altre, questo comincia a far pensare.
Io sono qui a dirle che personalmente ho firmato questa
richiesta, come altri colleghi, per cercare di parlare di politica
in quest'aula, visto che fuori non riusciamo a parlarne. Il
problema, Presidente, è che non serve nascondersi dietro alcune
faccende. È meglio farsi dell'autocritica, guardare le questioni e
cercare di trovare un filo conduttore univoco, anche con
l'opposizione, che ci porti tutti insieme ad uscire da questo
guado, perché questo è il problema. Non c'è solo la categoria che
oggi abbiamo qui, che ci ascolta con più attenzione e che è in
sofferenza; ne abbiamo tante.
Noi abbiamo sempre e solo chiesto una cosa: facciamo uno sforzo
per dare un futuro a questi lavoratori, come ad altri, affinché
serva per il loro futuro, non che tra due anni siano disoccupati,
perché faremmo un altro errore micidiale. Capisce, Presidente, che
se non si vuole parlare di queste cose - e sono due mesi che glielo
chiediamo - una qualche iniziativa, anche provocatoria, va fatta.
Solo questo volevo dirle, e lei sa che gliel'ho già detto in altre
stanze, in altri momenti, con tanti testimoni anche di quest'aula.
Ho voluto dirglielo qui, perché tutte le volte che le ho chiesto e
che ho portato delle idee ho capito che se non arrivano dalla
stessa fonte le idee non sono buone. Spero che da domani si cominci
a ragionare in maniera diversa.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Una precisazione. Primo, il discorso
della delibera di Giunta: il collega sa benissimo che non può
essere adottato alcun provvedimento urgente con delibera di Giunta,
ma ci deve essere un provvedimento di legge; è specificato così, e
quindi non è possibile. Solo per correttezza, in modo che non
sembri una scortesia nei confronti di quello che dice.
Per quanto riguarda l'emendamento, sia chiaro che non è che non
vogliamo accettarlo o discuterlo, però propone di verificare se per
caso ci sono soldi, ma questa verifica è già stata fatta. Se
c'erano i soldi chiaramente l'Amministratore non avrebbe preso quei
provvedimenti, ma ha dovuto prenderli perché la liquidità - come è
già stato detto da noi e dai sindacati - non è più adeguata. Solo
per chiarezza, perché lei, collega Chatrian, ha riepilogato
giustamente quanto è stato detto in prospettiva, e la prospettiva è
che bisogna trovare dei finanziamenti attraverso una norma che
indichi quali sono le spese possibili, come mai si sostengono e
averle certificate, in modo che non ci siano dubbi. Siccome ormai
in tutti c'è un po' questo atteggiamento di difficoltà nel fare
certi passi, è giusto avere tutte le tutele nel minor tempo
possibile. Ricordiamoci che da domani i giorni sono quarantatré,
quindi questo discorso è urgentissimo, e tutti l'abbiamo detto.
Volevo solo dirle questo per chiarezza.
Per quanto riguarda quello che ha voluto ricordare il
Vicepresidente, il collega della Stella Alpina, voglio solo dire
che sono felicissimo che si facciano dei passaggi politici e che si
facciano nel più breve tempo possibile, perché giustamente deve
essere chiarito quanto avverrà in futuro, ognuno può decidere nella
massima libertà sapendo a che cosa va incontro. Ognuno decida, in
modo tale che non ci siano più malintesi di alcun tipo. In merito a
quello che lei ha voluto ricordare sugli investimenti, io ho
parlato, solo per chiarezza, di "investimenti spesati". Quel
termine ha portato delle incomprensioni: è stato scritto
"investimenti spesati" per sottolineare che quelle spese non
potevano essere accatastate, non potevano essere previste prima,
perché naturalmente erano legate ad attività fuori dall'hotel.
Questo solo per chiarezza. Per il resto, sicuramente i chiarimenti
sono sempre proficui, e io condivido che più si parla e meglio è,
soprattutto è più facile capirsi.
Presidente -
Ha chiesto la parola il Consigliere La
Torre; ne ha facoltà.
La Torre (GM) -
Solo per una precisazione, perché nel
2012 l'autorizzazione al mutuo chirografario del Casinò è stata
fatta con delibera di Giunta. Dovete solo fare la stessa cosa:
riprendete la delibera del 2012 e la copiate. Ah, adesso non si può
più, nel 2012 l'avete fatta con delibera di Giunta e adesso non si
può più... si vede che oggi non c'è più la volontà, ho capito. Nel
2012 sì, mi spiega allora la differenza e perché nel 2012 si poteva
fare e oggi no?
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Per quanto riguarda l'emendamento che
abbiamo presentato a seguito della risoluzione depositata in tarda
mattinata, noi siamo andati in quella direzione perché l'avvocato
Sommo, otto o nove giorni fa, in Commissione consiliare, ci ha
detto che fino a metà-fine aprile la liquidità c'è (sono le parole
dell'Amministratore unico). Non avendo noi il portafoglio in mano
della casa da gioco, ma avendo invece le dichiarazioni
dell'avvocato Sommo che ci ha fornito quell'indicazione, ci
sembrava comunque una possibilità legittima e percorribile per dare
delle risposte subito ad un qualcosa che, mi sembra, è scappato di
mano.
Seconda considerazione. Se il Presidente della Regione dice che
la nostra proposta non è accoglibile, allora delle due l'una, non
può contraddirsi: perché non avete accettato tranquillamente e
serenamente la discussione? Io ho ascoltato quando è intervenuto,
Presidente, gentilmente non vorrei essere interrotto. Se secondo il
Presidente non ci sono le liquidità per bloccare la procedura messa
in campo lunedì dall'avvocato Sommo, mi chiedo perché non avete
accettato la risoluzione presentata e non l'avete votata come
abbiamo sempre fatto in Consiglio, e poi nel merito lei si alzava -
come ha fatto pochi minuti fa - dicendoci che, per quanto è a sua
conoscenza, non ci sono le disponibilità economiche, però oggi. Non
capisco perché trincerarsi dietro l'intervento del collega
Marguerettaz che ci dice di essere contrario all'iscrizione e
quindi non si discuta nel merito. Io non sono abituato a vederla
così: di solito è un attaccante, è abituato a dettare l'agenda e
oggi, invece, non solo non vuole dettare l'agenda, ma si trincera
dietro la forma e ci dice che le risorse non ci sono. C'è qualcosa
che cozza nel suo intervento, ma dato che in questo momento ci sono
tante persone che ci stanno ascoltando, la parte che ci fa più male
dal punto di vista politico è che avete deciso di sottrarvi alla
discussione di natura politica a seguito di una giornata in cui mi
sembra tutti, al di là di maggioranza e opposizione, abbiamo
cercato di affrontare nel merito la situazione.
Cito un passaggio, perché volevo farlo questa mattina e poi
purtroppo la discussione ci porta sempre ad entrare nel merito e
non nella forma. Voltaire diceva: "non sono d'accordo con la tua
idea, ma mi farei uccidere perché tu possa esprimerla". Penso che
questo sia un passaggio importante in questo momento.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Io mi ricordo che un po' di tempo fa lei,
Presidente, dall'alto della sua indubbia esperienza, ci diede una
lezione politica riferita ad un ordine del giorno fatto in
Parlamento quando rilasciò un'intervista in cui disse che un ordine
del giorno non si nega a nessuno. È un po' come una risoluzione,
nel senso che in questo caso, per noi almeno, era importante dare
un segnale. Forse ha ragione lei, Presidente, quando dice che non
ci sono disponibilità; forse abbiamo ragione noi, perché quello che
ha detto il collega Chatrian è quanto è stato detto in Commissione
allorché abbiamo audito l'avvocato Sommo. Sicuramente lei è molto
più informato di noi, bastava che ci dicesse subito che queste
disponibilità non c'erano.
È stato chiesto di fare una verifica: io penso, proprio per il
rispetto che dobbiamo ai lavoratori della Casino, che una verifica
si possa votare. Non si dice di soprassedere a tempo indeterminato,
si dice di sospendere la procedura in attesa che la politica dia
quella risposta che i lavoratori stanno aspettando. Dico questo
perché sinceramente non penso che ci si lavi la coscienza non
iscrivendo due risoluzioni. È legittimo non votarle, è legittimo
non condividerle, ma non votarci l'iscrizione è davvero poco
comprensibile e poco rispettoso per i lavoratori, perché oggi se ne
vanno via di qua senza avere alcun tipo di risposta. Penso che su
questo conveniamo. Soprattutto io sono convinto che quando non si
accetta un confronto politico di fatto uno è delegittimato da solo.
Perché, Presidente, sacrificare il futuro della Casino per un
discorso di orgoglio? Io penso sia palese in quest'aula che la
maggioranza dei Consiglieri non si fida più di lei, per cui - è
indubbio - avete una maggioranza ridotta a quindici: questo è il
numero che avete, prendetene atto e, nel rispetto dei lavoratori e
del futuro della Casino, prendendone atto si fa un passo indietro,
perché in politica quando non si hanno più i numeri si fa un passo
indietro.
Sento di possibili delibere di Giunta per mutui chirografari o
quant'altro. Non l'avrei neanche detto, Presidente, però volevo
citare una terza via di cui non ha parlato con nessuno, una via che
lei ha percorso nel 2014, Presidente. Leggo tre atti, sono tutti
uguali: "Vi confermiamo che la Regione autonoma Valle d'Aosta
possiede direttamente il 99,9 delle quote attuali del capitale.
Prendiamo atto che sul presupposto specifico del controllo da noi
esercitato sulla società medesima, controllo che intendiamo
mantenere, dietro conforme richiesta avete accordato alla predetta
società una linea di credito a breve termine di euro 5 milioni, con
scadenza 30 giugno 2014. Nell'esprimere il nostro gradimento, con
la presente confermiamo che questa Amministrazione continuerà ad
assistere la società Casino de la Vallée S.p.A., che farà fronte
alle sue obbligazioni nei vostri confronti, dipendente dalla linea
di credito suindicata, o da rinnovi o proroghe che in seguito
eventualmente accorderete, così che la stessa vi sia rimborsata.
Dichiariamo di impegnarci altresì nei vostri confronti qualora
avessero da verificarsi eventuali future riduzioni della nostra
partecipazione diretta nel capitale della società Casino de la
Vallée, e di darvi di ciò comunicazione scritta con trenta giorni
di preavviso. Nell'ipotesi di perdita del suddetto controllo, ci
impegniamo inoltre sin d'ora a procurarvi adeguate garanzie
sostitutive: 28 aprile 2014, 5 milioni (non leggo la banca); 9
maggio 2014, 10 milioni (con una banca); 9 maggio 2014, 10 milioni
(con un'altra banca)". Venti milioni di linee di credito per cui
lei ha dato garanzie di carattere personale senza nessun atto di
Giunta e neanche di Consiglio, Presidente! Sono questi gli atti per
i quali parliamo di mancanza di fiducia, ed è per questo che non
vogliamo più che sia lei a gestire questa vicenda! Lei si era
addirittura impegnato con le banche ad annunciare ancora prima la
cessione di quote senza uno straccio di atto, né con delibera di
Consiglio, né con delibera di Giunta. È chiaro che non si ha più
fiducia in lei, ed è chiaro anche il perché.
Presidente -
Ha chiesto la parola il Consigliere La
Torre, per mozione d'ordine.
La Torre (GM) -
Io non so cosa siano i documenti letti
dal Consigliere Gerandin. La pregherei però di fare le copie e di
distribuirle. Chiaramente sulla base di questo e dopo averli letti
chiederò poi una sospensione, perché sembrano molto rilevanti.
Presidente -
Questo però non può generare un dibattito.
Ha chiesto la parola il Consigliere Gerandin; ne ha facoltà.
Gerandin (GM) -
Se mi autorizzate sono a disposizione; se
non mi autorizzate, faccio solo presente che sono documenti che ho
ricevuto a seguito di un "116". Non sono autorizzato a fare le
fotocopie, volevo dire semplicemente questo, ma dipende da
quest'aula. Sono documenti con tanto di protocollo, pertanto non me
li sono inventati.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
In questo momento esco un po'
dall'argomento. Il mio intervento non sarà sul Casinò, ma dopo mesi
di paternali da parte del collega Guichardaz...
Presidente -
Rimanga sul Casinò, però, per cortesia.
... allora intervengo per fatto personale.
Tutti i momenti siamo attaccati e quindi velocemente una
risposta gliela vorrei dare, perché qui abbiamo parlato anche di
politica, e le interpellanze che abbiamo presentato erano per
chiudere con la politica.
Ho sentito dal collega Guichardaz che manca la serietà, manca
tutto. Io volevo ancora chiarire una cosa: il collega Guichardaz -
che mi sembra un "vorrei, ma non posso" - picchia sempre in testa a
qualcuno di noi. Proprio in quest'aula, prima di entrare in
maggioranza, io ho specificato a nome del gruppo che le cose che
abbiamo portato in questi anni le avremmo portate anche in
maggioranza. Mi sembra che lei ne possa essere testimone, perché
nelle riunioni di maggioranza cerchiamo di sostenere le cose che
abbiamo sempre sostenuto dall'inizio di questa legislatura. Lei
invece mi dice che avrebbe dei grandissimi
dossier
sui quali
discutere, allora non vedo perché non li presenta anche qua! Quali
sono i problemi? Sta zitto perché è in maggioranza? Non lo so,
queste cose non le capisco! Noi ci siamo trovati per delle
verifiche politiche, siete venuti ad una prima verifica politica e
alla seconda non siete voluti venire: quando non ha voluto venire
l'Union Valdôtaine non siete venuti neanche voi. Eppure nella prima
verifica c'eravamo tutti, c'era tutta la maggioranza, ne abbiamo
parlato, eravamo d'accordo su tanti temi, e ad un certo punto non
siete più venuti.
Quello che noi abbiamo detto e fatto l'abbiamo fatto sia in
maggioranza che in minoranza. Le verifiche politiche, è vero,
vengono fatte fuori da qua, qua si parla di politica ed è giusto
parlarne, ma se voi non partecipate non so cosa dirle! Mi riferisco
anche alla CVA, quando ha fatto le interviste sui vari TG, sembrava
fosse lei ad aver chiesto le dimissioni della dirigenza, e poi,
quando è stato il momento di parlare della Commissione, è stata una
cosa disastrosa e lei si è presentato in I Commissione. Lei mi
sembra proprio un "vorrei, ma non posso": si decida, ma non dia la
colpa agli altri!
Presidente -
Ha chiesto la parola il Consigliere
Cognetta... per cosa?
Cognetta (M5S) -
Per mozione d'ordine. Vista la questione
dei documenti testé sollevata e discussa dal collega Gerandin, mi
sembra di aver capito che dovremmo fare anche noi una richiesta di
"116". Quindi o facciamo non so quante richieste tutti assieme,
oppure chiederei al Consiglio, su indicazione di chi sarebbe il
destinatario dell'istanza, di farla direttamente, in maniera tale
da avere al più presto questi documenti che mi sembrano
estremamente rilevanti.
Presidente -
Non può farlo direttamente, deve avere
l'autorizzazione. Sapete com'è il discorso del "116". Non
riprendiamo quel discorso, sappiamo quali sono le regole: lei farà
la richiesta di un 116 come è stata formulata dal collega Gerandin
e avrà la documentazione richiesta. Lo sappiamo, il 116 è così.
Non ci sono altre richieste di intervento, quindi chiuderei i
lavori odierni. Chiedo scusa, ha chiesto la parola il Consigliere
La Torre; ne ha facoltà.
La Torre (GM) -
Quando ho richiesto una mozione d'ordine
ho chiesto due cose: la prima, se era possibile acquisire i
documenti perché leggendo così non si capiva e, la seconda, se era
possibile avere una sospensione.
Presidente -
L'acquisizione dei documenti in quel modo
non è fattibile. Per quanto riguarda la sospensione, prima bisogna
votare, e con votazioni separate.
Ha chiesto la parola il Consigliere Chatrian; ne ha facoltà.
Chatrian (ALPE) -
Può gentilmente spiegare, dato che
abbiamo fatto decine di interventi, soprattutto per chi ci sta
ascoltando, quale atto si va a votare? Altrimenti la gente che ci
ascolta non capisce cosa stiamo votando e perché non possiamo
discutere nel merito le risoluzioni. Se non lo dice lei, lo dico
io: adesso ci sarà l'iscrizione della risoluzione presentata dai
gruppi ALPE, Movimento Cinque Stelle e Gruppo Misto, emendata a
seguito di un parere legale.
Presidente -
Esatto, ma avevo già detto che questa era
emendata. Metto in votazione l'iscrizione della risoluzione dei
gruppi ALPE, Movimento Cinque Stelle e Gruppo Misto, come emendata.
Dichiaro aperta la votazione. La votazione è chiusa.
Esito della votazione:
Presenti: 34
Votanti           
: 34
Favorevoli: 19
Contrari: 15
Il Consiglio non approva.
Metto in votazione la seconda risoluzione. Dichiaro aperta la
votazione. La votazione è chiusa.
Esito della votazione:
Presenti: 34
Votanti           
: 34
Favorevoli: 19
Contrari: 15
Il Consiglio non approva.
La risoluzione non è approvata perché non ha raggiunto i
ventiquattro voti. Ha chiesto la parola il Consigliere La Torre; ne
ha facoltà.
La Torre (GM) -
Credo che a questo punto la votazione
parli chiaro, i voti sono palesi e pesano come macigni. Abbiamo
capito tutti qual è la volontà di questo Consiglio, quindi a questo
punto la sospensione non ha neanche più ragione di essere chiesta.
Rinuncio pertanto alla sospensione, perché il voto ha manifestato
con estrema chiarezza che volontà c'è di risolvere il problema del
Casinò.
Presidente -
Preso atto di questo, i lavori odierni si
chiudono e riprenderanno domattina alle ore 9:00 con il
proseguimento dell'ordine del giorno. La seduta è sospesa.
---
La seduta termina alle ore 20:25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK