Consiglio Regionale della Valle d'Aosta - Oggetto del Consiglio n. 1852 del 22 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1852 del 22 marzo 2006 - Resoconto
OGGETTO N. 1852/XII - Discussione e inizio della votazione del
disegno di legge: "Disposizioni in materia di tutela
dall'inquinamento acustico".
Articolo 1
(Oggetto e finalità)
1. La presente legge, nel rispetto dei principi di cui alla
legge 26 ottobre 1995, n. 447 (Legge quadro sull'inquinamento
acustico), detta norme per la tutela dall'inquinamento acustico in
ambiente esterno e abitativo volte a:
a) prevenire e ridurre gli effetti nocivi e fastidiosi del
rumore ambientale originato da sorgenti artificiali;
b) tutelare l'ambiente sonoro naturale, considerato come
risorsa e parte integrante del paesaggio;
c) assicurare il monitoraggio dei livelli di rumorosità
ambientale e di esposizione della popolazione;
d) assicurare l'informazione ai cittadini in merito al rumore
ambientale e ai suoi effetti.
Articolo 2
(Classificazione acustica)
1. La classificazione acustica consiste nella suddivisione
del territorio in zone acustiche omogenee ovvero in zone per le
quali siano applicabili determinati valori limite per il rumore
ambientale, in relazione all'uso del territorio.
2. Ai fini dell'applicazione dei valori di riferimento
stabiliti dalla normativa statale vigente, i Comuni provvedono alla
classificazione acustica del proprio territorio in relazione alle
classi di destinazione d'uso indicate nella tabella A, allegata al
decreto del Presidente del Consiglio dei ministri 14 novembre 1997
(Determinazione dei valori limite delle sorgenti sonore), e secondo
i criteri tecnici di dettaglio definiti dalla Giunta regionale ai
sensi del comma 3, tenuto conto che:
a) la classificazione acustica integra gli strumenti
urbanistici vigenti, con i quali è coordinata, al fine di
armonizzare le destinazioni d'uso e le modalità di sviluppo del
territorio con le esigenze di tutela dell'ambiente esterno e
abitativo dall'inquinamento acustico;
b) è fatta salva, per i Comuni il cui territorio presenti un
rilevante interesse paesaggistico, ambientale e turistico,
l'individuazione, sulla base dei criteri tecnici di dettaglio
stabiliti dalla Giunta regionale ai sensi del comma 3, di aree
meritevoli di particolare tutela acustica per le quali stabilire
valori limite inferiori a quelli definiti dalla normativa statale
vigente;
c) l'adozione di valori limite inferiori a quelli definiti
dalla normativa statale vigente deve essere indicata e motivata
nella relazione tecnica descrittiva della classificazione
acustica.
3. La Giunta regionale, sentito il Consiglio permanente degli
enti locali, entro tre mesi dalla data di entrata in vigore della
presente legge, definisce, con propria deliberazione, i criteri
tecnici di dettaglio sulla base dei quali i Comuni provvedono alla
classificazione acustica del proprio territorio.
4. La deliberazione di cui al comma 3 è pubblicata nel
Bollettino ufficiale della Regione.
Articolo 3
(Procedura per l'approvazione dei piani di classificazione
acustica)
1. I Comuni, singolarmente o in forma associata attraverso le
Comunità montane, entro quindici mesi dalla data di pubblicazione
della deliberazione di cui all'articolo 2, comma 3, predispongono
la classificazione acustica del proprio territorio, che
comprende:
a) la cartografia, realizzata secondo i criteri definiti
dalla Giunta regionale ai sensi dell'articolo 2, comma 3;
b) la relazione tecnica descrittiva.
2. La proposta di classificazione acustica deve essere
trasmessa ai Comuni limitrofi per addivenire, ove possibile, alla
determinazione, di intesa, della classificazione delle aree
confinanti. Tale determinazione è assunta entro due mesi dal
ricevimento della proposta di classificazione acustica.
3. La proposta di classificazione acustica deve altresì
essere trasmessa alle strutture regionali competenti in materia di
urbanistica e di ambiente e all'Agenzia regionale per la protezione
ambientale (ARPA), istituita ai sensi della legge regionale 4
settembre 1995, n. 41, per i relativi pareri di competenza, da
rilasciarsi entro sessanta giorni dal ricevimento della relativa
richiesta.
4. Acquisiti i pareri di cui al comma 3, la proposta di
classificazione acustica è depositata presso la segreteria comunale
in visione al pubblico per trenta giorni consecutivi durante i
quali chiunque può presentare le proprie osservazioni.
Dell'avvenuto deposito è data notizia mediante avviso pubblicato
all'albo del Comune.
5. Il Comune, entro sei mesi dalla scadenza del termine di
cui al comma 1, adotta la classificazione acustica; la
deliberazione di approvazione tiene conto dei pareri di cui al
comma 3 e motiva le determinazioni assunte anche in relazione alle
osservazioni presentate ai sensi del comma 4.
6. I Comuni già dotati di classificazione acustica alla data
di entrata in vigore della presente legge adeguano la
classificazione ai criteri stabiliti dalla Giunta regionale ai
sensi dell'articolo 2, comma 3, entro il termine di cui al comma
1.
7. L'adeguamento del piano di classificazione acustica ed
ogni successiva variazione sono disposti con le modalità di cui ai
commi 2, 3, 4 e 5.
8. In caso di mancata predisposizione o adeguamento del piano
di classificazione acustica entro i termini di cui ai commi 1 e 6,
il Presidente della Regione assegna al Comune inadempiente un
termine per provvedere. Decorso inutilmente tale termine, il
Presidente della Regione, per il tramite delle strutture regionali
competenti in materia di urbanistica e di ambiente ed avvalendosi
del supporto tecnico dell'ARPA, provvede in via
sostitutiva.
Articolo 4
(Piani comunali di risanamento e miglioramento
acustico)
1. Entro due anni dall'approvazione della classificazione
acustica e in esito alla valutazione dei valori di esposizione al
rumore, nel caso di superamento dei valori di attenzione stabiliti
dalla normativa statale vigente, nonché nei casi di cui
all'articolo 4, comma 1, lettera a), ultimo periodo, della l.
447/1995, i Comuni, singolarmente o in forma associata attraverso
le Comunità montane, provvedono all'adozione del piano di
risanamento acustico.
2. Entro quattro anni dall'approvazione della classificazione
acustica, i Comuni, singolarmente o in forma associata attraverso
le Comunità montane, provvedono all'adozione del piano di
miglioramento acustico per il conseguimento dei valori di qualità
stabiliti dalla normativa statale vigente, integrando, se del caso,
il piano di risanamento acustico di cui al comma 1.
3. La Giunta regionale, sentito il Consiglio permanente degli
enti locali, entro tre mesi dalla data di entrata in vigore della
presente legge, definisce, con propria deliberazione, i criteri per
la valutazione dei livelli di rumorosità ambientale presenti sul
territorio comunale e per la redazione, da parte dei Comuni, dei
piani di risanamento e di miglioramento acustico.
4. I piani comunali di risanamento e di miglioramento
acustico, predisposti sulla base dei criteri stabiliti dalla Giunta
regionale ai sensi del comma 3, devono indicare:
a) l'entità e l'origine delle immissioni sonore in ambiente,
sia da sorgenti fisse che da traffico;
b) le aree interessate dagli interventi di risanamento o di
miglioramento acustico e la popolazione interessata;
c) il tipo di interventi previsti e la stima della riduzione
di rumorosità ottenibile;
d) i tempi previsti per la realizzazione degli
interventi;
e) i costi presunti a carico dell'amministrazione
comunale;
f) gli altri soggetti tenuti agli interventi di risanamento o
di miglioramento, individuati nei titolari delle attività causa del
rumore.
5. I piani di risanamento e di miglioramento acustico
comunali sono soggetti al parere vincolante dell'ARPA,
relativamente agli aspetti metodologici di effettuazione dei
rilievi, alla valutazione previsionale degli impatti e alla
compatibilità con la classificazione acustica dei Comuni limitrofi.
Tali piani sono soggetti alla successiva approvazione della Giunta
regionale, limitatamente agli aspetti paesaggistici e
ambientali.
6. I Comuni adeguano i regolamenti edilizi, nonché, se del
caso, gli strumenti urbanistici vigenti alle disposizioni dei piani
di risanamento e di miglioramento acustico.
7. Nel caso in cui non si renda necessaria l'adozione del
piano di risanamento acustico, il Comune trasmette alla struttura
regionale competente in materia di ambiente la classificazione
acustica, predisposta ed approvata secondo i criteri e con le
modalità di cui alla presente legge, e la valutazione dei valori di
esposizione al rumore da cui risulti che i valori di rumorosità
ambientale non superano quelli stabiliti dalla normativa statale
vigente.
8. I piani comunali di risanamento acustico recepiscono, per
le parti di competenza territoriale di ogni Comune, i piani degli
interventi di contenimento e abbattimento del rumore di cui
all'articolo 5, predisposti dalle società e dagli enti di gestione
dei servizi pubblici di trasporto e delle relative infrastrutture
ai sensi dell'articolo 10, comma 5, della l. 447/1995, secondo
quanto previsto dall'articolo 2 del decreto del Ministro
dell'ambiente del 29 novembre 2000 (Criteri per la predisposizione,
da parte delle società e degli enti gestori dei servizi pubblici di
trasporto o delle relative infrastrutture, dei piani degli
interventi di contenimento e abbattimento del rumore).
Articolo 5
(Piani degli interventi di contenimento e abbattimento del
rumore delle società e degli enti di gestione dei servizi di
trasporto e delle relative infrastrutture)
1. I piani degli interventi di contenimento e abbattimento
del rumore predisposti dalle società e dagli enti di gestione dei
servizi pubblici di trasporto e delle relative infrastrutture sono
soggetti:
a) al parere vincolante dell'ARPA, relativamente agli aspetti
metodologici di effettuazione dei rilievi e alla valutazione
previsionale degli impatti;
b) all'approvazione della Giunta regionale, limitatamente
agli aspetti paesaggistici e ambientali;
c) all'approvazione dei Comuni interessati, relativamente
agli aspetti di compatibilità con gli strumenti urbanistici vigenti
e l'uso del territorio in atto.
2. Le società e gli enti di gestione dei servizi pubblici di
trasporto e delle relative infrastrutture devono verificare ed
assicurare l'effettivo rispetto dei valori di riferimento previsti
dalla normativa statale vigente.
Articolo 6
(Piani di risanamento acustico delle imprese)
1. Entro sei mesi dall'approvazione o dall'adeguamento da
parte dei Comuni della classificazione acustica, le imprese la cui
attività comporta emissioni sonore in ambienti esterni rispetto a
quelli sede dell'attività medesima devono verificare la rispondenza
delle proprie sorgenti sonore ai valori limite di emissione
relativi all'ambiente circostante.
2. A seguito della verifica del superamento dei valori limite
di emissione o della segnalazione del Comune conseguente a rilievi
eseguiti dallo stesso o dall'ARPA, le imprese la cui attività
determina emissioni sonore nell'ambiente circostante devono
predisporre, nei sei mesi successivi all'accertamento, piani di
risanamento acustico.
3. I piani di risanamento acustico delle imprese devono
indicare:
a) le sorgenti sonore dell'azienda che emettono rumore
nell'ambiente esterno e le eventuali variazioni o ciclicità di
emissione legate al ciclo operativo dell'azienda;
b) la mappatura acustica dell'area territoriale interessata
dalle emissioni rumorose dell'azienda, realizzata con rilievi
fonometrici o con l'uso di strumenti modellistici;
c) le aree con superamento dei valori limite di emissione,
interessate dagli interventi di risanamento o miglioramento
acustico e la popolazione interessata;
d) il tipo di interventi previsti e la stima della
conseguente riduzione di rumorosità, effettuata con l'uso di
modelli previsionali;
e) i tempi di prevista effettuazione dei vari interventi. Il
termine massimo per la realizzazione degli interventi previsti dal
piano non può essere superiore a trenta mesi, decorrenti dalla data
di presentazione del piano;
f) i costi preventivati.
4. I piani di risanamento acustico predisposti dalle imprese
entro il termine di cui al comma 1 sono soggetti:
a) al parere vincolante dell'ARPA, relativamente agli aspetti
metodologici di effettuazione dei rilievi e alla valutazione
previsionale degli impatti;
b) all'approvazione della Giunta regionale, limitatamente
agli aspetti paesaggistici e ambientali;
c) all'approvazione dei Comuni interessati, relativamente
agli aspetti di compatibilità con gli strumenti urbanistici vigenti
e l'uso del territorio in atto.
5. I pareri e gli assensi di cui al comma 4 sono rilasciati
entro due mesi dal ricevimento del piano. Qualora nel corso
dell'esame dei piani di risanamento acustico delle imprese emerga
la necessità di integrare la documentazione o di apportare
modificazioni al progetto, ne è data comunicazione all'impresa
proponente. In tal caso, il predetto termine è sospeso e riprende a
decorrere dalla data di presentazione della documentazione
integrativa o del nuovo progetto.
6. I piani comunali di risanamento acustico di cui
all'articolo 4 recepiscono, per le parti inerenti al territorio di
ogni Comune, i piani di risanamento acustico predisposti dalle
imprese ai sensi del presente articolo.
7. Le imprese, in esito agli interventi effettuati, devono
assicurare l'effettivo rispetto dei valori limite di emissione
previsti dalla normativa statale vigente.
Articolo 7
(Piano regionale triennale di intervento per la bonifica
dall'inquinamento acustico)
1. Il Consiglio regionale, su proposta della Giunta regionale
e sentito il Consiglio permanente degli enti locali, approva con
propria deliberazione il piano regionale triennale di intervento
per la bonifica dall'inquinamento acustico.
2. La proposta di piano è predisposta dalle strutture
regionali competenti in materia di ambiente e di urbanistica, in
collaborazione con l'ARPA.
3. Sulla base dei piani comunali di risanamento acustico di
cui all'articolo 4, il piano regionale triennale di intervento per
la bonifica dall'inquinamento acustico definisce il quadro
complessivo degli interventi di bonifica da attivare, con
l'indicazione di quelli di competenza regionale.
4. La Giunta regionale definisce, con propria deliberazione,
le modalità per l'identificazione delle priorità temporali degli
interventi di bonifica acustica da attuare nel territorio regionale
e i criteri di priorità per l'eventuale finanziamento degli stessi,
tenuto conto in particolare:
a) dell'entità del superamento dei valori limite;
b) dell'entità della popolazione esposta al rumore;
c) della presenza di recettori sensibili;
d) delle risorse eventualmente derivanti da trasferimenti
dello Stato e di quelle eventualmente stanziate dalla Regione
stessa.
5. Nell'ambito degli interventi individuati nel piano
regionale triennale di intervento per la bonifica dall'inquinamento
acustico, la Regione può promuovere e finanziare studi e ricerche
finalizzati ad una riduzione della rumorosità emessa da sorgenti
sonore specifiche aventi particolare impatto sul territorio
regionale.
Articolo 8
(Previsione in materia di impatto acustico)
1. Per impatto acustico, si intendono gli effetti sonori
prodotti o indotti in una determinata porzione di territorio
dall'insediamento di infrastrutture, opere, impianti, attività o
manifestazioni che utilizzano sorgenti sonore e producono emissioni
di rumore in ambiente esterno, all'interno di abitazioni e edifici
circostanti, ovvero inducono con la loro presenza variazioni nella
rumorosità ambientale prodotta da altre sorgenti.
2. La relazione di previsione di impatto acustico, richiesta
dai Comuni, deve essere predisposta:
a) dai soggetti interessati alla realizzazione delle opere o
degli insediamenti di cui all'articolo 8, commi 2 e 4, della l.
447/1995;
b) in tutti i casi in cui il Comune lo ritenga necessario per
il raggiungimento delle finalità della presente legge.
3. Entro novanta giorni dalla data di entrata in vigore della
presente legge, la Giunta regionale, con propria deliberazione,
definisce i criteri per la predisposizione della relazione di
previsione di impatto acustico di cui al comma 2.
4. Nel caso in cui l'opera o l'insediamento di prevista
realizzazione siano soggetti a procedura di valutazione di impatto
ambientale, la relazione di previsione di impatto acustico è
allegata e costituisce parte integrante della documentazione
soggetta a valutazione di impatto ambientale, secondo le modalità
stabilite dalla normativa vigente.
5. Nel caso in cui le opere o gli insediamenti di prevista
realizzazione siano soggetti a titolo abilitativo edilizio,
abilitazione all'utilizzo delle strutture, licenza o autorizzazione
all'esercizio dell'attività, la relazione di previsione di impatto
acustico deve essere allegata alla relativa domanda.
6. La relazione di previsione di impatto acustico deve
contenere anche la descrizione delle caratteristiche acustiche
passive degli edifici e degli impianti, con l'indicazione
dettagliata dei materiali e delle tecnologie utilizzati per
contenere l'emissione di rumore verso l'esterno e verso le
abitazioni e gli edifici circostanti.
7. La documentazione di impatto acustico di cui al comma 6,
qualora i livelli di rumore previsto superino i valori di emissione
definiti dal d.p.c.m. 14 novembre 1997, ai sensi dell'articolo 3,
comma 1, lettera a), della l. 447/1995, deve espressamente
contenere l'indicazione delle misure previste per ridurre o
eliminare le emissioni sonore causate dall'attività o dagli
impianti.
8. Il rilascio delle autorizzazioni, delle licenze o degli
assensi comunque denominati di cui al comma 5 è subordinato al
parere favorevole dell'ARPA, richiesto dall'ente competente al
rilascio, in merito alla conformità della relazione di previsione
di impatto acustico ai criteri stabiliti dalla Giunta regionale ai
sensi del comma 3 e alla compatibilità della stessa con i valori
limite stabiliti dalla normativa statale vigente.
9. I soggetti gestori o detentori delle opere e degli
insediamenti devono adeguarsi ai valori limite previsti dalla
normativa statale vigente, qualora la valutazione dei valori di
rumorosità ambientale, rilevati ad opera od insediamento
realizzati, ne evidenzi il superamento.
Articolo 9
(Valutazione di clima acustico)
1. Per clima acustico si intendono le condizioni sonore
esistenti in una determinata porzione di territorio, derivanti
dall'insieme di tutte le sorgenti sonore, naturali e
artificiali.
2. I soggetti che intendono realizzare le opere o gli
insediamenti di cui all'articolo 8, comma 3, della l. 447/1995
devono allegare al progetto una relazione di valutazione
previsionale del clima acustico relativa all'area di previsto
insediamento o realizzazione dell'opera. La relazione di
valutazione previsionale del clima acustico è obbligatoria anche
per i soggetti che intendono realizzare nuovi insediamenti
residenziali da realizzare in prossimità di impianti o
infrastrutture adibiti ad attività produttive o postazioni di
servizi commerciali polifunzionali.
3. Entro novanta giorni dalla data di entrata in vigore della
presente legge, la Giunta regionale, con propria deliberazione,
definisce i criteri per la predisposizione della relazione di
valutazione previsionale del clima acustico.
4. La relazione di valutazione previsionale del clima
acustico è presentata al Comune contestualmente alla domanda per il
rilascio del titolo abilitativo edilizio.
5. Il rilascio del titolo abilitativo edilizio è subordinato
al parere favorevole dell'ARPA, richiesto da parte del Comune, in
merito alla conformità della relazione previsionale di valutazione
di clima acustico ai criteri stabiliti dalla Giunta regionale ai
sensi del comma 3 e alla compatibilità della stessa con i valori
previsti dalla normativa statale vigente.
6. Il Comune può prescrivere, avvalendosi del supporto
tecnico dell'ARPA, modificazioni al progetto presentato,
finalizzate ad assicurare il rispetto della normativa di tutela
dall'inquinamento acustico.
Articolo 10
(Requisiti acustici passivi degli edifici)
1. Nella ristrutturazione e nel recupero del patrimonio
edilizio esistente, nella progettazione di nuovi edifici, pubblici
e privati, previsti dalla tabella A allegata al decreto del
Presidente del Consiglio dei ministri 5 dicembre 1997
(Determinazione dei requisiti acustici passivi degli edifici),
nonché nel caso di modifica dell'edificio o variazione della
destinazione d'uso, al fine di ridurre l'esposizione al rumore in
ambiente abitativo, deve essere assicurato il rispetto dei
requisiti acustici passivi ivi stabiliti.
2. Il rilascio del titolo abilitativo edilizio, nei casi di
cui al comma 1, è subordinato alla presentazione di una relazione
attestante il possesso, da parte dell'edificio, dei requisiti
acustici passivi richiesti. I Comuni possono disporre, ad opera
ultimata, la verifica del possesso dei requisiti acustici
passivi.
Articolo 11
(Autorizzazioni per lo svolgimento di attività
temporanee)
1. Lo svolgimento di attività temporanee e di manifestazioni
in luogo pubblico, qualora comporti l'impiego di macchinari o
impianti rumorosi o, comunque, determini un impatto sonoro
significativo sull'ambiente circostante, deve essere
preventivamente autorizzato dal Comune territorialmente
competente.
2. Per l'ottenimento dell'autorizzazione di cui al comma 1,
il soggetto interessato deve presentare, almeno quindici giorni
prima dell'inizio dell'attività o della manifestazione, apposita
domanda al Comune, corredata di una relazione di previsione di
impatto acustico, redatta secondo i criteri stabiliti nella
deliberazione di cui all'articolo 8, comma 3.
3. I Comuni, sentita l'ARPA, possono concedere
l'autorizzazione anche in deroga ai valori limite previsti dalla
normativa statale vigente. Nell'autorizzazione possono essere
contenute prescrizioni per la riduzione dell'impatto acustico
sull'ambiente circostante.
4. In caso di mancato riscontro da parte del Comune entro
quindici giorni dalla data di ricevimento della domanda,
l'autorizzazione si intende assentita, fermo restando l'obbligo da
parte del soggetto richiedente di rispettare i livelli dichiarati
di emissione sonora e di adottare le misure di contenimento delle
medesime indicate nella domanda.
5. I Comuni possono esentare dall'obbligo di autorizzazione
lo svolgimento di particolari attività, in considerazione della
natura occasionale o della durata limitata delle stesse.
Articolo 12
(Tecnico competente in acustica ambientale)
1. I documenti tecnici a carico dei soggetti interessati, da
predisporre ai sensi degli articoli 5, 6, 8, 9, 10 e 11, devono
essere redatti o asseverati da un tecnico competente in acustica
ambientale.
Articolo 13
(Osservatorio acustico regionale)
1. La Regione istituisce presso l'ARPA, nell'ambito dei
compiti alla stessa attribuiti dalla l.r. 41/1995, l'Osservatorio
acustico regionale con il compito di:
a) monitorare l'attuazione della presente legge, attraverso
l'aggiornamento del catasto delle classificazioni acustiche
comunali, la raccolta e l'ordinamento dei dati di rumorosità
ambientale contenuti nelle mappature acustiche comunali e la
raccolta dei piani di risanamento acustici comunali, delle società
e degli enti di gestione dei servizi di trasporto e delle relative
infrastrutture;
b) raccogliere sistematicamente informazioni sui livelli di
rumorosità ambientale presenti sul territorio regionale e
sull'esposizione della popolazione, attraverso programmi di
misurazioni sul territorio e idonei strumenti informatici di
acquisizione ed elaborazione dei dati;
c) trasmettere ai Comuni i dati rilevati di interesse
locale;
d) raccogliere e aggiornare i dati rilevanti dal punto di
vista delle emissioni sonore relative alle sorgenti presenti sul
territorio regionale;
e) validare gli strumenti modellistici previsionali sulla
base dei dati precedenti, tenuto conto delle particolarità
geografiche del territorio regionale;
f) predisporre le informazioni richieste in forma di
indicatori nell'ambito del sistema informativo ambientale
regionale;
g) predisporre le informazioni richieste in forma di
indicatori su scala regionale nell'ambito del sistema informativo
nazionale ambientale.
Articolo 14
(Consulenza)
1. Le strutture regionali competenti in materia di ambiente e
di urbanistica, in collaborazione con l'ARPA, possono svolgere
attività di consulenza a favore dei Comuni finalizzata alla
predisposizione della classificazione acustica e dei piani di
risanamento e di miglioramento acustico.
Articolo 15
(Diritti di istruttoria)
1. La Giunta regionale, fatta eccezione per l'attività svolta
ai sensi dell'articolo 14, stabilisce con propria deliberazione la
misura dei diritti di istruttoria e di ogni altro onere posto a
carico dei soggetti interessati in relazione all'attività di
consulenza tecnica svolta dall'ARPA nell'ambito dei procedimenti di
predisposizione e di approvazione:
a) dei piani di classificazione acustica di cui all'articolo
3;
b) dei piani di risanamento e di miglioramento acustico di
cui all'articolo 4;
c) della relazione di previsione di impatto acustico di cui
all'articolo 8;
d) della relazione di valutazione previsionale del clima
acustico di cui all'articolo 9;
e) dell'autorizzazione per lo svolgimento di attività
temporanee o di manifestazioni in luogo pubblico di cui
all'articolo 11.
Articolo 16
(Controllo e vigilanza)
1. Fatte salve le competenze riconosciute dallo Stato agli
ufficiali ed agenti di polizia giudiziaria, i Comuni ed il Corpo
forestale della Valle d'Aosta svolgono, avvalendosi della
collaborazione tecnica dell'ARPA, le attività di vigilanza e
controllo sull'osservanza della presente legge.
Articolo 17
(Sanzioni)
1. Il mancato rispetto dei limiti fissati dai piani di
classificazione acustica di cui all'articolo 3 comporta
l'applicazione di una sanzione amministrativa pecuniaria
consistente nel pagamento di una somma di denaro da euro 1.500 a
euro 10.000.
2. Il mancato rispetto del termine per la presentazione del
piano di risanamento acustico di cui all'articolo 6 comporta
l'applicazione di una sanzione amministrativa pecuniaria
consistente nel pagamento di una somma di denaro da euro 500 a euro
5.500.
3. Lo svolgimento di attività temporanee o di manifestazioni
in luogo pubblico in assenza dell'autorizzazione comunale di cui
all'articolo 11, comma 1, comporta l'applicazione di una sanzione
amministrativa pecuniaria consistente nel pagamento di una somma di
denaro da euro 500 a euro 5.500.
4. L'irrogazione delle sanzioni spetta al Presidente della
Regione, sulla base degli accertamenti svolti e delle contestazioni
effettuate dai soggetti di cui all'articolo 16.
5. Nei casi di superamento dei valori limite di emissione o
dei valori di attenzione previsti dalla normativa statale vigente,
il responsabile della violazione, fatta salva l'applicazione delle
sanzioni previste dall'articolo 10, comma 2, della l. 447/1995,
deve porre in essere azioni di risanamento per il rispetto dei
suddetti valori. Nel caso di più violazioni della medesima specie
commesse nell'arco di centoventi giorni dalla precedente
contestazione, al responsabile è sospesa l'efficacia del
provvedimento abilitante all'esercizio dell'attività, laddove
previsto.
Articolo 18
(Disposizioni finanziarie)
1. L'onere derivante dall'applicazione degli articoli 7,
comma 5, e 13 è determinato in annui euro 50.000 a decorrere
dall'anno 2006.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione, sia per il triennio 2005/2007 sia
per l'anno finanziario 2006 e di quello pluriennale per il triennio
2006/2008, nell'obiettivo programmatico 2.2.1.09. (Ambiente e
sviluppo sostenibile).
3. Al finanziamento dell'onere di cui al comma 1 si
provvede:
a) con riferimento agli anni 2006 e 2007 del bilancio
pluriennale per il triennio 2005/2007, mediante l'utilizzo per pari
importo dello stanziamento iscritto nell'obiettivo programmatico
2.1.6.01. (Consulenze e incarichi), al capitolo 38345 (Spese per
collaborazioni tecniche, studi e ricerche nell'ambito dell'assetto,
della tutela e della valorizzazione del territorio e delle sue
risorse);
b) con riferimento agli anni 2006, 2007 e 2008 del bilancio
per l'anno finanziario 2006 e di quello pluriennale per il triennio
2006/2008, mediante l'utilizzo per pari importo dello stanziamento
iscritto nell'obiettivo programmatico 3.1. (Fondi globali), al
capitolo 69000 (Fondo globale per il finanziamento di spese
correnti), a valere sull'apposito accantonamento previsto al punto
D.2.1. dell'allegato n. 1 ai bilanci stessi.
4. Al finanziamento del piano regionale triennale di
intervento per la bonifica dall'inquinamento acustico di cui
all'articolo 7, comma 1, si provvede con la legge finanziaria, ai
sensi dell'articolo 19 della l.r. 90/1989.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 19
(Disposizione transitoria)
1. Fino all'adozione o all'adeguamento dei piani comunali di
classificazione acustica di cui all'articolo 3, trovano
applicazione i valori limite stabiliti dal d.p.c.m. 14 novembre
1997.
Presidente - Faccio presente che c'è stato il parere della II
Commissione a maggioranza con la presentazione di un emendamento,
c'è il parere all'unanimità della III Commissione, sono stati
presentati diversi emendamenti dall'Assessore, dal gruppo
"Arcobaleno" e dal gruppo "Stella Alpina".
La parola al relatore, Consigliere Sandri.
Sandri (GV-DS-PSE) - Il disegno di legge regionale in materia di
tutela dall'inquinamento acustico recepisce la legge 26 ottobre
1995, n. 447 "Legge quadro sull'inquinamento acustico".
Quest'ultima, all'articolo 4, fa obbligo alle Regioni, nel termine
di un anno dalla sua entrata in vigore, di definire con legge
regionale i criteri e le disposizioni necessarie al fine della
concreta attuazione della legge stessa. L'adempimento di tale
obbligo si rende tanto più necessario in considerazione del fatto
che il mancato esercizio del potere legislativo regionale rende di
fatto impossibile per i Comuni e per gli altri soggetti destinatari
l'effettivo adempimento degli obblighi posti a loro carico. È
peraltro compito di ogni Regione valorizzare in modo opportuno,
soprattutto mediante la normativa, la disciplina relativa alla
gestione del proprio territorio, ivi compresa la salvaguardia
dell'integrità dello stesso anche dal punto di vista acustico.
In considerazione di quanto sopra, con l'adozione di una legge
in materia di tutela, la Regione ha l'opportunità di dotarsi degli
strumenti necessari ad evitare, prevenire o ridurre, secondo le
rispettive priorità, gli effetti nocivi, compreso il fastidio
dell'esposizione al rumore ambientale e consentire la salvaguardia
dell'integrità del clima acustico naturale, considerato come
risorsa e parte integrante del paesaggio. In particolare, il
disegno di legge in materia di tutela dall'inquinamento acustico in
ambiente esterno ed abitativo, nel rispetto dei principi fissati
dalla legge 26 ottobre 1995, n. 447, detta una serie di norme
miranti a: prevenire e ridurre gli effetti nocivi e fastidiosi del
rumore ambientale originato da sorgenti artificiali; tutelare
l'ambiente sonoro naturale, considerato come risorsa e parte
integrante del paesaggio; assicurare il monitoraggio dei livelli di
rumorosità ambientale e di esposizione della popolazione;
assicurare l'informazione ai cittadini in merito al rumore
ambientale e ai suoi effetti.
In armonia con quanto stabilito dalla legislazione comunitaria,
il livello di protezione accordato dal disegno di legge contro il
rumore ambientale si estende anche alla prevenzione del fastidio,
ossia alla misura in cui, sulla base di indagini sul campo e di
simulazioni, il rumore risulta sgradevole ad una comunità di
persone. Il disegno di legge distingue il rumore ambientale,
prodotto delle attività umane, mirando a prevenirne e ridurne gli
effetti nocivi e fastidiosi, dall'ambiente sonoro naturale, che in
quanto tale è invece oggetto di protezione, sebbene non possa
definirsi silenzioso. Basti pensare al riguardo al cinguettio degli
uccelli, allo scroscio di una cascata, al suono del vento, ossia a
sonorità che fanno parte integrante del paesaggio della nostra
Regione. Per quanto attiene all'esposizione della popolazione al
rumore ambientale ed al relativo livello di tollerabilità, anche a
livello comunitario si conviene che deve essere conseguito un
elevato livello di tutela della salute e dell'ambiente, anche
mediante la protezione dall'inquinamento acustico. A questo
riguardo, il disegno di legge mira ad assicurare il monitoraggio
costante dei livelli di rumorosità ambientale, attribuendo all'ARPA
della Valle d'Aosta il compito di effettuare i necessari controlli
e le relative campagne, nonché dei livelli di esposizione della
popolazione, al fine della relativa tutela della salute laddove se
ne ravvisasse il bisogno.
Precise e precisabili scadenze vengono determinate per i Comuni,
perché adeguino i loro regolamenti alla nuova normativa, al fine di
dare certezza di attuazione alle norme che stiamo per approvare. Un
capitolo che rimane ancora aperto nel testo della legge è legato
alla possibilità di facilitare le aziende e le imprese che già si
sono dotate di certificazioni EMAS o ISO.
Da ultimo, il disegno di legge mira a dare applicazione al
disposto del D.lgs. n. 39/1997, ai sensi del quale deve essere
assicurata a chiunque la libertà di accesso alle informazioni
relative all'ambiente in possesso delle autorità pubbliche, nonché
la diffusione delle medesime, nei termini e alle condizioni di
legge.
Presidente - Dichiaro aperta la discussione generale.
La parola al Consigliere Venturella.
Venturella (Arc-VA) - Credo che il disegno di legge n. 106, che
viene alla luce dopo un bel po' di mesi di "gestazione", contenga
buone novità, ma anche qualche ombra; luci ed ombre in questo
provvedimento... Ci siamo permessi di presentare 14 emendamenti,
perché abbiamo letto con attenzione il disegno di legge, crediamo
che in alcuni punti sia all'avanguardia; questi 14 emendamenti
riguardano tali "ombre", ad esempio i primi 4 emendamenti
concernono i tempi di attuazione. Vorrei a questo riferimento fare
alcune piccole osservazioni e riferirli a ciò che è stato già fatto
dalle altre Regioni e a ciò che invece è stato tentato nella nostra
Regione. Il primo disegno di legge sulla prevenzione
dell'inquinamento acustico risale al 16 febbraio 1998 quando nella
Giunta regionale la proposta di disegno di legge venne accantonata.
Vi era una grande possibilità a quel tempo: quella di recepire la
legge quadro sull'inquinamento acustico, che risale al 1995, al cui
contenuto fra l'altro si rifà molto spesso questo disegno di legge;
ma soprattutto i tempi che si è data la nostra Regione credo siano,
confrontandoli con tutto ciò che è venuto al di là di
Pont-Saint-Martin, effettivamente troppo larghi, perché nel
panorama legislativo regionale e provinciale arriviamo ultimi. A
tale riguardo cito alcune leggi di riferimento che ho voluto
consultare: legge Regione Piemonte n. 52/2000, legge Regione Marche
n. 28/2001, legge Regione Emilia Romagna del 2001, non vi faccio
tutto l'elenco, ma ritengo che i tempi che si prevede possano
impiegare gli enti locali per adeguarsi a questa legge siano troppo
lunghi. Con il disegno di legge 106 abbiamo stabilito in 45 mesi,
21 mesi più 24 il tempo massimo di approvazione dei piani di
zonizzazione, credo che, in riferimento anche alle altre leggi, sia
troppo lungo.Questo è il primo gruppo di emendamenti, quelli che
incidono sul tempo. Viene poi un emendamento che dà un riferimento
temporale ai Comuni per l'adeguamento del regolamento edilizio e
vedo con piacere che anche l'Assessore ha convenuto su questa
necessità di dare un congruo tempo ai Comuni per adeguare il
regolamento edilizio.
Altri emendamenti riguardano, come ha indicato correttamente il
collega Sandri, il fatto che bisogna valorizzare e premiare quelle
imprese che hanno in corso sia la procedura di registrazione "EMAS"
che la procedura di certificazione "ISO 14001", dettaglierò poi in
maniera specifica cosa vogliamo che sia introdotto in legge
regionale.
Un altro argomento importante - e anche qui ho apprezzato il
fatto che l'Assessore ha presentato come noi un emendamento, forse
meno "tranchant", ma comunque sulla stessa linea di indirizzo -
riguarda il fatto che si veniva a creare una situazione anomala dal
punto di vista dell'ARPA, che giocava contemporaneamente il ruolo
su due tavoli: era collaboratore e consulente delle strutture
competenti regionali in materia di consulenza e quindi sia sulla
zonizzazione, sia sulla classificazione acustica, sia sulla
successiva zonizzazione e ancor di più sul successivo piano di
miglioramento acustico doveva esprimere un parere vincolante.
Ritengo però che nella stessa situazione siano gli uffici regionali
competenti, credo che dovrebbero essere gli stessi Comuni ad
appoggiarsi, come lo fanno per i piani regolatori, e a scegliere in
maniera autonoma quali sono i tecnici. Ricordo che esiste uno
specifico albo dei tecnici esperti in materia acustica.
L'altro emendamento riguarda il comma 5 dell'articolo 11 ed è
quello che va a migliorare l'articolato; quando si parla di
deroghe, non possiamo affermare un principio nei primi quattro
commi per poi negare all'ultimo comma e permettere tutto ciò che fa
più piacere.
Per concludere, credo che questo disegno di legge vada nella
giusta direzione, ma può essere notevolmente migliorato
nell'applicazione, nei contenuti e soprattutto nel far sì che ai
cittadini tale provvedimento serva per proteggere ed elevare la
loro qualità di vita.
Presidente - La parola al Consigliere Borre.
Borre (UV) - Vista la giusta e dovuta attenzione che sempre più
viene richiesta dalla gente nel rispetto della qualità della vita,
il rumore oggi è messo fra le principali cause di una scadente
qualità di vista. Purtroppo da studi e ricerche in materia di
inquinamento acustico ambientale dobbiamo prendere atto di maggiori
problemi ambientali dovuti al rumore e quindi minore qualità di
vita. Infatti in ambito comunitario la tendenza degli ultimi 15
anni mostra una diminuzione dei livelli di rumore, più alti nelle
zone maggiormente a rischio, una diminuzione che però si è
verificata contestualmente ad un ampliamento delle zone con livelli
definiti di attenzione, ampliamento che ha comportato un aumento di
popolazione esposta. Il rumore è un fattore negativo nell'ambiente
inteso come luogo dove l'uomo vive e svolge la sua attività;
purtroppo un rumore molesto e prolungato incide sulla salute sia
fisica che mentale. La troppa esposizione al rumore può produrre
effetti nocivi quali i disturbi del sonno, danni uditivi o
fisiologici, nonché fastidi generici sgradevoli alle persone. Di
qui la necessità di predisporre una legge regionale in attuazione
della legge quadro n. 447/1995, legge quadro che stabilisce i
principi fondamentali in materia di tutela dell'ambiente esterno e
dell'ambiente abitativo del rumore. Legge quadro che fissa in 6
classi acustiche i limiti per l'inquinamento acustico senza
tuttavia definire la metodologia per la loro individuazione sul
territorio. La stessa legge quadro ha affidato alle Regioni il
compito di definire i criteri con i quali i Comuni devono procedere
alla classificazione. Con questo disegno di legge si stabilisce che
i Comuni provvedono alla classificazione acustica del proprio
territorio anche con misure che lo valorizzino attraverso la
salvaguardia dell'integrità dello stesso dal punto di vista
acustico.
Come detto anche dal relatore, il disegno di legge vuole
prendere in considerazione le tendenze evolutive della politica
comunitaria, in modo da avere uno strumento adeguato alle
disposizioni comunitarie. Gli elementi innovativi presi in
considerazione sono: la realizzazione delle mappe acustiche
strategiche, specifiche campagne di informazione al pubblico in
merito al rumore ambientale e ai relativi effetti; la
considerazione degli effetti prodotti in generale, non solo
uditivi; il richiamo alla necessità di preservare la qualità
acustica quando essa è buona. Questo ultimo punto mira a preservare
l'ambiente sonoro naturale, inteso come parte integrante del
paesaggio della Valle d'Aosta, il quale deve essere apprezzato non
solo con la vista, ma anche con l'udito. Il disegno di legge in
esame pone come finalità la prevenzione e la riduzione delle
conseguenze nocive e moleste del rumore ambientale originato da
sorgenti artificiali.
La Giunta regionale, sentito il CPEL, definisce i criteri
tecnici di dettaglio, sulla base dei quali i Comuni provvedono alla
classificazione acustica del proprio territorio; competenza quindi
ai Comuni per la classificazione acustica del proprio territorio.
Classificazione acustica che integra gli strumenti urbanistici
vigenti. Inoltre il disegno di legge dà ai Comuni l'opportunità di
associarsi fra loro anche a livello di Comunità montane per
adempiere negli obblighi di legge e questo per ottimizzare le
risorse e per meglio coordinare i piani di risanamento e
miglioramento acustico. La procedura per l'approvazione della
classificazione è uno strumento partecipato, infatti coinvolge la
Regione, l'ARPA, il Comune, le collettività territoriali
interessate. Va sottolineato che senza questa legge i Comuni e gli
altri soggetti destinatari non possono svolgere le funzioni loro
attribuite e gli adempimenti stabiliti dalla normativa. Nel
prossimo futuro i Comuni, a seguito dell'adozione della
classificazione acustica comunale, in caso di superamento dei
valori prescritti, dovranno dotarsi di piani di risanamento
acustico; nel caso che i valori prescritti siano rispettati, i
Comuni devono provvedere ad un piano di miglioramento acustico per
conseguire i valori di qualità previsti dalla vigente
normativa.
Ritengo doveroso sottolineare l'importanza del piano regionale
triennale di intervento per la bonifica dell'inquinamento acustico,
ribadisco, importante perché, oltre ad essere un piano triennale di
intervento, definisce il quadro complessivo degli interventi
stessi, ma soprattutto promuove e finanzia studi e ricerche
finalizzate ad una riduzione della rumorosità. Il disegno di legge
prevede disposizioni specifiche relative ai piani di risanamento
acustico delle imprese, ai piani degli interventi di contenimento e
abbattimento del rumore delle società e degli enti di gestione dei
servizi di trasporto e delle relative infrastrutture,
all'autorizzazione per lo svolgimento di attività temporanee
comportanti elevati livelli di rumore, ai requisiti acustici
passivi che devono presentare gli edifici per preservare i loro
abitanti dalle fonti di disturbo.
Concludendo, è importante procedere ad una normativa che tuteli
il benessere, quindi la qualità di vita, una normativa relativa
alla determinazione e alla gestione del rumore ambientale. È però
altrettanto importante che la Giunta regionale, i Comuni, le
Comunità montane nel deliberare tengano ben distinto l'inquinamento
acustico dalla sonorità della nostra Valle: suoni e rumori dovuti
alle attività agricole, silvopastorali o altre attività, o
manifestazioni tipiche tradizionali. La Giunta regionale, Comuni,
Comunità montane dovranno prestare grande attenzione allo
svolgimento di particolari attività in tutti i settori,
considerando la natura occasionale o la durata limitata delle
stesse, senza complicare troppo il tutto con controlli, domande,
autorizzazioni o quant'altro. Il legislatore, con il comma 5
dell'articolo 11, ha dato in questo senso lo strumento giusto,
utilizziamolo con buon senso.
Considerata la giusta attenzione che oggi si presta alle
costruzioni, sia pubbliche che private per quanto riguarda il lato
economico, quindi risparmio energetico, la qualità della vita, i
requisiti acustici, la sicurezza della struttura antisismica, per
quanto detto sopra, mi sento di suggerire all'Assessore di
predisporre un "vademecum" che contenga gli elementi di base di
quelle normative, un "vademecum" che servirebbe al cittadino non
solo come informazione, ma anche come tutela dei suoi diritti
quando vuole ristrutturare, recuperare, costruire una nuova
abitazione.
Presidente - Se non vi sono altri interventi, dichiaro chiusa la
discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Un ringraziamento ai relatori e alla Commissione
consiliare che ha esaminato questo disegno di legge, così come a
chi è intervenuto nella discussione. Luci ed ombre: vi citerei un
episodio che sta fra la luce del giorno che nasce e l'ombra della
notte che se ne va. Ricordo di essere stato in parte protagonista
di una protesta finita poi davanti alla giustizia, perché in un
villaggio rurale della nostra Regione, nella quale c'era un certo
sistema di vita, c'è stato uno sviluppo urbanistico e le persone
che sono venute ad abitare in questo villaggio la prima cosa che
hanno pensato bene di fare è stato di fare un esposto contro il
gallo...
Caveri (fuori microfono) - ... contro il gallo è giusto, è
attuale!
Cerise (UV) - ... non parliamo di polli, parliamo di galli, non
galletti. Perché? Perché il gallo cantava alle quattro e mezza o
alle cinque del mattino, a seconda della stagione, e la cosa dava
fastidio. Alla fine ha vinto l'insonorizzazione del gallo, nel
senso che il gallo non poté più stare nel villaggio, ma doveva
essere messo a una distanza tale per cui... poi c'è l'esempio delle
campane... ci sono tutta una serie di cose, ma quella del gallo mi
sembrava la più significativa, invece con questa legge daremo la
possibilità ai Comuni di far convivere i galli con lo sviluppo
urbanistico. In realtà, vi sono tre aspetti che, al di là della
semplice applicazione con norma regionale delle prescrizioni di
direttive comunitarie della legge dello Stato del 1995,
caratterizzano questa legge sui quali credo sia importante fare una
piccola riflessione. In un certo senso con tale legge facciamo
emergere il rumore come protagonista di un'azione di disturbo, come
elemento di scadimento della qualità della vita e nello stesso
tempo una serie di rumori come elementi componenti invece una certa
identità, che sono i rumori della montagna.
In secondo luogo questo disegno di legge consente di fare un
passo avanti che è al di là delle rigide disposizioni di legge...
ma, secondo me, attraverso un processo che è ad un tempo di
analisi, di approfondimento, di confronto e anche di valutazione
scientifica, ma dall'altro anche culturale, per far convivere
quelle attività che comunque sia la nostra società necessita, ma
che producono del rumore e farle quindi convivere con il
circostante. Dobbiamo tener conto che abbiamo un territorio molto
limitato, non possiamo immaginare di delocalizzare. In altre
località fanno presto, si sono sentite prima delle realtà e poi si
è detto: "tutto quello che fa un certo tipo di rumore va bene, si
fa in modo che faccia meno rumore, ma soprattutto lo si prende e lo
si mette lontano dai centri urbani"; questo noi non lo possiamo
fare, perché abbiamo un territorio che non ce lo consente. Diciamo
allora di far vivere in maniera civile, preservando la qualità
della vita, preservando però anche la produzione e comunque anche
queste attività, facendole però vivere in una maniera accettabile.
L'ho già detto: preservare l'identità della nostra montagna anche
salvaguardandone i rumori, il che non significa solo consentire che
questi rumori si possano ancora emettere, ma che non si vadano ad
emettere degli altri rumori che invece alla montagna sono dannosi
in senso lato. A questo riguardo faccio solo una piccola notazione.
I rumori in montagna si moltiplicano per effetto dell'eco, lo
abbiamo già verificato in occasione della posa delle barriere
antirumore sull'autostrada, che si sono dovute studiare in maniera
tale che questi rumori non si riverberassero in quota per degli
effetti dannosi. Ripeto: la cultura del rumore quindi è una cultura
che da noi ha ragione di essere.
Un'ultima annotazione è che questo percorso avviene attraverso
una partecipazione alla pianificazione, ma vorrei dire alla
composizione di tutta l'applicazione delle zonizzazioni, dei piani
di risanamento e di miglioramento, attraverso una partecipazione
attiva degli enti locali che prevede nel contempo anche la
procedura pubblica, quindi dando la possibilità al cittadino e a
chiunque di potere in qualsiasi fase fare delle proprie
osservazioni, quindi essere non solo uno spettatore, ma un soggetto
attivo di tale percorso. L'emendamento che abbiamo proposto va
anch'esso nella direzione di far partecipare i cittadini o le
categorie che sono interessate e che possono essere considerate
come produttrici di rumore, farle partecipare nel momento più
qualificante, cioè laddove si vanno ad individuare i criteri
secondo cui si vanno a fare le zonizzazioni. Credo che questa sia
la pietra miliare della costruzione di tutta tale strategia.
Come Governo regionale abbiamo proposto 3 emendamenti: uno è
quello che vi ho annunciato, il secondo ripete nella sostanza il
primo, il terzo emendamento vuole eliminare un'ipotesi di
confusione che ci potrebbe essere sull'ARPA, che potrebbe essere
interpretata in un certo passaggio come controllore/controllato.
Questi sono i nostri emendamenti, credo che con l'approvazione di
tale legge la Valle d'Aosta non solo cresce nella sua dotazione di
strumenti per tutelare il proprio ambiente, ma cresce anche nella
direzione di contribuire e di avere un elemento in più di
riflessione e di conoscenza delle proprie peculiarità, anche della
propria identità, cosa che dovrebbe avere degli effetti positivi
anche nel valutare altri aspetti, che incontreremo a breve in
questo percorso che la maggioranza si è data per quanto riguarda la
legislazione ambientale.
Presidente - Vi comunico che è stata depositata presso l'Ufficio
di Presidenza una risoluzione da parte del gruppo "La Casa delle
Libertà" in merito alla "Tecnomec", che verrà distribuita in
seguito. Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 26
Il Consiglio approva all'unanimità.
Presidente - All'articolo 2 vi è l'emendamento n. 1
dell'Assessore Cerise, di cui do lettura:
Emendamento
Al comma 3 dell'articolo 2, dopo le parole "enti locali" sono
aggiunte le parole "e sentite le rappresentanze delle associazioni
di categoria".
Lo pongo in votazione:
Consiglieri presenti, votanti e favorevoli: 27
Il Consiglio approva all'unanimità.
Presidente - Pongo in votazione l'articolo 2 nel testo così
emendato:
Articolo 2
(Classificazione acustica)
1. La classificazione acustica consiste nella suddivisione
del territorio in zone acustiche omogenee ovvero in zone per le
quali siano applicabili determinati valori limite per il rumore
ambientale, in relazione all'uso del territorio.
2. Ai fini dell'applicazione dei valori di riferimento
stabiliti dalla normativa statale vigente, i Comuni provvedono alla
classificazione acustica del proprio territorio in relazione alle
classi di destinazione d'uso indicate nella tabella A, allegata al
decreto del Presidente del Consiglio dei ministri 14 novembre 1997
(Determinazione dei valori limite delle sorgenti sonore), e secondo
i criteri tecnici di dettaglio definiti dalla Giunta regionale ai
sensi del comma 3, tenuto conto che:
a) la classificazione acustica integra gli strumenti
urbanistici vigenti, con i quali è coordinata, al fine di
armonizzare le destinazioni d'uso e le modalità di sviluppo del
territorio con le esigenze di tutela dell'ambiente esterno e
abitativo dall'inquinamento acustico;
b) è fatta salva, per i Comuni il cui territorio presenti un
rilevante interesse paesaggistico, ambientale e turistico,
l'individuazione, sulla base dei criteri tecnici di dettaglio
stabiliti dalla Giunta regionale ai sensi del comma 3, di aree
meritevoli di particolare tutela acustica per le quali stabilire
valori limite inferiori a quelli definiti dalla normativa statale
vigente;
c) l'adozione di valori limite inferiori a quelli definiti
dalla normativa statale vigente deve essere indicata e motivata
nella relazione tecnica descrittiva della classificazione
acustica.
3. La Giunta regionale, sentito il Consiglio permanente degli
enti locali e sentite le rappresentanze delle associazioni di
categoria, entro tre mesi dalla data di entrata in vigore della
presente legge, definisce, con propria deliberazione, i criteri
tecnici di dettaglio sulla base dei quali i Comuni provvedono alla
classificazione acustica del proprio territorio.
4. La deliberazione di cui al comma 3 è pubblicata nel
Bollettino ufficiale della Regione.
Consiglieri presenti, votanti e favorevoli: 29
Il Consiglio approva all'unanimità.
Presidente - All'articolo 3 vi sono gli emendamenti nn. 1 e 2
del gruppo "Arcobaleno", di cui do rispettivamente lettura:
Emendamento
All'alinea del comma 1 dell'articolo 3 le parole "entro
quindici mesi" sono sostituite dalle parole "entro dodici
mesi".
Emendamento
Dopo il comma 1 dell'articolo 3 è aggiunto il
seguente:
"1bis. Contestualmente alla predisposizione della
classificazione acustica, i soggetti di cui al comma 1 avviano la
procedura di approvazione di cui ai commi 2, 3 e 4.".
La parola al Consigliere Venturella.
Venturella (Arc-VA) - Credo sia necessario per dare anche un
segnale agli enti locali, perché penso che il peggior atteggiamento
sia quello di dare l'idea che vi è del tempo, che non c'è problema,
che entro 2 anni si devono adeguare. Vorrei fare una piccola
riflessione anche comparando i tempi di approvazione, di adozione
dei piani sia del piano di classificazione acustica, cioè il primo
passo verso la regolamentazione, sia del piano di zonizzazione - ed
è il secondo passo -, che è a carico degli enti locali. Ritengo che
i 15 mesi di lasso di tempo, che porta a 21 mesi... sia troppo
rispetto anche a ciò che hanno già legiferato, a ciò che hanno già
fatto le altre Regioni; siamo l'unica Regione che pensa di poter
approvare il piano di classificazione acustica in addirittura 21
mesi, perché dobbiamo pensare a 15 più 6 mesi. Vi faccio un
esempio: il Piemonte parla di 12 mesi, la Regione Lombardia di 12
mesi, l'Emilia Romagna di 14, credo che questo sia un segnale per
gli enti locali, perché si corre il rischio di procrastinare
all'infinito l'adeguamento. Ritengo che l'emendamento n. 1 che
abbiamo proposto come gruppo sia un segnale di tipo culturale.
Passando all'emendamento n. 2, in una Regione - mi riferisco
all'Emilia Romagna - la predisposizione della classificazione
acustica, anzi, meglio, la procedura di applicazione, ossia la
richiesta dei pareri agli uffici competenti regionali e all'ARPA,
in una Regione che penso sia all'avanguardia in questa materia,
viene svolta in maniera contestuale per evitare che i tempi si
allunghino ulteriormente. Ritengo che l'emendamento n. 2 che
proponiamo - il quale non sconvolge più di tanto il tempo locale,
ma migliora e ottimizza i tempi di applicazione - possa andare
nella direzione giusta: quella di ottimizzare i tempi già lunghi a
disposizione... ma che si possa contestualmente partire su più
"canali", ma crediamo che debba essere indicato in norma.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il primo emendamento è di portata molto modesta,
perché cambiare da 15 a 12 mesi non ha un grande significato da un
punto di vista della sostanza, però per troppo tempo continuiamo a
dare dei tempi stretti e poi ci accorgiamo che questi tempi non
sono sufficienti, con quel che ne consegue, per cui propongo di
respingere tale emendamento.
Per quanto riguarda l'altro emendamento, non siamo d'accordo
perché rischiamo di sovrapporre delle fasi operative che
genereranno sicuramente della confusione. Noi vogliamo che prima
avvenga la classificazione acustica e che su questo si abbiano le
idee chiare, poi, una volta questa definita, che si parta con le
altre fasi. Propongo quindi di respingere anche tale
emendamento.
Presidente - Pongo in votazione l'emendamento n. 1 del gruppo
"Arcobaleno":
Consiglieri presenti: 28
Votanti: 12
Favorevoli: 3
Contrari: 9
Astenuti: 16 (Borre, Caveri, Comé, Ferraris, Fey, Fiou, Lanièce,
Lattanzi, Praduroux, Salzone, Sandri, Stacchetti, Tibaldi,
Vicquéry, Viérin Adriana, Viérin Marco)
Il Consiglio non approva.
Presidente - Pongo in votazione l'emendamento n. 2 del gruppo
"Arcobaleno":
Consiglieri presenti: 28
Votanti: 12
Favorevoli: 3
Contrari: 9
Astenuti: 16 (Borre, Caveri, Comé, Ferraris, Fey, Fiou, Lanièce,
Lattanzi, Praduroux, Salzone, Sandri, Stacchetti, Tibaldi,
Vicquéry, Viérin Adriana, Viérin Marco)
Il Consiglio non approva.
Presidente - Pongo in votazione l'articolo 3:
Consiglieri presenti: 29
Votanti e favorevoli: 26
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 4 vi sono gli emendamenti nn. 3, 4 e 5
del gruppo "Arcobaleno" e l'emendamento n. 3 dell'Assessore Cerise,
di cui do rispettivamente lettura:
Emendamento
Al comma 1 dell'articolo 4 le parole "entro due anni" sono
sostituite dalle parole "entro quindici mesi".
Emendamento
Al comma 2 dell'articolo 4 le parole "Entro quattro anni"
sono sostituite con le parole "Entro trenta mesi".
Emendamento
Il comma 6 dell'articolo 4 è sostituito dal seguente:
"6. Entro sei mesi dall'approvazione dei piani di risanamento
e di miglioramento acustico, i Comuni adeguano i propri regolamenti
edilizi e, se necessario, gli strumenti urbanistici vigenti alle
disposizioni dei piani stessi.".
Emendamento
Al comma 6 dell'articolo 4 dopo le parole "I comuni" sono
aggiunte le parole "entro sei mesi dall'approvazione dei piani di
risanamento e di miglioramento acustico,".
La parola al Consigliere Venturella.
Venturella (Arc-VA) - Naturalmente era il gruppo di emendamenti
che si volevano riferire ai tempi di attuazione, non cambia molto
la sostanza di quello che si dice. L'emendamento n. 3 riguarda i
tempi di approvazione e adozione del piano di risanamento acustico,
cioè il secondo passo; l'emendamento n. 4 riguarda i tempi di
adozione e di approvazione del piano di miglioramento acustico,
cioè il terzo passo che devono compiere gli enti locali, solo in
caso di superamento lo hanno precisato bene il collega Sandri e il
collega Borre. Credo però anche qui, confrontando che 24 più 21, 45
mesi, quasi 4 anni, e 24 più 48, 69 mesi, quindi arriviamo a quasi
6 anni, rispetto ad altre Regioni... ma, se non vogliamo comparare
i tempi di attuazione di tutte le altre Regioni italiane ai nostri
tempi di attuazione, ritengo anche che sia il buon senso che ci può
dire che quasi 6 anni sono effettivamente dei tempi molto dilatati.
Reputo che in 6 anni un ente locale con alle spalle una buona
collaborazione dei tecnici esperti in materia di acustica
ambientale possa sicuramente avanzare del tempo per l'approvazione
e l'adozione del piano di miglioramento acustico, come credo 15
mesi possa essere un tempo ritenuto congruo: ecco il perché di
questi emendamenti nn. 3 e 4.
Passo ad illustrare l'emendamento n. 5. Fra l'altro,
l'emendamento n. 3 dell'Assessore Cerise ricalca in maniera precisa
ciò che abbiamo scritto nel nostro emendamento n. 5, quindi credo
sia stata una dimenticanza all'interno del comma 6 dell'articolo 4,
perché non era previsto nessun tempo di attuazione, per cui tutta
la legge, dal punto di vista dei piani di risanamento e di
miglioramento acustico, veniva vanificata dal fatto che i Comuni
potevano anche secondo l'articolato originale non adeguare i propri
regolamenti edilizi; quindi questo è un emendamento che va a
completare l'articolato.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Qui si propone di portare a 15 mesi quello che
abbiamo previsto al massimo entro 2 anni. Ribadisco come i tempi
che abbiamo individuato siano congrui e siano stati definiti anche
con un confronto piuttosto puntuale con i rappresentanti degli enti
locali. D'altra parte si tratta di un'operazione delicata e
complessa, come è la classificazione acustica; vi è poi da dire che
tale operazione, per essere completa, richiede anche una fase di
informazione e di indirizzo generale a tutti i Comuni. Riteniamo
quindi che "entro 2 anni" sia un termine congruo, peraltro poi
faccio una notazione riguardante tutti questi emendamenti.
Si propone poi di sostituire al comma 2 i 4 anni... anche qui si
tratta di un'attività complessa, teniamo presente che la prima
operazione che deve essere fatta è quella di realizzare il
risanamento e verificare l'efficacia dei provvedimenti su un arco
di tempo sufficientemente lungo, quindi solo successivamente ci si
può concentrare sul miglioramento, il quale può riguardare aree
anche estese e richiedere interventi più generali. Ciò premesso,
possiamo ritenere che i 4 anni non siano affatto eccessivi; d'altra
parte, se le cose andranno in maniera fluida, se ci sarà un certo
accoglimento da parte degli enti locali, è chiaro che, grazie anche
alla loro partecipazione, i tempi possono essere ristretti.
Per quanto riguarda l'emendamento n. 5, abbiamo proposto un
emendamento in cui si dice semplicemente:
"entro 6 mesi
dall'approvazione dei piani di risanamento e di miglioramento
acustico"
, che mi sembra sia più o meno... quindi se tale
formulazione può essere accettata anche da voi... allora possiamo
dire che su questo emendamento possiamo concordare. Per gli altri
due la nostra è una posizione contraria.
Presidente - Quale dei due viene ritirato?
La parola al Consigliere Venturella.
Venturella (Arc-VA) - Vorrei sapere la risposta dell'Assessore
Cerise alla domanda del Presidente: quale dei due viene
ritirato?
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Mi pareva che la nostra fosse una formulazione più
sintetica:
"entro 6 mesi dall'approvazione dei piani di
risanamento e di miglioramento acustico"
. Qui si dice:
"i
Comuni adeguano i regolamenti edilizi, nonché, se del caso, gli
strumenti urbanistici vigenti alle disposizioni..."
,
eccetera; con il nostro emendamento diventerebbe:
"i
Comuni entro sei mesi dall'approvazione dei piani di risanamento e
di miglioramento acustico..."
, cioè si tratta di inserire i 6
mesi in sostanza.
Presidente - La parola al Consigliere Venturella.
Venturella (Arc-VA) - Gli emendamenti nn. 3, 4 e 5 sono
ritirati.
Presidente - Pongo in votazione l'emendamento n. 3
dell'Assessore Cerise:
Consiglieri presenti, votanti e favorevoli: 27
Il Consiglio approva all'unanimità.
Presidente - Pongo in votazione l'articolo 4 nel testo così
emendato:
Articolo 4
(Piani comunali di risanamento e miglioramento
acustico)
1. Entro due anni dall'approvazione della classificazione
acustica e in esito alla valutazione dei valori di esposizione al
rumore, nel caso di superamento dei valori di attenzione stabiliti
dalla normativa statale vigente, nonché nei casi di cui
all'articolo 4, comma 1, lettera a), ultimo periodo, della l.
447/1995, i Comuni, singolarmente o in forma associata attraverso
le Comunità montane, provvedono all'adozione del piano di
risanamento acustico.
2. Entro quattro anni dall'approvazione della classificazione
acustica, i Comuni, singolarmente o in forma associata attraverso
le Comunità montane, provvedono all'adozione del piano di
miglioramento acustico per il conseguimento dei valori di qualità
stabiliti dalla normativa statale vigente, integrando, se del caso,
il piano di risanamento acustico di cui al comma 1.
3. La Giunta regionale, sentito il Consiglio permanente degli
enti locali, entro tre mesi dalla data di entrata in vigore della
presente legge, definisce, con propria deliberazione, i criteri per
la valutazione dei livelli di rumorosità ambientale presenti sul
territorio comunale e per la redazione, da parte dei Comuni, dei
piani di risanamento e di miglioramento acustico.
4. I piani comunali di risanamento e di miglioramento
acustico, predisposti sulla base dei criteri stabiliti dalla Giunta
regionale ai sensi del comma 3, devono indicare:
a) l'entità e l'origine delle immissioni sonore in ambiente,
sia da sorgenti fisse che da traffico;
b) le aree interessate dagli interventi di risanamento o di
miglioramento acustico e la popolazione interessata;
c) il tipo di interventi previsti e la stima della riduzione
di rumorosità ottenibile;
d) i tempi previsti per la realizzazione degli
interventi;
e) i costi presunti a carico dell'amministrazione
comunale;
f) gli altri soggetti tenuti agli interventi di risanamento o
di miglioramento, individuati nei titolari delle attività causa del
rumore.
5. I piani di risanamento e di miglioramento acustico
comunali sono soggetti al parere vincolante dell'ARPA,
relativamente agli aspetti metodologici di effettuazione dei
rilievi, alla valutazione previsionale degli impatti e alla
compatibilità con la classificazione acustica dei Comuni limitrofi.
Tali piani sono soggetti alla successiva approvazione della Giunta
regionale, limitatamente agli aspetti paesaggistici e
ambientali.
6. I Comuni, entro sei mesi dall'approvazione dei piani di
risanamento e di miglioramento acustico, adeguano i regolamenti
edilizi, nonché, se del caso, gli strumenti urbanistici vigenti
alle disposizioni dei piani di risanamento e di miglioramento
acustico.
7. Nel caso in cui non si renda necessaria l'adozione del
piano di risanamento acustico, il Comune trasmette alla struttura
regionale competente in materia di ambiente la classificazione
acustica, predisposta ed approvata secondo i criteri e con le
modalità di cui alla presente legge, e la valutazione dei valori di
esposizione al rumore da cui risulti che i valori di rumorosità
ambientale non superano quelli stabiliti dalla normativa statale
vigente.
8. I piani comunali di risanamento acustico recepiscono, per
le parti di competenza territoriale di ogni Comune, i piani degli
interventi di contenimento e abbattimento del rumore di cui
all'articolo 5, predisposti dalle società e dagli enti di gestione
dei servizi pubblici di trasporto e delle relative infrastrutture
ai sensi dell'articolo 10, comma 5, della l. 447/1995, secondo
quanto previsto dall'articolo 2 del decreto del Ministro
dell'ambiente del 29 novembre 2000 (Criteri per la predisposizione,
da parte delle società e degli enti gestori dei servizi pubblici di
trasporto o delle relative infrastrutture, dei piani degli
interventi di contenimento e abbattimento del rumore).
Consiglieri presenti, votanti e favorevoli: 27
Il Consiglio approva all'unanimità.
Presidente - Vista l'ora, dichiaro conclusi per questa mattinata
i lavori del Consiglio, riprenderanno nel pomeriggio dopo la
riunione dei Capigruppo prevista alle ore 15,00, nella saletta
delle Commissioni, dove si incontreranno le organizzazioni
sindacali in merito al problema della "Tecnomec".
La seduta è tolta.
---
La seduta termina alle ore 13,02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK