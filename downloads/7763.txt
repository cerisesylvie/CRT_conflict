Consiglio Regionale della Valle d'Aosta - Oggetto del Consiglio n. 2143 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2143 del 9 luglio 1986 - Resoconto
OGGETTO N. 2143/VIII - FATTIBILITÀ DEL TUNNEL FERROVIARIO TRA
AOSTA E MARTIGNY. (Interpellanza).
PRESIDENTE
: Do lettura dell'interpellanza in oggetto
presentata dal Consigliere Viberti:
INTERPELLANZA
RICORDATO l'incarico conferito al Prof. Chiaraviglio in merito
ad uno studio di fattibilità di un Tunnel ferroviario fra Aosta e
Martigny;
UDITA la stringatissima relazione tenuta dal Prof. Chiaraviglio
in occasione della presentazione dell' "idea" di progettare il
detto studio ferroviario;
CONSIDERATE l'importanza e la portata della scelta di optare per
un tunnel ferroviario come è stato prospettato;
PREOCCUPATO che, viste le premesse, l'impegno preso dalla Giunta
regionale si trasformi anziché in una galleria ferroviaria in un
"buco nell'acqua"
SI INTERPELLA
la Giunta regionale per conoscere i suoi intendimenti circa la
prosecuzione dello studio in oggetto, la valutazione di quanto è
stato fatto finora nonché di ciò che è emerso nel corso dei
contatti sinora avuti con i vari interlocutori (FF.SS., Autorità
svizzere, Prof. Chiaraviglio, ecc.).
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Quando abbiamo visto la deliberazione con
la quale la Giunta regionale affidava al prof. Chiaraviglio
l'incarico di effettuare uno studio di fattibilità per un tunnel
ferroviario tra Aosta e Martigny, noi abbiamo pensato che
finalmente si stesse muovendo qualche cosa e che la Giunta
regionale, sostenendo la non contraddittorietà e la complementarità
di questa scelta rispetto a quella del raccordo autostradale
Aosta-Monte Bianco, stesse facendo sul serio. Comunque siamo
rimasti favorevolmente impressionati pur conservando ancora qualche
dubbio e quindi siamo venuti a sentire la presentazione del lavoro
che era stato svolto fino ad allora. Per la verità, ci è parso più
che legittimo il dubbio che l'impegno assunto dalla Giunta
regionale rischia di trasformarsi "...anziché in una galleria
ferroviaria in un buco nell'acqua". Infatti la persona che avrebbe
dovuto dare le indicazioni e dire se ci sono dei validi motivi,
anche da un punto di vista strettamente tecnico-costruttivo, per
fare un tunnel ferroviario tra Aosta e Martigny, ha parlato per
circa 5 minuti e ci ha fatto sapere una cosa che somiglia un pò
alla notizia che ci ha dato stamattina il Presidente della Giunta e
cioè una di quelle cose che diceva Monsieur de La Palice.
Un'interessantissima mostra sulla ferrovia è stata allestita
all'interno della ricostruzione volumetrica della chiesa di S.
Francesco. Io consiglierei all'Assessore di mandare una lettera al
prof. Chiaraviglio perché, perlomeno, venga a raccogliere la
documentazione che si può trovare esposta in piazza Chanoux e che è
seguita in modo molto interessato dalle persone che la visitano.
Essa è senz'altro molto più stimolante per i valdostani che non
quelle, che per altri aspetti sono altrettanto valide, che sono
allestite nei locali dell'ex Collegio St. Benin.
Noi siamo convinti che questo sia l'ultimo centenario; nei
manifesti è scritto che questo è il primo centenario, ma se
continuiamo così si tratterà sicuramente dell'ultimo. Non certo,
ovviamente, perché il progresso tecnologico avrà messo da parte i
treni nei prossimi cento anni, ma perché senz'altro la strada
ferrata nella nostra Regione non avrà più ragione di esistere nelle
condizioni in cui si trova; se non si interviene per tempo per essa
non ci potrà essere, purtroppo, alcun futuro. Questo, ovviamente,
senza voler entrare in polemica con il discorso del trasporto
individuale, dell'uso dei buoni di benzina, ecc..
Vorrei quindi consigliare di far andare il prof. Chiaraviglio a
visitare questa mostra dalla quale potrà desumere tutta una serie
di elementi che gli permetteranno di approfondire i suoi studi. Il
sentirmi dire che un tunnel si può fare, quando già nel 1800 ci
sono stati degli uomini altrettanto intelligenti che non hanno
soltanto espresso quell'idea a livello di possibilità, ma l'hanno
anche concretizzata con degli studi e dei progetti, è del tutto
ridicolo, com'è altrettanto ridicolo che l'Amministrazione
regionale si faccia "menare per il naso" in questo modo, anche su
temi importanti come questo, facendo incetta di venditori di
fumo.
Mi auguro che la prosecuzione degli studi dimostri che io ho
torto e che ci sia qualche cosa di un po' più concreto, ma non si
può venire a sostenere, anche se in una Regione come la nostra, che
non si sono ancora potuti fare "interventi di campagna" (ed io non
so a che razza di interventi di campagna si facesse riferimento),
quando, anche con un inverno lungo, si sarebbero potuti fare
comunque "interventi di campagna" almeno in certe zone. E poi hanno
già fatto un traforo, anche se ad una quota decisamente superiore
rispetto a quella di un eventuale traforo ferroviario; tuttavia
credo che, almeno da un punto di vista geologico, tutti i sondaggi
e lavori fatti per il tunnel del G.S. Bernardo possano comunque
essere di supporto allo studio di fattibilità che si dovrebbe fare.
Non mi risulta, però, che queste cose siano state in alcun modo
toccate.
È preoccupante, inoltre, assistere alla reazione dei nostri
vicini che sono venuti qui per invitarci a bere un aperitivo a
Martigny. Non mi sembra che ci sia molto entusiasmo, se non altro
da parte del Sindaco di Martigny che è stata l'unica autorità
d'oltre confine che ha partecipato alla presentazione.
Pertanto noi non possiamo accettare che ci venga detto che
questa Amministrazione si impegna anche sul fronte della ferrovia.
Noi, che pure avevamo sempre sostenuto che questo non era vero, di
fronte a quella delibera eravamo rimasti favorevolmente stupiti.
Certo è che da come stanno andando avanti le cose su questo
versante non possiamo che ritornare alle conclusioni precedenti e
cioè che questa Amministrazione si è lanciata nell'impresa della
realizzazione dell'autostrada da Aosta a Courmayeur e non prende
seriamente in considerazione la possibilità che i trasporti, nella
nostra Regione, possano essere organizzati diversamente, con un
maggior vantaggio sia per i singoli che per la collettività, con un
uso diverso, migliore e potenziato, della ferrovia.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Vorrei fare una premessa che mi pare
molto importante, in relazione ad un argomento che ha una portata e
avrà delle conseguenze molto rilevanti per il futuro della nostra
Regione, sgombrando il campo dalla presunzione che un'opera di
questo genere sia attribuibile ad un particolare governo, ad una
forza politica o alle forze di una maggioranza. Un'opera di tale
portata, così come è stata prevista, non sarà certamente
attribuibile ad una maggioranza. Quindi, se vi sono contorni
polemici solo perché questa iniziativa è partita da una Giunta
regionale, ma coinvolge il Consiglio regionale, è opportuno che
tali polemiche, secondo me, siano tralasciate, specie se rapportate
all'importanza dell'opera che, se realizzata, non sarà certamente
di medio termine perché sarà destinata a modificare profondamente
la nostra Regione.
Anche per quanto riguarda la mostra presente in piazza Chanoux
c'è stato un intervento della Regione e quindi si tratta di
un'iniziativa che rientrava in una serie di manifestazioni tese non
ad evocare il centenario della ferrovia (e non a caso l'abbiamo
voluto denominare "1° centenario"), ma a sottolineare l'importanza
di questo mezzo di trasporto per la nostra Regione.
Venendo al caso specifico tengo a precisare la forma e la data
dell'incarico. La deliberazione di Giunta reca la data del 30
gennaio del 1986 ed il visto della Commissione di Coordinamento è
stato apposto il 15 febbraio 1986; quindi stiamo parlando di
questioni e di incarichi che hanno pochissimi mesi alle spalle.
Inoltre l'incarico non era solo ristretto alla esecuzione di uno
studio di fattibilità per la realizzazione di un tunnel, ma, oltre
a questo, era esteso al potenziamento delle linee ferroviarie
Torino-Aosta e Milano-Aosta. Si trattava quindi di un discorso
complessivo, non limitato solo allo studio di un tunnel, ma (e
questo è stato uno dei meriti della conferenza stampa ritenuta così
stringata e quasi sminuita dalle affermazioni dell'interpellante)
capace di rendere e presentare al pubblico l'effettiva portata di
questa iniziativa che aveva lo scopo di creare l'opportunità di un
progetto di collegamento tra il sistema ferroviario italiano ed il
sistema ferroviario europeo sul lato occidentale delle Alpi. Lo
scopo della conferenza stampa era quindi di segnare nella sua
giusta luce il progetto che era già stato presentato come
intenzione alla COTRAO (organismo che raduna le Regioni sul
versante occidentale delle Alpi) e che abbiamo voluto presentare
anche alle autorità del Vallese che sono le più direttamente
interessate.
Non volendo far perdere tempo al Consiglio, anche perché la
relazione è già stata distribuita, dirò per brevissimi cenni che
nella stessa conferenza stampa sono state indicate dal Presidente
della Giunta le procedure che sono già state e che dovrebbero
ancora essere seguite. A differenza delle procedure seguite per
altre iniziative analoghe, quella da noi seguita tende a creare,
ritenendola elemento di base e di sostegno, la cooperazione tra le
Regioni transfrontaliere. Questo quadro cooperativo fa riferimento
alla Convenzione europea di Madrid del 21 maggio 1980, ratificata
dallo Stato italiano nel 1984, che concede la possibilità alle
Regioni transfrontaliere di farsi promotrici di progetti che le
interessino direttamente. Quindi nella relazione del Presidente
della Giunta è indicata anche una strategia di sviluppo, alla cui
base sta la collaborazione tra due Regioni confinanti, in questo
caso la Regione Valle d'Aosta da un lato e dall'altro il Cantone
Vallese.
Non è vero che rispetto a questo progetto vi sia stata della
tiepidità, come qualcuno ha voluto mettere in evidenza. Vi è stato
un atteggiamento decisamente positivo da parte della municipalità
di Martigny e a quell'incontro era presente anche il Presidente del
Cantone Vallese al cui governo cantonale il progetto verrà
presentato in un altro momento. L'obiettivo è quello di fare del
Governo Regionale della Valle d'Aosta e del Governo del Vallese i
protagonisti di questo gruppo di concertazione a sostegno del
progetto, per allargarlo successivamente ai Governi, Federale
Svizzero e Nazionale Italiano. Vorrei anche precisare che questa
procedura è stata segnata dal Presidente della Giunta ed in questo
senso noi stiamo operando.
La progettazione ha preso l'avvio da poche settimane e
l'incarico assegnato ha le dimensioni ed i limiti che abbiamo
indicato. Sarebbe stato fin troppo facile presentare disegni
para-esecutivi o idee più precise di quelle esposte in quella
conferenza che aveva solo l'obiettivo fondamentale di dimostrare la
validità e la qualità del progetto di collegamento ferroviario.
Mi pare che dalla conferenza sia emersa con sufficiente
chiarezza la considerazione che il trasporto ferroviario, lungi dal
dover essere ritenuto un sistema obsoleto per il futuro, sia da
considerare come uno dei mezzi di cui il futuro sviluppo
dell'Europa ha bisogno per accorciare e rendere più comodi i
collegamenti ferroviari tra il nord ed il sud, sia per il trasporto
delle merci, sia per il trasporto delle persone. Non voglio
ripetere quello che già è stato detto nella conferenza, ma ci tengo
a precisare che cerchiamo di operare con serietà ed impegno per
condurre a compimento questo progetto e se vi sono delle "arrières
pensées" rispetto a questo discorso, esse dovrebbero essere fugate;
la realizzazione di questo progetto non dovrebbe essere attribuita
né ad una maggioranza né a forze politiche particolari, ma alla
Regione Valle d'Aosta intesa nel suo insieme.
PRESIDENTE
: Ha chiesto a parola il Consigliere Viberti;
ne ha facoltà.
VIBERTI (N.S.):
Noi non abbiamo mai avuto dubbi sulla
necessità di uno sbocco ferroviario verso l'estero attraverso la
nostra Regione. Da quando siamo in questo Consiglio abbiamo sempre
sostenuto che si sarebbe potuta impegnare una parte delle forze e
dei quattrini dell'Amministrazione regionale, per evitare o
limitare lo sconquasso che arreca la costruzione di un'autostrada e
per la costruzione di una ferrovia che risolvesse il problema del
trasporto pesante nella nostra Regione.
In questo senso, però, non abbiamo mai incontrato nessuna
volontà positiva nella maggioranza e facciamo sempre più fatica a
credere che la Giunta sia mossa da intenzioni diverse da quella di
non concretizzare il tunnel ferroviario. Ci sembra infatti che si
tratti più di un'azione di copertura rispetto ad altro...
(...INTERRUZIONE...)
Ma questo è evidente, signor Presidente! Quando ci troviamo di
fronte a conferenze-stampa come quella alla quale abbiamo potuto
assistere, quando vediamo che l'Amministrazione regionale va,
addirittura, a pagare i conti in Svizzera, quasi buttando via i
tanti soldi che noi abbiamo, mentre secondo noi sarebbe meglio
affrontare un poco più seriamente le cose per cercare di
analizzarle sotto i loro vari profili, di certo non ci possiamo
ritenere soddisfatti nel sentirci dire che esistono tutte le
condizioni per ritenere quella scelta intelligente e fattibile.
Secondo noi, da un punto di vista politico ed economico, questo
aspetto era già chiaro prima e non avevamo assolutamente bisogno di
sentircelo dire in una conferenza-stampa, costata chissà quanto
all'Amministrazione regionale. Inoltre la Regione è andata a
spendere soldi anche in Svizzera per sostenere più un'opera di
propaganda che non una reale e consistente operazione promozionale
nei confronti della ferrovia. Se l'Amministrazione regionale e
questo Esecutivo avessero voluto fare qualcosa nei confronti della
ferrovia nella nostra Regione, avrebbero potuto dimostrarlo, ad
esempio, bloccando il rinnovo della convenzione con il Genio
militare.
(...INTERRUZIONE...)
Ah, ecco! Non è possibile! Allora il Presidente mi deve spiegare
a che cosa serve fare uno studio di fattibilità se non a mascherare
quel pesantissimo intervento, per la nostra Regione, che è
costituito dalla realizzazione dell'autostrada. Questa è la nostra
interpretazione, signor Presidente, e lei permetterà che io possa
avere delle opinioni, magari sciocche e non identiche alle sue;
tuttavia io ho il diritto di avere delle opinioni che lei non è
tenuto a rispettare, ma almeno ad ascoltare quando io le
esprimo.
Ripeto pertanto che noi non comprendiamo questo "gigantismo" da
una parte, che però dall'altra, nella pratica e nella realtà, è
accompagnato da "nanismo".
Non è stato detto niente sui contatti con le Ferrovie dello
Stato. Per quanto concerne i rapporti con le autorità svizzere
l'Assessore Lanivi ha detto tutto quello che c'era da dire, che
però è ancora molto poco; invece del progetto di fattibilità, dopo
l'interpellanza, non ne sappiamo molto di più. L'unica cosa che
emerge ben chiara è che andiamo "sempre più sparati" verso la
costruzione dell'autostrada. È un peccato buttare tanti soldi e
sprecare delle possibilità. Io non posso più prendere sul serio
un'iniziativa di questo genere: se ci saranno delle novità le
valuteremo con attenzione, ma se il livello dell'impegno nei
confronti della ferrovia resta questo, senz'altro noi, per quanto
concerne il voto in questo Consiglio, non condivideremo nessuna
scelta su tale argomento.
Si dà atto che dalle ore 11.41 riassume la Presidenza il
Presidente BONDAZ.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK