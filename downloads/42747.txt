Consiglio Regionale della Valle d'Aosta - Oggetto del Consiglio n. 242 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 242 del 27 gennaio 2021 - Resoconto
OGGETTO N. 242/XVI - D.L. n. 6: "Disciplina in materia di
Avvocatura regionale. Modificazioni alla legge regionale 15 marzo
2011, n. 6 (Istituzione dell'Avvocatura regionale)".
Bertin (Presidente) -
Passiamo dunque alla analisi del
testo. Il relatore, come detto, è il consigliere Malacrinò che si è
prenotato e a cui cedo la parola.
Malacrinò (PCP) -
Il disegno di legge che andremo a
licenziare si compone di undici articoli e propone delle modifiche
della legge regionale n. 6 del 15 marzo 2011, che disciplina
l'istituzione dell'Avvocatura regionale. Si tratta di armonizzare e
adeguare la nostra legge con quanto previsto dall'articolo 23 della
legge professionale forense. Tale disciplina prevede che per gli
avvocati dipendenti di enti pubblici iscritti in uno speciale
elenco, debba essere assicurata da contratti collettivi o da
appositi regolamenti sia la piena autonomia nella trattazione degli
affari legali sia un trattamento economico adeguato alla funzione
professionale svolta. Si tratta dunque di adeguare la normativa
vigente a quanto previsto da norme statali, anche per prevenire
possibili contenziosi con il personale assegnato
all'Avvocatura.
In breve, con l'articolo 1 si modifica il numero di personale
del quale l'Avvocatura può disporre e si inserisce la cosiddetta
indennità di toga. L'articolo 2 prevede che presso l'Avvocatura
possa essere compiuta la pratica forense. Con gli articoli 3, 4, 5
e 6 si stabilisce in quali casi spettano i compensi e si specifica
che questi sono aggiuntivi rispetto alla retribuzione,
all'indennità di risultato e di avvocatura. Con l'articolo 7
vengono stabiliti i limiti massimi relativamente ai compensi
aggiuntivi.
Il disegno di legge n. 6, presentato dalla Giunta regionale in
data primo dicembre, è stato portato all'attenzione della II
Commissione nelle date del 7, del 10 e del 21 dicembre e infine il
25 gennaio 2021 i commissari hanno espresso all'unanimità il loro
parere favorevole. Visti gli emendamenti presentati, la Commissione
ha ritenuto di predisporre un proprio testo da sottoporre al
Consiglio.
Ringrazio i commissari e i consiglieri che hanno partecipato ai
lavori.
Presidente -
Come detto passiamo all'analisi del testo
della II Commissione e siamo in discussione generale. Qualcuno
intende intervenire? Il vicepresidente del Consiglio Sammaritani ne
ha facoltà.
Sammaritani (LEGA VDA) -
A compendio e a integrazione di
quello che ha detto correttamente il presidente della Commissione
Malacrinò, devo dire che si tratta di una legge giusta, se vogliamo
definirla così, nel senso che sicuramente è un modo per far sì che
anche gli uffici dell'Avvocatura regionale, quindi uffici di
importantissima competenza e fondamentali per la vita anche della
Regione e della gestione del contenzioso regionale in tutti i suoi
aspetti, venga adeguata a quelle che sono le normative statali, che
risalgono non solo al 2014 quando c'è stata la modifica della legge
nazionale sulla professione forense, ma ancor prima alle leggi
istitutive dell'Avvocatura dello Stato. Assimilare il trattamento
degli avvocati dello Stato agli avvocati della Regione è
importante, perché si tratta di espletare le stesse funzioni con le
stesse competenze e, anzi, se mi si permette una piccolissima
polemica che è incidentale, ma da professionista ed ex presidente
dell'Ordine forense ci tengo a dirlo, molto spesso l'Avvocatura
dello Stato lascia un pochino a desiderare quando deve difendere
gli organi amministrativi e statali, l'Avvocatura regionale invece
è sicuramente estremamente più efficiente e più presente quando si
tratta di difendere gli interessi della Regione. Quindi a maggior
ragione era importante adeguare questa normativa, era già da un po'
di tempo che se ne parlava e pertanto è corretto fare questo tipo
di intervento legislativo per questa importante parte della
funzione pubblica.
Abbiamo lavorato bene in Commissione, ci sono state alcune
precisazioni, alcune modifiche, alcuni adattamenti che sono stati
accolti e i commissari hanno lunedì deliberato su questa legge. Io
credo che sia un passo importante, perché l'efficienza della
Amministrazione è anche molto spesso efficienza degli organi,
soprattutto quelli che poi difendono l'Amministrazione nei
contenziosi e sappiamo quanto sia importante a volte, sia
economicamente ma anche dal punto di vista sociale, far sì che un
ente pubblico sia ben difeso e ben gestito dal punto di vista
giurisdizionale.
Presidente -
Consigliere Carrel ne ha facoltà.
Carrel (PA) -
Intervengo anch'io in questo dibattito
proprio in quanto commissario della II Commissione e mi aggrego ai
ringraziamenti per tutti i commissari che hanno lavorato alla
stesura di questo testo di legge che, secondo me, va in una
direzione ben chiara, quella di cercare di creare della
meritocrazia nella pubblica Amministrazione. Credo che questo sia
un grande merito di questa legge e possa e debba essere in futuro
anche una strada che dobbiamo percorrere per tutti i rami della
pubblica amministrazione.
Come ha ben detto il collega avvocato Sammaritani, gli altri
termini su cui dobbiamo e questa legge si focalizza è
professionalità ed efficienza della pubblica amministrazione. Tutto
ciò si può avere solamente se si va a creare un sistema ampiamente
meritocratico. Credo che questa sia una legge che tiene in
considerazione questo aspetto e quindi sono contento del lavoro che
abbiamo svolto come commissari della II Commissione insieme agli
uffici competenti, per arrivare oggi ad approvare questa legge.
Presidente -
Altri intendono intervenire nella
discussione generale? Non vedo altre prenotazioni. Posso chiudere
la discussione generale? La discussione generale è chiusa. Qualcuno
si prenota in fase di replica? Il presidente della Regione Lavevaz,
ne ha facoltà.
Lavevaz (UV) -
Molto brevemente, questo come è stato
detto è un disegno di legge che è quasi un atto dovuto, perché
allinea sostanzialmente la nostra norma riguardante l'Avvocatura
regionale alle norme statali. Come ha detto il collega Sammaritani
è una legge giusta, perché rende finalmente un po' di chiarezza
anche su questi aspetti che sono rimasti un po' fermi nei cassetti
in questi ultimi anni.
Ringrazio anch'io la Commissione per il lavoro che ha svolto,
peraltro in maniera anche molto celere, perché questo disegno di
legge è stato licenziato in poche settimane, e che ci permette
finalmente, come dicevo, di fare chiarezza da un lato e anche di
rendere il giusto merito al lavoro che l'Avvocatura regionale
compie.
Mi permetto anche di sottolineare che il lavoro dell'Avvocatura,
il fatto stesso che l'Avvocatura sia stata istituita, permette alla
Amministrazione regionale delle importanti economie, oltre i
risultati importanti che sono ottenuti. Credo che questo disegno di
legge sia il giusto riconoscimento, al di là del punto di vista
proprio della norma, anche per i risultati che l'Avvocatura porta a
casa e per il lavoro che ogni giorno viene fatto a beneficio
dell'Amministrazione regionale.
Presidente -
Non vedo altre richieste. Credo che possiamo
passare alla votazione del testo. Articolo n. 1. Non vi sono
richieste di intervento? Lo metto in votazione. La votazione è
aperta.
Esito della votazione:
Presenti, votanti e favorevoli: 35
Il Consiglio approva all'unanimità.
All'articolo n. 2 c'è l'emendamento della Lega e di Pour
l'Autonomie. Qualcuno intende illustrarlo? Consigliere Sammaritani
ne ha facoltà.
Sammaritani (LEGA VDA) -
Si tratta di un piccolo
emendamento in realtà, ma importante, un emendamento prettamente
tecnico, perché molto giustamente l'articolo 2 di questo disegno di
legge prevede la possibilità di far espletare, presso gli uffici
dell'Avvocatura regionale, anche la cosiddetta pratica forense,
quindi quel momento di formazione che coloro che vogliono fare gli
avvocati e vogliono quindi presentarsi all'esame per l'abilitazione
di avvocato devono fare prima di appunto poter essere ammesso a
tale tipo di esame di stato. Molto importante, molto interessante e
molto giusto, una volta ancora, che ci sia questa possibilità, cioè
che giovani, normalmente valdostani, abbiano questa possibilità,
perché effettivamente è successo anche in certi periodi storici,
anche recenti, che un giovane laureato valdostano facesse fatica a
reperire uno studio che potesse fargli fare la pratica, quindi un
piccolo sbocco in più, seppur magari di piccoli numeri, ma comunque
anche l'Avvocatura appunto della Regione se può accogliere questi
praticanti è cosa molto importante.
Questo emendamento però introduce un elemento, perché ci è
venuto il pensiero che non esistono solo i praticanti, ci sono
anche altre forme di possibile accesso alla professione o
preparazione alla professione o addirittura ancor prima di forme di
tirocinio. Una in particolare, prevista dalla legge, è quella
appunto del tirocinio curriculare, che è un percorso abbastanza
breve, peraltro, di un certo numero di ore che uno studente in
giurisprudenza può fare presso uno studio legale: si stipula una
convenzione fra lo studio legale e il proponente che è
un'università, che in questo caso è spesso quella di Torino, lo
dico perché lo sto facendo personalmente nel mio studio, dove ho
accolto un giovane laureando valdostano che sta facendo proprio in
questi giorni questo tirocinio. Quindi era importante, secondo me,
che presso la Regione, presso l'Avvocatura regionale, si potesse
fare anche questo: non soltanto la pratica forense, ma anche il
tirocinio curriculare.
Abbiamo formulato questo articolo in modo più generale, in modo
da prevedere che anche un domani future altre forme di formazione,
collaborazione, tirocinio di questo genere potesse essere possibile
espletarle presso l'Avvocatura regionale. Quindi un arricchimento,
secondo me, per tutto il tessuto sociale valdostano degli studenti
che possono collaborare con gli uffici regionali, possono fare una
grandissima e bellissima esperienza di studio e di lavoro, quindi
un arricchimento per l'Avvocatura e un arricchimento reciproco
anche per lo studente.
Credo che sia un emendamento importante nel suo piccolo: come
l'articolo è importante, anche l'emendamento che dà maggiore spazio
di collaborazione fra l'ente pubblico, l'Amministrazione e il
tessuto sociale esterno dei nostri studenti che vanno sempre
aiutati. Credo che questo emendamento sia assolutamente spero
condivisibile e condiviso da tutti.
Presidente -
Grazie Vicepresidente. Non vedo altre
prenotazioni, metterei in votazione l'emendamento di Lega e Pour
l'Autonomie all'articolo 2. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Metto in votazione l'articolo 2. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Metto in votazione l'articolo 3. Possiamo dare lo stesso
risultato? Stesso risultato. Articolo 4: stesso risultato. Articolo
5: stesso risultato. Articolo 6: stesso risultato. Articolo 7:
stesso risultato. Articolo 8: stesso risultato. Articolo 9: stesso
risultato. Articolo 10: stesso risultato. Articolo 11: stesso
risultato.
Vi sono dichiarazioni di voto? Non vedo richieste, pertanto
metto in votazione il testo nel suo complesso. La votazione è
aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK