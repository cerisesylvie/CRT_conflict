Consiglio Regionale della Valle d'Aosta - Oggetto del Consiglio n. 502 del 24 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 502 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 502/XI Situazione attuale e prospettive future dei
settori industriali e artigianali agli effetti produttivi ed
occupazionali. (Interpellanze)
Interpellanza A conoscenza della pubblica denuncia
dell'Associazione Valdostana Industriali in merito alla situazione
venutasi a creare nel settore industriale della Valle d'Aosta agli
effetti produttivi ed occupazionali;
A conoscenza, altresì, della presa di posizione della FLM
valdostana nei confronti della Nazionale Cogne a seguito del
mancato rispetto dei diritti sindacali dei lavoratori, nonché dei
rapporti che devono sussistere fra le parti sociali;
Preso atto della mancata convocazione della IVa Commissione
consiliare, a cui l'Assessore avrebbe dovuto riferire in merito
all'incontro con i rappresentanti della Società Cogne-Acciai
speciali;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) quali iniziative sono state intraprese dalla Giunta regionale
per accertare la reale situazione venutasi a creare nel settore
industriale valdostano agli effetti produttivi ed
occupazionali;
2) l'esito dell'incontro, se avvenuto, che doveva aver luogo nei
primi giorni del mese corrente fra il Presidente della Giunta e
l'Assessore competente con il titolare del Gruppo Marzorati;
3) quale è l'attuale situazione occupazionale alla Cogne, alla
luce anche dei cambiamenti e della vendita di Società, come
denunciato dalla FLM;
4) se sono stati affrontati con la Cogne i problemi concernenti
il rispetto dei diritti sindacali dei lavoratori e i rapporti con
le Organizzazioni Sindacali.
F.to: Beneforti - Curtaz
Interpellanza Vista l'indagine previsionale dell'AVI diffusa nei
giorni scorsi, che fa riferimento ai primi tre mesi del 1999;
Appreso che la produzione e l'occupazione sono in calo per il
13% degli imprenditori locali,
Constatato che i valori dell'indagine si allineano al trend
congiunturale negativo del resto d'Italia;
i sottoscritti Consiglieri regionali
Interpellano
la Giunta regionale per conoscere:
1) se la Giunta regionale ha verificato tramite le sue strutture
l'attuale situazione e le prospettive future dei settori
industriali e artigianali della Valle d'Aosta;
2) quali sono le eventuali iniziative che l'Amministrazione
intende promuovere onde arginare l'attuale trend negativo.
F.to: Comé - Marguerettaz - Viérin M. - Collé - Lanièce
Président L'interpellation dont au point 18 à l'ordre du jour
est discutée conjointement au point n° 15 à l'ordre du jour, pour
permettre au Conseiller Beneforti de se reposer un instant. Je
donnerais la parole d'abord au collègue Comé.
Comé (Aut) L'interpellanza che abbiamo presentato come gruppo
degli Autonomisti è nata da un articolo che è apparso sui giornali
e sull'indagine previsionale che l'AVI aveva diffuso nei giorni
scorsi. Questa indagine per ora è solo una previsione, non è ancora
una certezza, ma la nostra preoccupazione e la volontà di
presentare quest'interpellanza sono nate anche dal fatto che
l'ultimo trimestre 1998 aveva evidenziato, rispetto al trend
positivo dei primi nove mesi del 1998, dei dati nettamente negativi
per quanto riguardava sia la produzione che l'occupazione.
Questi dati previsionali aumentano ancora questa negatività e
portano a un calo che si aggira all'incirca al 13 percento della
produzione e dell'occupazione.
Questi sono dati che, se verificati e parificati a quelli della
situazione italiana, si allineano al trend congiunturale del resto
d'Italia. La nostra preoccupazione sta proprio in questo: le
politiche del lavoro, gli incentivi che la Regione concede da anni
in favore di diverse attività, portano ad avere dei dati che sono
sugli stessi livelli di quelli del resto d'Italia.
Presentiamo quest'interpellanza per chiedere appunto
all'Assessore competente e alla Giunta se queste prospettive nei
settori industriali e artigianali della Valle d'Aosta sono state
verificate e se rispondono ai dati previsionali diffusi dall'AVI, e
inoltre se le iniziative che l'Amministrazione intende portare
avanti non sono da rivedere, se poi i dati risultano essere questi
che sono oggi sotto gli occhi di tutti.
Président La parole au Conseiller Beneforti.
Beneforti (PVA-cU) Ci rendiamo conto che l'argomento posto con
l'interpellanza meriterebbe una verifica più ampia, ma ci
riserviamo di ampliare il confronto, se necessario a livello di
commissione, oppure anche in Consiglio, con la presentazione di una
mozione o di una risoluzione. A noi interessa conoscere oggi alcune
risposte alle domande che abbiamo posto alla Giunta e all'Assessore
competente sull'argomento in discussione.
In questi ultimi mesi - per non dire giorni - siamo stati
preoccupati da quanto è accaduto e sta accadendo nel settore
industriale valdostano. La denuncia del Presidente dell'AVI sullo
stato della politica industriale in Valle d'Aosta agli effetti
produttivi ed occupazionali credo che sia stata allarmante.
Raramente si era sentito da parte dell'Associazione industriali una
denuncia così aperta.
I sindacati hanno risposto alla posizione dell'AVI dicendo che
il catastrofismo degli industriali è fuori luogo, ma nello stesso
tempo anch'esse hanno esternato la loro preoccupazione per i tagli
che avvengono sull'occupazione, per la mobilità, per la cassa
integrazione alla Converter di Pont-Saint-Martin e in altri
ambienti. Sono preoccupati per come sembra che gli operai delle
imprese siano trattati all'interno della Cogne.
Sono preoccupati e siamo anche noi preoccupati per le voci di un
trasferimento di proprietà della Cogne, smentite fra l'altro per
fortuna anche dallo stesso titolare Marzorati. E le organizzazioni
sindacali sono anche preoccupate per il deterioramento dei rapporti
sindacali che sussistono all'interno della Cogne, dove ancora si
mantiene la cassa integrazione e ancora si afferma che esistono
degli esuberi. Si mantiene la cassa integrazione, si afferma che
esistono degli esuberi in prospettiva, quasi facendo comprendere
che la cassa integrazione può aumentare e anche il numero degli
esuberi può superare quello che in precedenza era stato detto.
Abbiamo poi la Tecsid di Châtillon che afferma che l'ampliamento
della stessa attività produttiva si trasferirà in Spagna o che
assumerà la gestione di altre aziende in Spagna, anziché investire
nella nostra regione.
Esiste la preoccupazione perché i disoccupati in Valle iscritti
alle liste di collocamento sono sempre 7000, perché poi l'economia
ristagna; il piano triennale di lavoro non porta ancora a dei segni
di ripresa dell'occupazione.
Anche la Cogne non dà segni di ripresa: sarà il discorso del
mercato, sarà il discorso del contratto dei metalmeccanici, ma
tante certezze non le abbiamo! Anche la realizzazione dell'area
industriale Cogne accusa dei ritardi che ci preoccupano, stante la
situazione occupazionale di Aosta; ritardi che riguardano sia la
possibilità di creare le condizioni per nuovi insediamenti
nell'area industriale, sia anche per la riorganizzazione
urbanistica dell'area stessa. Siamo di gran lunga in ritardo, basta
assistere ai dibattiti che avvengono in Consiglio comunale di
Aosta, per rendersi conto che un certo ritardo sussiste.
Di fronte a questa situazione ci attendevamo qualche
comunicazione della Giunta a livello di commissione, delle stesse
organizzazioni sindacali che sembra che non si preoccupino più di
tanto di ciò che sta accadendo oggi intorno al mondo del lavoro.
Forse hanno piena fiducia negli attuali amministratori regionali
per non temere sorprese, mi auguro che questa fiducia venga
ripagata, però vi devo dire con tutta sincerità che da parte nostra
non ci sentiamo tranquilli, dato che anche a livello nazionale c'è
stata una frenata del sistema economico produttivo ed
occupazionale.
Le previsioni non sono positive; non si prevedono novità sia a
livello nazionale che regionale, in grado di cambiare la
situazione. Assistiamo a un rallentamento della crescita economica
occupazionale e produttiva in Italia, in Europa, come in Valle
d'Aosta, ma sono certo che se questo trend verrà avanti, noi ne
risentiremo maggiormente, non avendo un'imprenditoria locale come
esiste in altri paesi.
Con quest'interpellanza abbiamo posto quattro domande alla
Giunta e all'Assessore e attendiamo di avere le risposte. Non
crediamo che in questo campo, per quello che esiste nel resto
d'Italia e anche in Europa, la Giunta e l'Assessore possano avere
formule magiche per risolvere il problema, ma intendiamo conoscere
se è stato fatto un esame della situazione e quali sono le
iniziative che si intende portare avanti per assicurare alla Valle
d'Aosta una economia più stabile e un'occupazione che dia lavoro ai
nostri disoccupati.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Cercherò di dare una risposta di carattere
generale alle diverse domande che sono state poste dalle due
interpellanze.
È stato evidenziato che ci troviamo in una situazione economica
nazionale, che registra un rallentamento della crescita nell'ultimo
quadrimestre del 1998, come la crescita del PIL, che era prevista
ben più alta, sarà nel 1998 intorno all'1 percento, e come questo
abbia dato origine a una serie di indagini. C'è stata quella
dell'AVI, indagine previsionale, e direi che qui va tenuto conto di
quanto è stato detto in una successiva intervista dal Presidente
dell'AVI, che ha sottolineato più volte come si tratti di dati
previsionali e non di dati a consuntivo, di conseguenza come sempre
i conti vanno fatti alla fine del trimestre e non all'inizio.
I dati previsionali AVI parlano di una valutazione più
pessimistica per quanto riguarda le aziende del settore
metalmeccanico e delle materie plastiche: è evidente a tutti come
in questo paese ci sia un rallentamento nel settore dell'auto e
come non lontano da noi ci sia un momento di crisi, pensiamo alla
situazione dell'OPS di Scarmagno, una fabbrica di computer
dell'Olivetti. Però, in questa stessa nota, l'AVI dice anche
un'altra cosa, e cioè che è sostanzialmente stabile il tasso di
utilizzo degli impianti, esso infatti resta abbastanza elevato.
Non solo, si dice anche che nei prossimi mesi le indicazioni
provenienti dai diversi settori ci diranno se c'è davvero
un'inversione di tendenza rispetto alla fase espansiva, che si era
registrata nel corso del 1998, oppure se il miglioramento dei conti
pubblici, l'entrata dell'Italia nell'Euro, la riduzione dei tassi
di interesse, i rinnovi dei contratti, gli incentivi alle imprese
saranno in grado di rimettere in moto l'economia e di migliorare la
competitività delle imprese.
Vorrei ricordare soprattutto al collega Beneforti come
normalmente le valutazioni delle associazioni industriali quando ci
sono i contratti di lavoro aperti - ce lo ricordava anche ieri in
un'intervista al "Sole 24Ore" il Ministro Ciampi - sono influenzate
da questo stato di cose. Senza dubbio di fronte a questa situazione
di rallentamento del primo trimestre le previsioni dell'AVI sono di
una ripresa per il secondo semestre di quest'anno.
Per quanto riguarda la situazione specifica, noi siamo in
possesso non solo di quest'analisi dell'AVI, ma anche di
informazioni assunte da parte di strutture interne
dell'amministrazione.
In particolare l'osservatorio del mercato del lavoro ha
provveduto ad effettuare come di consueto un'indagine
congiunturale, con l'obiettivo di monitorare l'andamento delle
variabili economiche più significative della realtà imprenditoriale
valdostana. Questo è stato fatto inviando un questionario alle
imprese dei diversi settori della Valle e i dati ottenuti sono
stati elaborati sulla base delle risposte fornite ai questionari.
In quest'indagine i dati confermano una buona crescita della
produzione per le attività manifatturiere, con un trend in calo nel
secondo semestre 1998 e con una stagnazione dell'industria
metallurgica; quindi viene confermata questa situazione di
rallentamento.
La distribuzione dell'attività nel corso del 1998 ha confermato
un andamento inferiore nel primo trimestre, dato cronico
determinato dal rallentamento dell'inattività di alcuni settori nel
periodo invernale. Va sottolineato che gli imprenditori indicano
andamenti di sostanziale stazionarietà sia per le previsioni di
produzioni e ordinativi, sia per le prospettive di prezzi e
assunzioni. Va precisato che anche nelle rilevazioni passate le
risposte sulle prospettive future in genere hanno fornito
indicazioni di stabilità, pertanto è consigliabile considerare con
estrema cautela questo dato.
L'industria in senso stretto, oltre i 10 dipendenti, osserva
situazioni complessivamente migliori con una capacità produttiva ed
utilizzata intorno al 76 percento. Le imprese maggiori registrano
una crescita del fatturato forte e soprattutto superiore
all'aumento della produzione. Gli ordinativi indicano un aumento
molto contenuto, ma queste imprese hanno oltre un semestre di
produzione assicurato, e quindi un carico ordini che va intorno ai
sei mesi. Risultano al contrario sostanzialmente stabili
produzione, fatturato e ordinativo nelle imprese minori.
Per quanto riguarda il turn over occupazionale, licenziamenti,
dimissioni e assunzioni, i livelli occupazionali a fine periodo
sono in generale molto simili a quelli di inizio periodo con saldi
per lo più positivi.
Il dato che in una situazione generale di stasi di mercato ci
consente di meglio prevedere il futuro è senz'altro quello del
portafoglio ordini. Le imprese fino a 9 addetti hanno ordini per i
prossimi 5,2 mesi, per 5,6 mesi quelli con addetti da 10 a 49,
mentre raggiungono un livello di tutto rispetto le imprese oltre i
50 addetti che registrano ordinativi per 6,3 mesi. Quindi questa
situazione definisce ordinativi che vanno tra le imprese più
piccole e le imprese più grandi dai 5 ai 6 mesi; questo non è il
segnale di una situazione di crisi imminente.
Per un'attenta analisi ritengo però che non si possa prescindere
da alcuni aspetti.
Il primo è che, innanzitutto, è mutato lo scenario
internazionale; non mi riferisco alla globalizzazione, che è un
fenomeno ormai dato e assunto, bensì al venir meno con l'adozione
della moneta unica di quegli strumenti, di politica monetaria, di
manovra sul costo del denaro, o ancora una spesa pubblica più
allegra, che per decenni hanno consentito di ravvivare i settori
produttivi del nostro paese nei periodi di crisi. Questi strumenti
sono venuti meno e altre sono le strade che ci è consentito
percorrere nelle fasi negative di un'economia ciclica.
Che il mondo imprenditoriale valdostano sia comunque in
crescita, e comunque non in una situazione di crisi drammatica -
non siamo al 13 percento in meno, che è il dato che lei ha
denunciato prima - si vede dai dati dell'Unioncamere, dove si
registra un aumento delle imprese attive alla fine del 1998, che
sono 49 in più rispetto a quelle dell'anno precedente, quindi le
imprese sono passate da 796 a 812.
Per quanto riguarda le questioni legate a quali sono le
iniziative regionali previste, sapete che già nel programma di
maggioranza era previsto che nel settore industriale e nei settori
produttivi si andasse verso un rafforzamento del cosiddetto
"sistema Valle d'Aosta", cioè si puntasse a una maggiore
integrazione delle attività produttive con il livello europeo, e
che si puntasse a una maggiore competitività. Per realizzare
quest'obiettivo è stato aperto un confronto con le categorie
economiche e sociali e sono state sollecitate le organizzazioni
sindacali a fornire una diagnosi, a indicare obiettivi e strumenti,
a dare un contributo ai problemi aperti e soprattutto a suggerire
alcune soluzioni.
Questo lavoro è stato avviato, le categorie stanno rispondendo
alle richieste che sono state fatte, non solo, ma è stato avviato -
come era previsto d'altronde dal programma di maggioranza - un
gruppo di lavoro con la rappresentanza delle categorie interessate,
per andare alla definizione di un testo unico in materia di
artigianato e in materia di incentivazioni al settore industriale
nel suo complesso, per andare quindi a razionalizzare e migliorare
le norme che oggi abbiamo e che consentono le incentivazioni alle
imprese industriali in Valle.
Inoltre si è avviato un altro gruppo di lavoro che è quello
legato alla riforma del sistema camerale, per dotare le imprese di
strumenti più efficaci; si pensa allo sportello unico e a servizi
in grado di rispondere meglio alle esigenze delle imprese e del
sistema economico valdostano nel suo complesso.
Quello che s'intende fare in sostanza è di rafforzare un modello
di concertazione che è già in atto in questa regione, ma che ha
necessità di essere meglio puntualizzato, dove rimanga aperta una
libera dialettica politica e sociale, perché voi sapete che sui
temi della concertazione il problema è sempre di quali sono i
rapporti fra i tavoli di concertazione e il ruolo delle istituzioni
politiche. Riteniamo che questo ruolo vada adeguatamente
salvaguardato, sapendo che la concertazione è un metodo che si può
proporre, ma non imporre, perché dipende dalla libera scelta dei
soggetti interessati. Questo per quanto riguarda le questioni di
carattere più generale.
Aggiungo per quanto riguarda alcune questioni che sono state
indicate, penso alla "questione Tecdis", che ci troviamo non di
fronte a un'azienda che sposta le proprie attività in Spagna, ma ad
un'azienda che ha avuto un tasso di crescita.
(interruzione del Consigliere Beneforti, fuori microfono)
C'era un'azienda in vendita in Spagna, la Tecdis è in forte
espansione, e vi do alcuni dati: il fatturato di quest'azienda nel
1997 era di 64 miliardi, nel 1998 è arrivato a 139 miliardi, quindi
più che raddoppiato, nel primo trimestre del 1999, in
controtendenza a quanto si dice sul rallentamento dell'economia, è
di 41 miliardi, che su base annua significherebbe arrivare a 150
miliardi, con un'occupazione che è passata da 312 unità nel 1997 a
383 nel 1999.
Quest'azienda ha avuto un'opportunità di espansione sul mercato
europeo, c'era in Spagna un'azienda, fra l'altro di proprietà
pubblica, che era in vendita, la scelta dell'imprenditore è stata
quella di acquisire questa unità produttiva che è decisamente
inferiore in termini occupazionali allo stabilimento Tecdis di
Châtillon e lo è anche in termini tecnologici. Quindi si è trattato
di un'espansione a livello europeo di una fabbrica, che comunque
mantiene il proprio centro decisionale, di ricerca e di
commercializzazione, direi il cuore dell'azienda, in Valle d'Aosta.
Credo che questo sia un dato positivo, vorrei che la vitalità di
tutte le aziende fosse questa e in quel caso non ci sarebbe stata
l'interpellanza. Ci sono altre aziende, ieri avete visto su "Il
Sole 24 Ore" che la Green Sport, la Napapiri ha superato i 100
miliardi di ricavi e sta aggredendo i mercati degli Usa. Ci sono
quindi degli elementi di eccellenza.
Per quanto riguarda le questioni della siderurgia e della Cogne
in particolare, qui c'è una particolare attenzione del Consiglio:
sono state fatte interpellanze nei mesi di ottobre, novembre,
gennaio e ora questa a marzo, a dimostrazione di un'attenzione
positiva verso uno stabilimento e verso un settore di lavoratori, i
metalmeccanici, che non sempre vengono ricordati. Hanno vissuto
anni gloriosi nel passato ma oggi, pur in presenza di un rinnovo
contrattuale che ritarda da mesi, finiscono nelle pagine interne
dei giornali. Rispetto alla situazione della Cogne ci sono stati
degli incontri il 3 febbraio e il 16 marzo con l'azienda, nei quali
essa ha riconfermato la volontà di mantenere e sviluppare
l'attività siderurgica in Valle. L'azienda ha investito lo scorso
anno circa 10 miliardi negli impianti, superando così la cifra dei
100 miliardi per quanto riguarda gli investimenti fatti
dall'impresa negli ultimi anni.
C'è stata anche un'intervista - oggi veniva ricordato - da parte
del presidente dell'azienda che ha ricordato come l'azienda non sia
in vendita, quindi ha smentito la cessione dell'azienda, ma ha
ribadito - e questo era stato detto anche nel corso degli incontri
con il Presidente della Giunta e il sottoscritto - il fatto che ci
troviamo di fronte a una situazione congiunturale per quanto
riguarda il mercato dell'acciaio, c'è una aspettativa di ripresa
per il secondo semestre dell'anno, e ha ribadito la necessità di
andare verso una politica di verticalizzazione delle produzioni,
quindi aumento delle qualità delle produzioni perché questa è la
sfida a cui le aziende europee si trovano davanti.
Per quanto riguarda gli elementi di concorrenzialità provenienti
dai produttori del sud-est asiatico, che rappresentavano l'elemento
di concorrenza più forte, si stanno ora attenuando, anche perché
sta cambiando la situazione economica di quei paesi.
Come vi ricordate, rimanendo alle interviste che sono
significative sotto questo aspetto, nel mese di ottobre l'azienda
aveva annunciato esuberi per 100 addetti e 80 lavoratori in cassa
integrazione; nelle ultime interviste si è parlato invece di
investimenti e di continuità occupazionale. Credo quindi che ci sia
stato un ridimensionamento delle visioni pessimistiche che
l'azienda aveva prodotto alla fine del 1998, tant'è che andando a
vedere i dati, oggi gli occupati della Cogne sono circa 1015; c'è
stato lo scorporo di un'attività che è quella di manutenzione degli
automezzi della Meccano, che ha coinvolto 10 dipendenti.
Per quanto riguarda la cassa integrazione ci troviamo di fronte
a una situazione di questo tipo: nel corso dei primi mesi di
quest'anno la cassa integrazione ha interessato mediamente da 7 a
15 dipendenti, se vi ricordate le richieste erano di 80-100; la
fermata dell'Acciaieria che doveva essere di una settimana al mese
per tre mesi, è stata invece solo di una settimana nei tre mesi,
quindi si è fatta meno cassa integrazione di quanto previsto. È
vero che i numeri ridotti della cassa integrazione sono stati
suppliti da ferie che i lavoratori hanno preso, ma questo non ha
interessato mediamente più di 20-30 lavoratori nei mesi di gennaio
e febbraio.
Ho dimenticato di dire che nel corso degli incontri è emersa
anche la necessità di andare ad alcuni adempimenti contrattuali per
quanto riguarda lo smaltimento delle scorie e per quanto riguarda
la richiesta dell'azienda di uniformare i canoni di locazione a
quelli praticati a tutte le altre imprese, cioè al 2 percento del
valore di acquisto degli immobili.
Rimane una questione aperta, che è quella relativa al problema
dei rapporti sindacali: una situazione di stallo. Siamo convinti
che un modello di confronto, di relazioni, di dialettica fra
l'impresa e i lavoratori sia un elemento che caratterizza i
rapporti sociali che ci sono in questa regione. Un modello di
relazioni industriali della Valle d'Aosta prevede che ci sia questo
rapporto e questo dialogo, perché è utile non solo ai lavoratori ma
anche all'impresa: il conflitto di per sé non risolve i problemi.
Questo lo abbiamo detto e lo abbiamo ripetuto all'azienda negli
incontri che abbiamo fatto. Più di tanto non potevamo fare, anche
perché questo è il nostro ruolo. È chiaro che sanzioni di tipo
diverso non competono all'Esecutivo regionale, il quale però ha
ritenuto opportuno sottolineare questo aspetto. In ogni caso si
prevede che ci saranno ancora riunioni e incontri con le
organizzazioni sindacali, incontri che sono in via di
calendarizzazione.
Per quanto riguarda le questioni sull'area Cogne, è vero che ci
sono stati dei ritardi; l'appalto che era stato avviato per
l'urbanizzazione dell'area Cogne ha avuto dei rallentamenti perché
c'è stato il fallimento dell'impresa, però posso dire che il 30 di
questo mese ripartiranno i lavori per l'urbanizzazione. Per quanto
riguarda la bonifica avevo già annunciato in questo Consiglio che
l'appalto è stato assegnato e si prevede che i lavori inizieranno
nel mese di aprile; anche qui c'è stato il ricorso di un'impresa
che non aveva partecipato all'appalto: il 14 aprile il TAR dovrà
affrontare questa situazione, ma ci sono buone ragioni per pensare
che venga affrontata positivamente.
Malgrado i ritardi che ci sono stati il Comune di Aosta ha
approvato il provvedimento analogo a quello definito dalla Giunta
regionale; i tempi previsti comunque consentono di rimanere
all'interno di quelli che ci sono stati assegnati dall'Unione
europea. Sono d'accordo comunque con chi dice che più è possibile
anticipare meglio è, perché questo poi significa avere la
possibilità di mettere in campo iniziative di
reindustrializzazione.
Sapete anche che c'è un disegno di legge che è all'esame delle
commissioni, che consente di rendere più appetibile l'area dal
punto di vista finanziario. Questa è un po' la situazione.
Penso di aver risposto in modo sufficiente, in ogni caso su
queste questioni credo che questa non sarà l'ultima
interpellanza.
Président La parole au Vice-président Viérin Marco.
Viérin M. (Aut) Abbiamo sentito tramite le parole dell'Assessore
delle cose che si possono definire in contrasto, e questo ci
preoccupa perché nel suo intervento lei Assessore ha richiamato la
situazione economica nazionale, che tutti i colleghi presumo
conoscano, come anche i mass media, situazione nazionale delicata,
che lei poi ha paragonato alla situazione valdostana, ammettendo
con correttezza il trend negativo del PIL anche in Valle d'Aosta.
Parliamo di dati previsionali validi per l'ultimo semestre 1999,
per cui è chiaro che la ricerca fatta dall'AVI è soprattutto per il
prossimo futuro. Ma si sa bene che non si possono affrontare delle
situazioni così importanti come quella occupazionale, direttamente
collegata al discorso economico, con il prendere iniziative solo
successivamente, ma bisogna prendere in esame date e previsioni
future per poter arginare un certo fenomeno preventivato.
Ci dice anche che in Valle l'osservatorio del mercato del
lavoro, mentre ammette un certo trend in calo, segnala una buona
crescita del livello occupazionale o quanto meno identica al
passato, e il trend negativo che potrebbe esserci in Valle, trend
che l'Assessore ha individuato tramite questo osservatorio, deriva
dalle aziende che hanno meno di 10 dipendenti.
Io dico che questo fatto merita ancora più attenzione, perché
l'Assessore cercando di dare una mano di vernice all'attuale
situazione in Valle, ci ha fatto un esempio della Green Sport, ed è
un esempio che non doveva fare perché quest'azienda ha dovuto, per
rilanciare il suo mercato, emigrare in Haute Savoie, dove sta
costruendo uno stabilimento. Si deve almeno chiedere caro Assessore
il motivo per cui la Green Sport, che è un'azienda nata e cresciuta
in Valle d'Aosta, abbia gettato le basi per la sua futura crescita
non in Valle d'Aosta, ma oltre confine! Queste sono cose che fanno
meditare, non cose che possono essere portate ad esempio per
dimostrare l'efficienza di interventi in questo settore.
L'altra grossa incongruenza sta nel fatto che l'Assessore ha
basato l'intero suo intervento sul discorso della concertazione,
definendola già in atto.
Lei, è vero, forse non era presente quando, in commissione
audendo proprio le forze economiche e sociali della Valle, per
sentire cosa pensavano del futuro sviluppo della parte dell'area
Cogne non occupata dalla CAS, le forze economiche e sociali, parlo
dell'AVI, delle Associazioni valdostane degli artigiani e dei
commercianti, sono state date delle informazioni in merito alla
concertazione tanto decantata dall'Assessore, che ci hanno fatto
rabbrividire; ci hanno detto chiaramente che concertazione in
questi ultimi anni non c'è stata e che anche loro sono sempre stati
chiamati, come diceva Lattanzi oggi, a cose già fatte.
Ma questa non è concertazione, quindi mi è sembrato molto strano
il fatto che lei abbia richiamato come grande fiore all'occhiello
una concertazione che è stata messa nel programma di questa Giunta,
che è stata e verrà fatta meno assidua con le categorie
socio-economiche di questa Valle, perché fino ad oggi non è
avvenuto niente di tutto questo.
E ci è stato detto in maniera molto chiara non più di una
settimana fa.
Si è parlato anche di quegli organismi tipo CREL che noi
Autonomisti abbiamo già definito come dei "carrozzoni", e abbiamo
chiesto perché alcuni pareri arrivano favorevoli a volte a
maggioranza.
I pareri arrivano favorevoli a maggioranza, ci è stato detto,
perché i rappresentanti delle categorie sono in minoranza, e quindi
anche lì i pareri arrivano favorevoli perché la Giunta regionale ha
inserito in quest'organismo un apparato che le fa da scudo, per
avere sempre i pareri favorevoli se non all'unanimità, almeno a
maggioranza. E questa è una grande pecca per chi vuole veramente
cercare di trovare una soluzione! Con questo non si pretende che la
Giunta abbia la bacchetta magica, ma che almeno abbia la voglia di
affrontare a viso aperto la situazione senza nascondersi dietro
alcuni organismi di questo tipo.
L'Assessore infine c'informa che si stanno studiando delle cose
diverse insieme a questa associazione, per dare un giusto aiuto al
settore economico valdostano. E allora questa è un'affermazione
grave che viene fatta dall'Assessore, quindi fino ad oggi
probabilmente non abbiamo fatto quello che si doveva fare, stiamo
cercando di cambiare rotta. Quindi tutto quello che abbiamo sentito
in questi anni, e cioè che andava tutto bene, che le scelte
migliori erano quelle fatte dalla Giunta, oggi l'Assessore nel suo
intervento abbia smentito il tutto!
Ho voluto fare un intervento che andava ad analizzare lo stesso
intervento dell'Assessore oggi in Consiglio, ma perché? Per cercare
di dimostrare ai colleghi che c'è grande incertezza sulle strade da
seguire da parte di questa Giunta sul futuro economico della Valle
d'Aosta, grande incertezza anche nel dire che si cercherà con forza
di dare vita alla Camera di commercio, una tesi che nella passata
legislatura non era molto condivisa dall'allora Assessore Mafrica,
ma che poi è stata inserita nel programma di maggioranza.
Anche lì gli Autonomisti fecero delle battaglie, purtroppo senza
frutto per il problema dei numeri in questo Consiglio. Dicevo che
m'interessava oggi far trasparire quest'impotenza della Giunta
verso questo settore talmente importante che poi ha dei riflessi
sull'occupazione valdostana.
Non voglio dilungarmi sul discorso occupazionale, perché abbiamo
visioni diverse. Faccio solo una piccola premessa: concordo che in
quei 7-8000 disoccupati ci siano persone che non vogliono trovare
lavoro; però mi preoccupa il fatto che fra questi disoccupati c'è
un'alta percentuale di giovani e, allo stesso tempo, che molte
persone trovano occupazione solo nel part time.
Questo vuol dire che facciamo partire questi giovani verso un
lavoro senza certezze.
È vero che la globalizzazione dei mercati presume che un
lavoratore debba cambiare nel futuro anche due o tre imprese, ma è
altresì vero che se portiamo i nostri giovani ad avere tanto lavoro
part time fino ai 35 anni, superata questa soglia di età i nostri
giovani non avranno più possibilità di trovare un'occupazione
decente, perché avranno bruciato tutta la loro fase di vita
potenzialmente preposta a una formazione occupazionale. Ed è questo
che ci preoccupa fortemente.
Infine volevo sottolineare due aspetti che riguardano l'area
Cogne. Ieri sono stato in Consiglio comunale di Aosta ad ascoltare
un dibattito, durato circa tre ore, in merito a questo problema,
che è stato trattato anche con una delibera di Giunta a fine
dicembre, e che riguarda i ritardi che si hanno nella realizzazione
dei lavori all'interno dell'area Cogne, ma parlo di quell'area
Cogne non utilizzata dall'attuale stabilimento siderurgico,
quell'area che dovrebbe essere ad asservimento per l'occupazione
che è necessaria per la cintura di Aosta, e così via.
Ribadisco qui che, oggi come allora, non condividiamo le
destinazioni e i metodi utilizzati per creare quest'area, avremmo
preferito il metodo seguito in Francia e in tanti altri paesi
francofoni, e cioè quello di fare un'area di servizio e poi di fare
un discorso di assegnazione a piccoli imprenditori prioritariamente
valdostani, per fare in modo che, se per caso fallissero un domani,
questi denari rimangano in Valle.
Questo metodo, anziché andare a creare dei grossi siti con 2-300
occupati, perché noi dovremo andare a cercare industriali
disponibili a venire, che il giorno che decidono di andare a casa
non ci rimetteranno neanche una lira per tutto il patrimonio
investito nella creazione del loro stabilimento. Questa è la
situazione.
Non vorrei che oggi l'Assessore abbia voluto mettere le mani
avanti nel riconoscere che alcuni problemi esistono nella
ristrutturazione dell'area Cogne, stiamo partendo, i problemi sono
venuti a causa di una società che aveva vinto l'appalto.
A questo proposito ricordo all'Assessore che la società che ha
vinto l'appalto avrà pure avuto una verifica da parte di chi era
preposto e il preposto è Vallée d'Aoste Structure, che è stata
voluta con forza da questa maggioranza per evitare proprio quello
che l'Assessore ci viene a dire: per essere più celeri, per avere
maggiore possibilità d'indagine sulle aziende che venivano invitate
all'appalto.
E questo ci preoccupa, anche perché una tiratina d'orecchie a
Vallée d'Aoste Structure su queste cose andrebbe fatta e ad oggi
non abbiamo sentito niente di tutto questo. Quindi siamo ancora più
convinti che Vallée d'Aoste Structure sia un altro "carrozzone",
come il CREL e tutti gli altri organismi messi in piedi
ultimamente.
Président La parole au Conseiller Beneforti.
Beneforti (PVA-cU) Ringrazio l'Assessore per l'esposizione
particolareggiata che ha fatto in risposta alla nostra
interpellanza e perché ha chiarito anche alcuni aspetti di
situazioni che avevamo appreso tramite la stampa e tramite altre
strutture.
Non voglio ripetere quello che è stato detto o che ho detto in
precedenza, vista l'ora. L'Assessore ha detto che si sta cercando
di portare avanti il programma di maggioranza; è chiaro che qui c'è
una maggioranza che governa, che si è data un programma e quel
programma dovrà portarlo avanti. Dice ancora che si prevede un
rafforzamento delle attività produttive. I programmi non sono
Vangelo per nessuno e vanno adeguati alle situazioni che mano a
mano si presentano, credo che adesso sia un momento molto
particolare e sono da rivedere anche le iniziative che s'intendono
portare avanti, per adeguarle alla realtà che abbiamo di
fronte.
Dice l'Assessore che sarà aperto un tavolo di concertazione per
aprire un confronto fra tutte le parti sociali; credo che questo
confronto sia più che mai necessario per evitare anche di assistere
a livello di commissioni prese di posizioni di queste parti
sociali, che danno la dimostrazione che la concertazione, che il
confronto non esistono. Sono convinto che il confronto ci debba
essere e che la concertazione sia la strada per portare avanti i
problemi che ci stanno di fronte.
Concordo sulle iniziative che ha citato l'Assessore, quella di
riformulare un testo unico per le incentivazioni artigianali, un
testo unico per le incentivazioni per l'industria.
Non concordo molto sulla riforma camerale, l'ho sempre detto,
perché non penso che per la situazione economica e sociale della
Valle d'Aosta realizzare la Camera di commercio, come qualcuno
pensa, sia il toccasana di tutti i mali. Non è così, perché se
andiamo a vedere dove funzionano in altre province questi
organismi, si vede che la situazione occupazionale, produttiva,
commerciale e turistica non è migliore della nostra. Sono strutture
che esistono, ognuno può desiderarle perché ci vede un qualcosa, ma
io dico che si deve stare molto attenti alla riforma del sistema
camerale perché non è il toccasana di tutti i mali!
Questa situazione che abbiamo deve essere affrontata con forza,
con decisione, con coraggio, cercando di mettere da parte le
incertezze che ci possono essere. I 7000 disoccupati che ricordavo
c'erano e ci saranno se non si prendono delle iniziative, che
possano dare lavoro ai giovani e ai meno giovani; è vero che una
parte degli inscritti che sono nelle liste di collocamento non
cercano lavoro, ma una gran parte cerca lavoro e ci chiede di
prendere le iniziative per poter creare lavoro.
Per quanto riguarda la Tecsid non dicevo che ero preoccupato che
quest'azienda andasse in Spagna. Ma vorrei che la Tecsid, anziché
andare in Spagna, investisse per quello che rappresenta per noi
anche in Valle d'Aosta. Cioè quei 389 dipendenti che ha oggi vorrei
che diventassero 500 in Valle d'Aosta con altre attività, e anziché
andare a investire a livello europeo, investisse anche in Valle
d'Aosta per la disoccupazione che abbiamo anche noi. In questo
senso chiedevo se erano stati presi contatti con la Tecsid per
invogliarla ad ampliarsi qui, anziché andare all'estero.
Anche per la Cogne così come l'avete seguita negli incontri che
ci sono stati con il titolare Marzorati in due occasioni, presente
anche il Presidente della Giunta, date certe certezze, anche se non
si è calcato la mano sulla cassa integrazione, il numero dei
dipendenti è diminuito e il discorso degli esuberi non è sparito
dalla volontà della società, per cui ritengo che la Cogne, che è la
maggiore che abbiamo in Valle e anche per la tradizione siderurgica
che ha la Valle d'Aosta, debba essere seguita con attenzione, in
modo da poter arrivare ad ottenere i risultati che vogliamo
ottenere.
Anche sul dialogo sindacale mi rendo conto che l'Assessore non
può forzare la mano a una parte, può solo chiedere che i rapporti
sindacali siano corretti, perché da un rapporto corretto si possono
avere cose più positive che negative.
Detto questo, vista l'ora, invito l'Assessore e il Presidente
della commissione preposta ad incontrarsi a livello di commissione
per fare tutte le verifiche necessarie, perché lo stato
occupazionale, produttivo ed economico della Valle d'Aosta sta a
cuore a tutti e queste cose si affrontano meglio se facciamo un
certo discorso di concertazione. Se non si affrontano insieme
queste cose, non si arriva a creare la situazione occupazionale che
vorremmo creare in Valle d'Aosta.
Président Les travaux sont suspendus et reprendront à 16
heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK