Consiglio Regionale della Valle d'Aosta - Oggetto del Consiglio n. 2399 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2399 del 21 aprile 2023 - Resoconto
OGGETTO N. 2399/XVI - Interpellanza: "Monitoraggi e revisione
della legge regionale n. 24/2009 sulla riqualificazione del
patrimonio edilizio in Valle d'Aosta".
Marguerettaz (Presidente) -
Punto n. 68 all'ordine del
giorno. Per la presentazione, ha chiesto la parola la collega
Minelli.
Minelli (PCP) -
Quest'interpellanza intende affrontare un
altro tema che è molto rilevante per la gestione del territorio
valdostano, quello della cosiddetta rigenerazione urbana, della
necessità cioè di migliorare la qualità di vecchi edifici nei
centri urbani sotto l'aspetto strutturale estetico e di efficienza
energetica e, soprattutto, di come farlo, evitando il più possibile
dei danni ambientali e paesaggistici.
È una necessità che deve fare i conti con la delicatezza degli
interventi di ristrutturazione che, soprattutto quando eseguiti nei
centri storici, devono essere realizzati con cautela e con una
particolare attenzione al contesto edilizio in cui si
collocano.
Negli ultimi mesi sono emersi all'attenzione degli addetti ai
lavori, ma anche dell'opinione pubblica, e ne abbiamo parlato in
Consiglio, due casi di progetti di grandi dimensioni: il noto "The
Stone" al Breuil su cui abbiamo presentato una mozione - è stata
respinta nell'ultimo Consiglio - e l'altro, che è un intervento di
demolizione e ricostruzione in piazza Arco d'Augusto ad Aosta.
Due interventi molto diversi tra di loro, ma che suscitano
entrambi degli interrogativi e presentano dei rischi di scarsa
armonizzazione con il contesto in cui è prevista la loro
realizzazione.
Sta poi succedendo un fatto che è paradossale, ma che è la
conseguenza di un preciso apparato normativo. Il fatto paradossale
è che le amministrazioni comunali si trovano in difficoltà a
posizionarsi di fronte a questi progetti perché la normativa
regionale, in particolare quella della cosiddetta Legge Casa, la
24/2009 e le successive variazioni, di fatto esautora in qualche
modo i Comuni dalle loro possibilità decisionali; consente infatti
di procedere a demolizione e ricostruzione di fabbricati
preesistenti in deroga ai piani regolatori comunali, ai regolamenti
edilizi, alle norme su distanze, altezze e anche talvolta a quelle
relative agli equilibri funzionali.
Succede così che quello che diventa determinante, ai fini delle
decisioni, è il parere della Sovrintendenza, il resto deriva di
conseguenza.
È quello che sta succedendo al Breuil dove il Comune - e, a nome
del Comune, ovviamente, il responsabile del procedimento - deve
gestire l'autorizzazione rispetto a un intervento che pure, a
nostro avviso, è di forte impatto e fuori scala, e succede ad Aosta
con il progetto di demolizione e ricostruzione nei pressi dell'Arco
di Augusto dove, in presenza di un parere negativo della
Commissione edilizia, il Comune - e, a nome del Comune, ovviamente,
il responsabile del procedimento - deve gestire l'autorizzazione in
presenza di un parere positivo della Sovrintendenza.
È evidente che una situazione simile, che limita il potere
valutativo dell'ente locale, non funziona e noi siamo anche un po'
sorpresi che i Comuni e il CPEL, l'associazione che li rappresenta,
non abbiano sollevato con forza e con determinazione questo
problema, un problema che trova la sua origine proprio nella Legge
Casa e nelle sue modalità attuative.
Come sappiamo, la legge 24/2009 è un'applicazione su scala
locale del Piano casa varato nel 2009 dal Governo Berlusconi; si
tratta di una legge che ha permesso di fare degli interventi
importanti, ha incoraggiato degli interventi per riqualificare il
tessuto edilizio riducendo il consumo di suolo, ma ha altresì
manifestato degli effetti contraddittori in vari casi e, a
quattordici anni di distanza dall'approvazione di quella legge, noi
crediamo che occorra pensare a un suo adeguamento, a un suo
superamento, come è avvenuto peraltro in diverse altre Regioni
italiane.
C'è un problema di revisione della legge, ma c'è anche un
problema diverso, precedente, che è di gestione e monitoraggio
della stessa, in particolare per quanto riguarda gli interventi più
impattanti, cioè i progetti di demolizione e ricostruzione di
notevoli dimensioni in zone di pregio.
Il 21 marzo scorso, nel corso dei lavori della III Commissione,
riunitasi per le valutazioni sul caso dell'edificio del Breuil, è
emerso che non c'è stato un esame congiunto di quel grande progetto
- grande lo definisco, perché è un progetto importante - tra la
Soprintendenza regionale, la struttura pianificazione ma anche
l'ufficio competente in materia di contributi con vincolo di
destinazione d'uso, e non c'è stato un raccordo, ancorché secondo
noi auspicabile, fra uffici regionali e uffici comunali.
Non c'è stato il coordinamento, lo dico, perché non è previsto
dalla normativa, non è previsto che ci sia, ma è un sistema di
operare che, a nostro avviso, presenta dei problemi, perché non
permette una valutazione coordinata almeno di quei progetti che
hanno una grande rilevanza, perché meriterebbero un'attenzione
forse appunto delle strutture che si parlano tra di loro.
In attesa di una revisione normativa - che secondo noi ci vuole
- un livello di concertazione preventiva dovrebbe essere definito
con delle disposizioni operative semplicemente di saggezza direi,
una riunione o anche una conferenza informale fra gli uffici
regionali e comunali, in presenza di grandi progetti di demolizione
e ricostruzione, ancora di più se inseriti in centri storici o in
luoghi di pregio, secondo noi è quanto mai opportuna.
Tornando alle norme della Legge Casa, c'è da rilevare un dato
importante, che anche altri Consiglieri regionali hanno già
evidenziato in Commissione ma che poi non è stato oggetto del
necessario approfondimento. La legge 24/2009, nelle sue
disposizioni transitorie, all'articolo 19 recita: "Entro 36 mesi
dalla data di entrata in vigore della presente legge, la Giunta
regionale verifica l'entità degli interventi realizzati ai sensi
degli articoli 2, 3 e 4" - cioè dei vari interventi di ampliamento
del 20%, 35% o anche in alcuni casi del 45% - e inoltre nel secondo
comma dell'articolo 19 recita: "L'esito di tale verifica è
illustrato al Consiglio regionale, al fine di un'eventuale
revisione della presente legge".
Queste due disposizioni della normativa regionale indicano,
secondo noi, in modo eloquente le perplessità del Consiglio
rispetto alla nuova normativa che in quel momento si stava varando
per adeguarsi alla normativa nazionale, perplessità tali da
arrivare ad affermare in quella legge di allora che entro trentasei
mesi bisognava condurre una verifica degli effetti ed eventualmente
rivedere, ricalibrare, correggere la legge stessa.
Queste sono le premesse dell'interpellanza, cui seguono quattro
domande che sono le seguenti:
in quali occasioni e con quali conseguenti decisioni il
Consiglio regionale ha preso atto dei monitoraggi previsti
dall'articolo 19 della legge 24/2009;
quanti interventi di demolizione e ricostruzione con ampliamento
volumetrico in ambiti di tutela, richiedenti quindi il parere della
Soprintendenza, sono stati realizzati dal 2009 a oggi;
che cosa si intende fare perché le varie strutture della Regione
competenti in materia di urbanistica, di tutela del paesaggio e
gestione contributi con vincoli di destinazione d'uso operino
congiuntamente e in contatto con gli uffici e le Commissioni
edilizie comunali laddove presenti nell'esame dei progetti, in
particolare di quelli di demolizione e ricostruzione di edifici di
notevoli dimensioni e di rilevante impatto in ambiti tutelati;
se si intende procedere a una revisione della legge regionale
24/2009, perché questo è quello che ci è sembrato di capire durante
la discussione della mozione nello scorso Consiglio, almeno da
alcuni interventi, però allora di capire anche in che senso
s'intende impostare, in termini almeno generali, questa
revisione.
Presidente -
Per la risposta, la parola all'assessore
Sapinet.
Sapinet (UV) -
Veniamo alle risposte dei quattro quesiti.
Relativamente al primo quesito, l'articolo 19 della legge 24/2009
recita: "Entro 36 mesi dalla data di entrata in vigore della
presente legge, la Giunta regionale verifica l'entità degli
interventi realizzati ai sensi degli articoli 2, 3 e 4. L'esito di
tale verifica è illustrato al Consiglio regionale al fine di
un'eventuale revisione della presente legge".
A settembre del 2012 sono stati raccolti i dati del monitoraggio
di Legge Casa e sono stati analizzati in un documento che doveva
poi essere approvato dalla Giunta e quindi illustrato in Consiglio
regionale.
La deliberazione di approvazione del monitoraggio, disposto ai
sensi dell'articolo 19 della legge 24, fu messa in elenco per la
seduta del 12 aprile ma poi non fu adottata.
Contestualmente, sempre nel 2012, fu riorganizzata la pagina del
sito istituzionale della Regione, anche la pagina dedicata alla
Legge Casa. In tale contesto è stato reso pubblico il monitoraggio
degli interventi realizzati in applicazione della legge, dati
aggiornati in tempo reale e con una consultazione di libero
accesso.
Il monitoraggio era stato avviato già nel febbraio 2010, con
aggiornamenti periodici che però non erano automatizzati, come poi
fatto successivamente.
Durante la scorsa estate, si è reso necessario interrompere la
pubblicazione di questo monitoraggio sul sito, poiché il sistema
tecnologico con cui erano impostate l'elaborazione e la
presentazione dei dati non era più disponibile, si è dunque
provveduto, con i tecnici Inva, a riprogettare il monitoraggio e la
sua gestione.
Il nuovo servizio sarà quindi on-line al termine dell'attività
progettuale e si precisa che nel frattempo i dati comunque sono
raccolti e resi disponibili all'utenza, se ne faccia richiesta.
Come detto, però, a breve e appena possibile, saranno di nuovo
disponibili on-line.
Il secondo quesito relativo agli interventi di demolizione e
ricostruzione: il monitoraggio degli interventi della Legge Casa
avviene attraverso la raccolta, tramite un sistema informatico,
delle schede compilate dal professionista, al momento della
presentazione in Comune dell'istanza del titolo abitativo.
Non è detto che tutti gli interventi per cui viene presentata
una scheda di monitoraggio siano poi effettivamente realizzati; ciò
premesso si tenga conto che l'estrazione dei dati del monitoraggio
è ammissibile nel limite delle voci indicate nella scheda di
monitoraggio, fra queste vi è, ad esempio, la zona del Piano
regolatore in cui ricade l'edificio oggetto dell'intervento e la
sua eventuale classificazione, se incluso in un centro storico, ma
non sono richiesti i dati relativi alle aree di tutela su cui
insisterebbero gli edifici.
Rispetto alla zona di Piano regolatore di appartenenza, è
disponibile il numero d'interventi per i quali è stato chiesto un
titolo abilitativo riguardante l'applicazione dell'articolo 3 della
Legge Casa, quindi totale demolizione e ricostruzione con
ampliamento fino al 35%.
In centro storico, dal 2010 a oggi, su tutto il territorio
regionale si registrano 128 schede di monitoraggio compilate.
Se invece si considerano le zone EE (quindi le sottozone di
specifico interesse paesaggistico, storico, culturale o
documentario e archeologico) e le zone EF (sottozone di specifico
interesse naturalistico) dal monitoraggio non risulta essere stato
proposto nessun intervento edilizio ai sensi dell'articolo 3.
Sul terzo quesito, su cosa si intende fare perché fra le varie
strutture della Regione competenti in materia di urbanistica, di
tutela del paesaggio e gestione contributi con vincoli di
destinazione d'uso operino congiuntamente e in contatto con gli
uffici e le commissioni edilizie laddove presenti nell'esame dei
progetti, in particolare quelli di demolizione e ricostruzioni,
come già rilevato nel corso della precedente seduta del Consiglio -
lo citava anche lei - e in occasione dell'audizione in III
Commissione in relazione alla vicenda dell'ufficio "The Stone" a
Cervinia, la normativa vigente non prevede che la struttura
pianificazione territoriale valuti ed esprima conseguentemente un
parere sugli interventi edilizi in applicazione della legge
stessa.
L'applicazione della legge 24/2009 avviene attraverso il
rilascio di un titolo abilitativo, quindi SCIA per la destinazione
di uso di abitazione permanente, permesso di costruire negli altri
casi.
Quindi nell'ambito dell'attività amministrativa degli uffici
tecnici comunali, eventualmente per il tramite dello sportello
unico "Enti locali" nei soli casi previsti dalla legge.
La procedura di rilascio del titolo abilitativo - e l'avevamo
detto - è sempre in capo al Comune, come previsto sia a livello
statale sia nella nostra normativa regionale: "Non compete alla
struttura pianificazione territoriale valutare i progetti,
verificare la correttezza dei calcoli dei volumi né pronunciarsi
sul corretto inserimento dell'intervento progettato nel contesto
architettonico e paesaggistico".
Il procedimento per il rilascio del permesso di costruire è
definito dall'articolo 60bis della legge regionale 11/98, esso
prevede che sia il Comune, e non i proponenti, a richiedere i
pareri richiesti dalla legge, convocando una conferenza dei servizi
semplificata, che consiste nella richiesta di pareri ai sensi di
legge a enti esterni all'Amministrazione comunale.
La stessa norma poi permette al responsabile del procedimento
comunale di convocare una conferenza dei servizi sincrona nel caso
in cui, nell'ambito della conferenza semplificata, abbia ricevuto
dei pareri discordanti.
Si ricorda - e direi che questo è un passaggio importante - che
la struttura pianificazione territoriale, pur non essendo coinvolta
direttamente e formalmente nell'espressione dei pareri sui singoli
progetti, è da sempre - e io... anche a livello di Comune, ne
abbiamo approfittato - è sempre disponibile a effettuare consulenze
rivolte ai professionisti e ai tecnici comunali, ai colleghi delle
strutture regionali chiamati a esprimersi su progetti d'intervento
di riqualificazione edilizia in applicazione della Legge Casa per
assicurare questa corretta e uniforme applicazione della norma
stessa; in tale ambito poi è prassi coinvolgere tutte le parti
interessate dal progetto, quindi dal professionista al tecnico
comunale di eventuali strutture regionali chiamate ad esprimersi,
assicurando così il confronto e il coordinamento tra le parti.
L'attività di consulenza comporta, per avere dei numeri, a oggi
circa una dozzina di interventi a settimana, con riunioni e
confronti, sia in presenza che in via telematica.
Per quello che riguarda l'ultimo quesito, è evidente, come già
accaduto in altre Regioni italiane, che il destino della Legge Casa
sia quello di confluire nella disciplina della rigenerazione
urbana, che sarà certamente uno dei contenuti più incisivi della
nuova legge urbanistica regionale di cui in questi mesi si stanno
appunto tracciando le strategie e i contenuti, in ottemperanza
della delibera di Giunta regionale 1067/2022 di cui abbiamo parlato
in occasione di altre iniziative.
Presidente -
Per la replica, ha chiesto la parola la
collega Minelli.
Minelli (PCP) -
La legge è del 2009, il primo atto
sarebbe stato del settembre 2012 con una raccolta dei dati per il
monitoraggio e la delibera che doveva essere approvata nella seduta
del 12 aprile non è mai stata adottata, quindi dal punto di vista
dell'applicazione della legge qui c'è stato un problema: non è
stata applicata. Poi lei ci ha detto che è stata aggiornata la
pagina del sito dal 2012 fino all'estate 2022 - se ho capito bene -
in cui poi è stato sospeso; il monitoraggio è stato fatto ma si
parla di un monitoraggio messo sul sito, ma se io non ho letto male
l'articolo di legge, c'è scritto all'articolo 19, facendo
riferimento alla verifica effettuata dalla Giunta: "L'esito di tale
verifica è illustrato al Consiglio, al fine di un'eventuale
revisione della presente legge".
Se capisco bene, questo non è mai stato fatto dal 2009 a oggi e
sono passati qualcosa come quattordici anni, e la legge - l'ho
detto quando ho fatto l'illustrazione - nella formulazione di
quell'articolo 19 ma anche della parte precedente che adesso non ho
letto, cioè quella che chiedeva "Entro 36 mesi dall'entrata in
vigore della legge la Giunta fa questa verifica", credo che
indicasse in maniera molto chiara che c'era una volontà di
attenzione e forse anche, secondo me, una preoccupazione.
Adesso non c'è neanche la pubblicazione sul sito, ci ha detto
che sarà disponibile on-line, e che chi - l'utenza - ne farà
richiesta potrà anche adesso saperlo, ma noi qui stiamo parlando
non di utenza ma di un ruolo del Consiglio regionale che non è
stato in qualche modo esercitato.
Per quanto riguarda invece il secondo quesito, quindi gli
interventi di demolizione e ricostruzione, io le chiedo, Assessore,
se posso avere copia dei dati perché non sono riuscita a prendere
nota velocemente, mi sembra di aver capito che sono 128 le schede
di monitoraggio dal 2010 a oggi, devo capire meglio la questione
delle zone E, perché non sono riuscita a comprendere tutto quanto
lei ha detto.
Mi sembra però che non ci siamo capiti bene sulla terza
questione, io sapevo benissimo che la normativa - e l'ho detto -
non prevede che ci sia un'interlocuzione precisa e codificata tra
le varie strutture al fine di considerare i progetti, quello che
dicevo era un'altra cosa. In presenza di particolari progetti, come
i due che abbiamo citato, a noi sembra che sia opportuno, per gli
impatti che ci sono, che ci sia anche a livello informale,
propedeutico all'iter di tutto il procedimento, un confronto fra le
strutture.
Quando abbiamo fatto l'incontro qui in Commissione a proposito
del palazzone del Breuil, è emerso, ma l'hanno detto le strutture,
che ognuno aveva fatto il suo pezzo regolarmente come era previsto,
ma che non c'era stato un confronto su un intervento - chiamiamolo
così - che è particolarmente rilevante e importante.
Poi lei ci ha detto che è possibile chiedere la conferenza di
servizi sincrona quando si è in presenza di pareri discordanti.
Io vorrò poi verificare se - per quello che riguarda i casi in
particolare all'attenzione adesso - questo sia stato richiesto.
A oggi lei ci dice che tutte le settimane ci sono una dozzina
circa di confronti tra gli uffici insieme ai Comuni, però io
intendevo un lavoro più mirato sulla necessità, in presenza di
situazioni complicate come queste, di avere risposte che siano
anche più utili e confortanti per i Comuni, che ci sia un confronto
proprio su questi temi.
Sull'ultimo punto, se s'intende procedere a una legge, lei ci ha
detto che si dovrà dare attuazione alla delibera 1065/2022, però,
in buona sostanza, quali sono gli indirizzi che si vorranno
applicare per una revisione della Legge Casa io non l'ho
capito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK