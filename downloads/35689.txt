Consiglio Regionale della Valle d'Aosta - Oggetto del Consiglio n. 156 del 26 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 156 del 26 settembre 2013 - Resoconto
OGGETTO N. 156/XIV - Reiezione di mozione: "Impegno a
rivedere la normativa regionale che regola le nomine nelle società
partecipate e controllate dalla Regione".
Président
- Merci. Pour l'illustration, la parole au
collègue Guichardaz.
Guichardaz (PD-SIN.VDA)
- Grazie Presidente.
Cari colleghi, l'antipolitica è un neologismo che assume, come
tutti i neologismi, significati diversi a seconda dei punti di
vista. Per alcuni l'antipolitica è l'avversione ad ogni forma di
politica e, soprattutto, ai politici, considerati come portatori di
interessi personali o di
lobby
a discapito del popolo; per
altri è una filosofia, addirittura un indirizzo politico: una sorta
di paradosso quest'ultimo che negli anni ha contribuito alla
nascita di partiti e movimenti che si ispirano alla cancellazione
della vecchia politica, dei politici di professione e dei
tradizionali schieramenti, ponendosi quindi in alternativa. In un
caso e nell'altro il sentimento predominante è di fastidio contro
il vecchio modo di fare politica, anzi è meglio dire: contro i
politici e con loro contro tutto quel sottobosco di ex politici in
disarmo o a fine carriera, di lacchè, di fedeli servitori
recuperati a vario titolo nei posti di sottogoverno, spesso ben
retribuiti e di scarso impegno. Il popolo - quello che lavora, che
si sottopone a pesantissime selezioni per conquistarsi un impiego,
magari mal retribuito, che non sottostà a compromessi, che non
conosce il potente di turno o il potente di sempre - deve fare
immani sforzi per ottenere un posto al sole, o anche,
semplicemente, un posticino all'ombra, visto che i meriti e le
capacità non sempre sono un
atout
, soprattutto quando si
parla di nomine fiduciarie. I cittadini normali, quelli che non
hanno particolari agganci nelle alte sfere, quelli che
manzoniamente possiamo definire "genti meccaniche di piccoli
affari", faticano molto più degli altri ad ottenere ciò che spetta
loro, che sia un credito, una prestazione dovuta, un impiego.
L'italico costume della raccomandazione, del "favoretto" all'amico,
o all'amico dell'amico è diventato prassi anche qui da noi e non è
difficile scorgerne tracce un po' ovunque. Il perverso sistema
delle partecipate-controllate poi ha amplificato questa anomalia,
facendo precipitare in una voragine ogni forma di meritocrazia, per
lasciare posto alla più becera e smaccata distribuzione, spesso
ridistribuzione di posti ed incarichi a volte molto ben retribuiti.
Mi direte ora che esiste una legge regionale - la legge regionale
n. 11 del 1997 -, che detta dei criteri molto stringenti per le
suddette nomine. Va bene, esiste una legge, anche se,
personalmente, la modificherei in alcuni suoi punti, ad esempio,
prevedrei limiti di mandati ben più
tranchants
, perché
massimo tre mandati consecutivi dello stesso incarico? Potrebbero
essere tre mandati e basta e uno torna a lavorare. Fisserei dei
requisiti di moralità molto più rigidi, perché
"condanna
definitiva con pena detentiva"
solo per le due leggine di
fascistissima memoria sul credito e sul fallimento, eventualmente
per i mafiosi, ma non credo che sia il caso...e non
"sentenza"
tout court
per reati che giustificano il
licenziamento in tronco in qualsiasi posto di lavoro pubblico e
privato, tipo l'abuso d'ufficio, ad esempio, il peculato o
comportamenti che nella percezione comune non sono eticamente
accettabili, tipo la frode fiscale, il falso in bilancio, il
finanziamento illecito, ma anche l'abuso edilizio, soprattutto
quando si tratta di abusi di una certa entità. Chiedo: quale datore
di lavoro infilerebbe nei suoi ranghi, anzi, nella sua dirigenza,
anzi a capo dei suoi consigli di amministrazione, personaggi che
hanno avuto dei guai con la giustizia o dal passato non proprio
cristallino? E penso che anche un buon
manager
, un abile
capitano di industria che vuole fare funzionare la sua azienda non
andrebbe di sicuro a prendersi come presidente o amministratore
delegato qualche vecchio marpione dal curriculum infarcito di
incarichi politici, ma con nessuna esperienza nello specifico
ambito di cui dovrà occuparsi.
Mi si potrà obiettare che la legge regionale in questione
prevede requisiti stringenti per i consiglieri e per i posti di
vertice nelle società partecipate-controllate. Sarà anche, ma da
nessuna parte c'è scritto che il nominato deve essere
necessariamente affine, attiguo o, peggio, far parte di un partito
politico, soprattutto di un partito della maggioranza. È vero, il
punto c) dell'articolo 4 della citata legge regionale fissa, tra i
vari requisiti, anche l'aver fatto il Consigliere o
l'Amministratore in seno all'Amministrazione regionale, o il
Sindaco di un Comune, o il Presidente di una Comunità montana della
regione, ma chiedo a voi, cari colleghi, questa possibilità
concessa a chi ha il compito di nominare il proprio rappresentante
in seno alle società partecipate-controllate non dovrebbe essere
l'estrema
ratio
nel caso non ci fosse nessun altro candidato
in possesso dei requisiti di professionalità di cui ai comma
precedenti? Perché la legge regionale prevede che prima - lo
prevede in ordine di indicazione - debbano essere valutate,
eventualmente, competenze con specifica esperienza nel settore cui
si riferisce la nomina o la designazione - questo è il comma 3.a
della legge -, altrimenti sarebbe solo un modo per riciclare i
politici a fine carriera o, peggio, i "trombati".
Per tornare alla mozione, mi sono guardato l'elenco dei nominati
negli enti partecipati-controllati e, con sorpresa, ho riconosciuto
persone dai nomi evocativi: vecchi e nuovi amministratori pubblici,
presidenti di sezioni politiche, sindaci in carriera, componenti di
segreterie politiche, alcuni, come il prezzemolo, siedono da tempi
immemorabili su poltrone e poltroncine, ma anche qui c'è una
gerarchia: naturalmente, qualcuno si accontenta dei rimborsi spesa,
o anche solo del gallone, ma è difficile trovare in questi enti e
in queste fondazioni certi ex politici; altri, invece, lo fanno per
denaro e non per pochi euro. Tanto per rimanere sui nominati di cui
alla mozione, il Presidente di INVA S.p.A. percepisce 40.500 euro
l'anno lordi, per fare che cosa? A me non è dato saperlo, visto che
mi sono state negate dal Presidente Rollandin le informazioni sui
suoi compiti e doveri, sul suo impegno, sui suoi orari d'ufficio ed
anche sulla
location
. Non so neanche dove questo Signore
risieda ed eventualmente dove risiederà, visto che mi dicono che
stanno ristrutturando degli uffici al piano alto di INVA. Quali
criteri adotta la Giunta che lo ha nominato per valutare il suo
operato? A me non è dato saperlo, visto che il Presidente Rollandin
mi ha rifiutato ogni informazione con la famosa nota fotocopia che
rimandava al Consiglio ogni curiosità in tal senso, comunque
aspetto che mi si diano delucidazioni sull'argomento eventualmente
in Commissione!
Come se non bastasse, l'attuale Presidente di INVA S.p.A.
continua imperterrito ad occupare la poltroncina di Consigliere di
amministrazione non del Centro studi e cultura walser o del
Comitato per il diritto al lavoro dei disabili e svantaggiati -
questo lo lasciamo ai volontari, visto che non sono previsti
compensi - bensì della società Servizi S.p.A al costo di euro
10.000 all'anno. Per dovuta informazione, la società Servizi S.p.A.
è la cosiddetta "salvaprecari", è un nome davvero fuorviante, me lo
si lasci dire. È un'agenzia di somministrazione mascherata, al cui
vertice, guarda caso, troviamo un ingegnere della telecomunicazione
- che ci azzecca con la somministrazione del lavoro un ingegnere
della telecomunicazione qualcuno prima o poi me lo dovrà dire...-,
che, oltre ad essere nel c.d.a. di un'emergente cooperativa sociale
che fornisce servizi alle amministrazioni pubbliche, in una società
di grafica ed altro, che fornisce servizi alla pubblica
amministrazione, mi pare che sia anche tra i fondatori di una
sezione del partito di maggioranza e, se ben ricordo, anche tra i
papabili per le primarie dell'Union Valdôtaine, candidatura poi
ritirata all'ultimo momento. E qui potrei aprire una bella
discussione sul conflitto di interessi che potrebbe nascere tra le
due nomine, ma lascio a voi valutare se una persona così possa
avere qualche imbarazzo nel tenere i piedi in tutte queste
scarpe.
Abbiamo letto ed ascoltato dal Movimento Cinque Stelle - devo
dire con un certo disagio personale, non so voi - il curriculum
professionale e non professionale dell'attuale Presidente di INVA,
il Dottor Rusci...a proposito, non so se lo devo chiamare
"dottore", o solo "Signor Rusci", non lo posso sapere visto che il
Presidente Rollandin si è rifiutato di fornirmi il suo curriculum,
quindi eventualmente mi correggerò...comunque, diciamo il Signor
Rusci. La motivazione del rifiuto ve la leggo perché è simpatica,
mi scrive:
"l'istanza non riguarda atti o documenti specificati
o individuati
- io chiedevo proprio il curriculum -
ma
sarebbe
- anzi è a detta del Presidente -
una richiesta di
valutazione su scelte di amministrazione già effettuate"
, cioè
la mia richiesta di curriculum del Signor Rusci e dei curricula
degli altri 22 candidati sarebbero opinioni, valutazioni o scelte
amministrative. Come dicevo, ho ascoltato e letto, per quel poco
che si può ascoltare e leggere su internet, con un certo disagio il
curriculum del Signor Rusci.
Per fortuna, qui non parliamo del Presidente del NUV, che sarà
poi oggetto di successive iniziative, limitiamoci al Signor Rusci.
Non mi pare che, alla luce delle poche informazioni a noi note, la
Giunta e, in particolare lei, Presidente, visto che la nomina è su
sua proposta, previa intesa con l'Assessore Baccega, e ci
mancherebbe che non ci fosse l'intesa in questo caso...dicevo, non
mi pare che, alla luce delle poche informazioni, la Giunta possa
mettere sul tavolo tutte queste grandi competenze in campo
tecnico-informatico, anzi qualche malalingua mi dice che non sia
proprio un fulmine con gli apparecchi elettronici. Spero che gli
abbiate fatto quanto meno l'esame di informatica giusto perché la
presidenza di una società che si occupa di tecnologia dovrebbe
richiedere quanto meno un minimo di competenze. L'unica cosa che ci
è data sapere è che ha avuto una sfolgorante carriera politica e
che oggi è nella Segreteria della Stella Alpina. Mi dicono che è
anche stato un imprenditore, non so in quale campo, se nel campo
della ristorazione o degli intrattenimenti notturni, questo non
sono riuscito a trovarlo su internet, non siamo neppure riusciti a
trovare - i nostri servizi di
intelligence
hanno frugato
dappertutto - informazioni sulle sue presunte conoscenze
informatiche. Non si può neppure dire che sia un giovanotto in
cerca di primo impiego, il suddetto ha 63 anni, e non credo neppure
che abbia bisogno dei 50.500 euro l'anno di compenso, notare:
50.000 euro è pari al compenso lordo di due infermiere laureate!
Visti i suoi pregressi politici ed imprenditoriali, presumo che
ritiri delle belle pensioncine a fine mese, quindi io credo che
questi 50.000 euro avrebbero potuto anche essere investiti in altre
persone. Insomma, il Signor Rusci pare che abbia come unico merito
valutato
ex lege
- ricordo che i requisiti dei candidati
previsti sono quelli dell'articolo 4 della legge 11 del 1997 - una
solida carriera politica ed una militanza attiva in uno dei due
partiti della maggioranza. Mi spiace dirlo in questa maniera, ma,
se oggi avessi ricevuto risposta alla mia richiesta di dati ed
informazioni, magari potrei dire che il Signor Rusci invece è
competente in tutte le materie e nel settore per il quale è
richiesta la nomina.
Sulla revoca del Presidente dell'ARER ha già fatto tutto da solo
il Signor Grosjacques! Leggo dal suo folto curriculum, trovato
fortunosamente su internet, che è diplomato al Liceo scientifico di
Ivrea, quindi non gli farò una scortesia se non lo chiamerò
"dottore"... Sulla revoca del Presidente dell'ARER, del Signor
Grosjacques ha già fatto tutto lui! Non so se per i motivi che ho
letto sul giornale, per motivi professionali, o se per qualche
altro insondabile motivo di ordine politico e caratteriale. Dico
solo che anche in questo caso emergono più le referenze politiche
del personaggio che non le specifiche competenze professionali che,
freudianamente, Grosjacques ha messo alla fine del suo curriculum,
ha scritto alla fine:
"Dirigente dell'impresa di costruzioni BGF
S.r.l. di Issogne dal 1987"
. Se voi leggete il curriculum, è
tutto un "membro di qua", "consigliere di amministrazione di là",
"presidente di qui", è stato Segretario particolare del Presidente
del Consiglio regionale nel periodo 2003-2006 e,
dulcis in
fundo
, Sindaco di Brusson, questo è un titolo evidentemente di
merito. Curriculum invidiabile non c'è che dire, ma che poco ci
azzecca con la nomina alla presidenza dell'Azienda regionale per
l'edilizia residenziale, anzi, mi correggo: forse ci azzecca, anche
troppo, e non mi stupirei se, ad una valutazione più approfondita,
ci fosse anche il rischio di qualche conflitto di interesse tra i
vari ruoli attualmente ricoperti dal Signor Grosjacques, compresa
la sua attività professionale e la presidenza dell'ARER, ma credo
che anche questo sarà poi oggetto di un futuro approfondimento in
Consiglio. Il Signor Grosjacques, comunque, si è dimesso e quindi
l'oggetto del contendere è venuto meno, ma sono sicuro che contesa
su questa mozione non ci sarà, perché, come tutte le mozioni che
abbiamo presentato, anche questa è una mozione di buon senso, visto
che il merito e le competenze stanno a cuore a ciascuno di noi,
maggioranza compresa, credo.
Resta quindi il Presidente dell'INVA, la nostra mozione si
riferiva anche al Presidente dell'ARER. A proposito del testo della
mozione, noi abbiamo indicato anche il Presidente dell'APS, non è
un
lapsus
freudiano neanche questo, ma era solo per
evidenziare che certe scelte di vertice, attuate con criteri spesso
di pura appartenenza politica, non sono solo prerogativa della
Regione, in particolare del Presidente della Giunta, ma anche di
certi sindaci e di certe giunte comunali. Grazie.
Presidente
- Possiamo aprire il dibattito. Ci sono
richieste di intervento? Ha chiesto la parola il collega
Ferrero.
Ferrero (M5S)
- Grazie, Presidente.
Per dare un'idea più precisa delle problematiche che riguardano
le nomine di questi personaggi, garantendo ovviamente rigorosamente
l'anonimato, la segretezza, vale la spesa di esaminare uno a caso
dei curricula dei vostri top manager. Notiamo allora che nel
curriculum c'è un diploma di geometra conseguito al Manzetti,
un'iscrizione al Politecnico di Torino, Facoltà di architettura,
con 28 esami sostenuti e con l'indicazione - che è veramente
notevole - che
"non ha ritenuto, tuttavia, né utile, né
opportuno conseguire una laurea tardiva, ritenendosi soddisfatto
dell'esperienza tecnico-culturale compiuta".
Altri titoli
professionali sono: amministratore delegato in varie società
private, lingue straniere: francese, è stato geometra presso una
società, è stato insegnante presso un istituto e, soprattutto,
funzionario politico di lunga carriera, ovviamente c'è anche
un'elezione in Consiglio comunale e in Consiglio regionale, che non
potrebbe mancare...ricopre ovviamente anche cariche non di uno, ma
anche di altri enti, sempre sulla base di nomine effettuate dalla
Regione; è stato anche redattore di una rivista di cui ovviamente
non diciamo il nome.
Questi sono personaggi che, sulla base di curriculum, che
verrebbero rispediti al mittente in una qualsiasi ditta che abbia
più di tre o quattro dipendenti, occupano posti a cui vengono
assegnati oltre 90.000 euro l'anno, tenuto poi conto dei rimborsi
spese e degli altri benefit che stanno a parte. Questo è il
curriculum-tipo dei personaggi che sono a capo delle società
controllate o, comunque, partecipate dalla Regione. Vediamo che,
come per questo caso, il diploma di geometra viene considerato un
elemento notevole per quanto riguarda la managerialità, ma,
guardate: non ho nulla contro i geometri, perché sennò poi mi
saltano addosso già le segretarie degli Assessori, per cui...per
carità! Andiamo avanti che è meglio! Questi sono i manager che
dovrebbero portare avanti la politica delle partecipate regionali.
Noi vorremmo, effettivamente, che ci fosse un qualcosa di meglio;
pensiamo che qualcosa di meglio ci potrebbe essere ed è ovvio che
bisogna porre - lo avevamo già sottolineato le scorse volte - delle
regole semplici che prevedano una selezione, che deve essere
effettuata come in una qualsiasi ditta privata. Noi chiederemmo
solo questo, se dobbiamo continuare con i manager che avete messo
fino ad adesso, beh, vedremo le situazioni di volta in volta andare
a finire come è successo per il Casino de la Vallée.
Presidente
- La parola al collega Chatrian.
Chatrian (ALPE)
- Grazie Presidente.
In questi primi quattro Consigli, in questa nuova legislatura
più volte abbiamo parlato di società partecipate e controllate, ma
anche nella scorsa legislatura, purtroppo, abbiamo solo parlato,
perché tutte le proposte che sono arrivate...che noi abbiamo
portato sul tavolo sono state sonoramente bocciate, perché, secondo
quella che allora era la maggioranza, non era prioritario, non
interessava, le regole c'erano, le normative erano abbastanza
chiare. Noi da subito con quel senso, da una parte, costruttivo,
dall'altra, di responsabilità e, dall'altra ancora...nel momento in
cui, la partita non si gioca più qui, in quest'aula, quando la
partita non si gioca neanche in commissione, quando la partita non
si gioca neanche a livello di Governo regionale, ma si gioca fuori
da questo Palazzo - e, quando dico "fuori", dico nelle nostre
società partecipate-controllate -, l'unica cosa che si può fare è
indubbiamente modificare, legiferare e cercare di introdurre quella
che è una bussola perduta, perché, anno dopo anno, la partita è
stata sempre più alimentata...le scelte sempre più discrezionali e
quelle regole, quella poca trasparenza, quelle cose dette e non
dette, a nostro avviso, diventavano sempre più importanti.
È quindi un tema che, a nostro avviso, è
à la une
e lo
sarà sempre di più, anche legato al fatto che le nostre finanze,
come tutti ben sappiamo, sono calate in questi cinque anni. Se nel
2008, nella passata legislatura, il bilancio regionale si attestava
a circa 1.720 milioni di euro, il prossimo bilancio che andremo a
discutere in quest'aula per il 2014 si attesterà intorno ai 1.250
milioni di euro, come per dire: ci sono meno risorse...qua, ma
fuori ce ne sono ancora tante e le regole non sono uguali per
tutti, alla partita non si gioca tutti alla stessa maniera. Non
esiste il principio di pari opportunità più volte da noi
denunciato, più volte da noi criticato, più volte da noi...quasi
come quel messaggio di totale apertura, come per dire: "la società
valdostana chiede trasparenza, o quanto meno una parte della
società valdostana chiede trasparenza", "trasparenza" vuol dire
sapere le cose.
I miei colleghi prima hanno dettagliato curricula, hanno
dettagliato posizioni che quasi tutti sanno...ma "quasi" tutti
sanno, perché non fare sapere bene a tutta la collettività
valdostana? È una scelta di natura politica...soprattutto per le
nomine sapere la storia, sapere gli studi che sono stati fatti,
sapere il proprio impegno nella collettività, conoscere anche i
punti di forza delle varie persone che si occuperanno di gestire
decine di milioni, o magari centinaia di milioni di euro, nostri,
della collettività valdostana. Noi siamo sicuri di questo e lo
ribadiamo con grande convinzione come ALPE, siamo sicuri di non
avere assolutamente la bacchetta magica, sicuri...penso che la
prima regola però sia quella della trasparenza più totale. Forse
quando noi intendiamo che questa proposta di mozione, che è
condivisa dai gruppi di opposizione e che speriamo diventi una
proposta approvata da tutto questo Consiglio...diciamo proprio a
rivedere la normativa vigente, introducendo criteri di
rinnovamento, di meritocrazia e di non cumulabilità degli
incarichi. Vorremmo poi che fossero degli incarichi trasparenti -
perché no? - nomine direttamente fatte dal Consiglio regionale,
dove il collega Guichardaz non deve scrivere 10 lettere per avere
il curriculum o i curricula dei vari candidati! Ma che i valdostani
sappiano tranquillamente chi in questo momento sta guidando questa
società "x", quanto percepisce, ma, soprattutto, cosa fa e quali
sono le sue competenze, quali sono i suoi
atouts
, quali sono
le sue possibilità e quant'energia intende mettere in campo per
l'incarico che la persona assume. Io penso che su questo noi non
possiamo più aspettare, io penso che questo Consiglio, comunque, se
non oggi - lo auspichiamo -, sarà domani, sarà il prossimo mese, o
sarà il mese di gennaio 2014, ma non si può più...mi sembra una
cosa che ricorda quelle barricate dove il cemento armato non tiene,
quelle barricate dove costruisci il muro, ma non tiene, come per
dire: "la valanga è partita...", sì, è partita, ve lo assicuriamo,
le persone, come dico, vogliono conoscere tutto quello che
succede.
Sappiamo perfettamente...abbiamo delle difficoltà noi come
Consiglieri a tempo pieno, eletti, che abbiamo un mandato per un
quinquennio, a conoscere degli atti amministrativi di queste
società, altro che la non cumulabilità, la meritocrazia o il
rinnovamento! Io penso che sia comunque una valanga che è già
partita, in ritardo, in Valle d'Aosta, ma che è partita. Penso che,
se oggi questa mozione non passa, passerà nel mese di dicembre,
gennaio o febbraio, perché la richiesta che parte dal basso è alta,
ma non solo nei gruppi di opposizione: nella collettività, nel
singolo cittadino, perché stiamo parlando comunque di risorse
pubbliche, stiamo parlando di ingenti risorse pubbliche e poi, come
dico, in questo momento di magra per tutti la discrezionalità...lo
sappiamo tutti, noi abbiamo denunciato qui in quest'aula, non nei
bar, con degli atti, con dei documenti, con delle documentazioni,
che la partita non è uguale per tutti in questo momento. Questa
nostra iniziativa quindi va in quella direzione: veramente di
trasparenza, di capacità e anche di valutazione, perché poi
comunque noi ci occupiamo di bene collettivo, di bene comunitario,
ma in questo momento il tabù all'interno delle società
partecipate-controllate è ancora altissimo. Grazie.
Presidente
- Altri? La parola al collega Viérin.
Viérin L. (UVP)
- Merci, Madame la Présidente.
Questa mozione si inserisce nel processo di cambiamento di cui
vogliamo essere portatori e si ispira a principi che sono alla base
dei nostri programmi per i quali noi siamo stati eletti ed ai quali
noi oggi rispondiamo non solo qui in Consiglio, ma principalmente
nelle istituzioni. È una mozione che ha creato qualche turbolenza
anche nelle fila della maggioranza, consapevoli che, come è stato
ricordato, questo è un tema che oggi sta facendo presa non solo
sulla comunità, ma anche fra le persone, fra gli eletti che si
rendono conto che un mondo sta cambiando, che una società si sta
evolvendo, che un sistema alla cui costruzione abbiamo contribuito
in tanti, oggi necessita di avere delle regole nuove proprio per
rispondere a quest'esigenza di cambiamento. Una turbolenza che
potremmo anche definire come dei risvegli di coscienza che noi
capiamo essere gli stessi che ci hanno fatto ad un certo punto
abbandonare non tanto il sistema, quanto la degenerazione del
sistema, perché è sempre l'esasperazione, l'esagerazione di certe
prassi che porta a dover mettere delle regole fisse e a dover
codificare ciò che è un'esigenza che si sente e che è anche
un'esigenza della comunità. È un'iniziativa che prende spunto da
due fatti: intanto, per quanto ci riguarda, riprende un'iniziativa
che avevamo sollecitato sulla questione delle nomine INVA,
chiedendo lumi al Presidente sulla normativa vigente, perché esiste
in questo momento una normativa nazionale, che ha cercato di
incarnare quest'esigenza di cambiamento, di regole più fisse nella
politica e, soprattutto, nelle nomine. Essa è quindi una procedura
che si inserisce all'interno di normative nazionali e, in generale,
è una riflessione sulle società partecipate, che fa parte di questo
dibattito che noi abbiamo cercato di iniziare in questa
legislatura, per portare che cosa? In parte questo è già stato
ricordato: per portare criteri, regole certe, trasparenza,
rinnovamento, meritocrazia ed anche la questione della non
cumulabilità (cosa che non è indifferente e sulla quale tornerò).
Società partecipate, controllate non solo regionali, anche quelle
comunali (una è stata citata), che spesso sono diventate il luogo
per riciclare personaggi o persone che non avevano più sbocchi né
politici, né amministrativi nel mondo amministrativo o politico. È
quello quindi che potremmo chiamare "il posteggio politico", che
per anni è stato forse anche uno degli elementi che ha portato oggi
alla distanza, alla lontananza della gente dalla politica, perché
forse la crisi ha accentuato quest'atteggiamento nei confronti
della politica e sicuramente uno degli elementi è stato anche
questo: il fatto di sapere, di vedere persone posteggiate
politicamente in società con compensi cospicui senza avere titoli e
meriti, che forse erano rapportati anche al momento del vissuto
personale, ma oggi l'avanzare della società, l'evoluzione dei tempi
ed anche di tutto ciò che viene richiesto in qualsiasi tipo di
incarico da affidare ha fatto modificare questa realtà. Oggi questa
crisi, dicevo, forse ha accentuato quest'esigenza di cambiamento
che noi sentiamo nella volontà di portare regole certe e norme che
poi sono uno degli impegni che noi chiediamo attraverso questa
mozione.
C'è da dire che lo Stato ha anticipato questo dibattito, un
dibattito che chiaramente non è solo un dibattito a livello
regionale, è un dibattito che si è sviluppato a livello nazionale e
per una volta lo Stato ha anticipato ciò che spesso era stata una
buona prassi, come Regione Autonoma e, soprattutto, come Valle
d'Aosta, di avere delle regole, di avere degli atteggiamenti
diversi rispetto ad un atteggiamento statale nel quale sinceramente
spesso non ci riconosciamo, basta anche guardare la televisione
ogni giorno. In questo caso invece lo Stato è intervenuto
attraverso una normativa, e quale normativa? Il decreto chiamato
"anticorruzione", che è il decreto 39, di cui abbiamo parlato
sollevando la questione di legittimità, comunque, nella prassi
dell'iter di nomine INVA, che ha codificato attraverso questo
decreto ciò che in parte ci stanno chiedendo i cittadini, ciò che
in parte sentiamo all'interno delle nostre sensibilità e che ha
previsto, dal punto di vista della codificazione normativa, alcune
previsioni. Intanto è all'origine di quella...l'impossibilità di
parcheggiare politicamente i cosiddetti "trombati", quello che ha
fatto venire il mal di pancia ad alcuni colleghi che conosciamo,
che incontriamo per strada, che non hanno potuto essere piazzati
come segretari particolari di qualche Assessore, che hanno dovuto
tornare a scuola ad insegnare, che non hanno potuto in qualche modo
beneficiare di quello di cui magari altri hanno potuto beneficiare,
questo proprio in virtù di questo decreto.
Sempre all'articolo 7, comma 2, di questo decreto vengono citate
anche e soprattutto le società partecipate-controllate, e non solo
quelle regionali, si fissano dei paletti:
"popolazione superiore
ai 15.000 abitanti"
. Che cosa si dice? Si dice che chi nei due
anni antecedenti abbia ricoperto non solo ruoli
politico-istituzionali all'interno dei Consigli regionali o
provinciali, ma anche chi ha fatto parte, con ruoli di
responsabilità apicale, di certe società non può essere rinominato.
Ecco perché noi ci eravamo chiesti - e credo che fosse alla base
del ritardo nell'iter INVA e forse anche del cambiamento che poi è
avvenuto -: come mai in INVA vengono ritardate le nomine? In base a
quali disposizioni normative in INVA si procederà con il rinnovo?
Anche perché il decreto anticorruzione ha creato un po' di
sconquasso nell'interpretazione di queste norme. Con il Presidente
avevamo avuto un confronto ed il chiarimento era stato in uno dei
pareri di questo decreto anticorruzione, sono delle note che
quest'autorità fornisce agli Enti locali o agli Enti
territoriali...che richiedono puntualmente quesiti, i sindaci su
tutti...l'Associazione nazionale dei sindaci su tutti aveva chiesto
chiarimenti...e aveva chiarito che l'interpretazione andava
nell'ottica del divieto che opera soltanto per quanto riguarda
l'incarico di amministratore presso un diverso ente e non impedisce
invece la conferma dell'incarico già ricoperto. Aveva quindi fatto
chiarezza dicendo:
"nella stessa società si può essere
rinominati, mentre in un'altra società no e c'è il limite se negli
ultimi due anni si è ricoperto un ruolo apicale"
. Questo per
dire che lo Stato è già intervenuto e ha fissato queste norme e lo
Stato oggi traccia già una strada, un
sillon
che va nella
direzione di ciò che noi chiediamo al primo punto dell'impegno,
cioè di rivedere la normativa vigente inserendo dei criteri di
rinnovamento: questo vincolo dei due anni è sicuramente un vincolo
che lo Stato ha inserito per garantire un minimo di rinnovamento e
per evitare anche la cumulabilità, o il fatto che ci siano sempre
le stesse persone nelle medesime società, o comunque nel panorama
delle società partecipate o controllate.
Noi quindi che cosa chiediamo? Chiediamo due cose: intanto
l'impegno condiviso affinché tutti assieme...noi non pretendiamo di
avere una ricetta, ci possono essere sensibilità diverse sia nella
maggioranza, sia nell'opposizione sui crismi: un mandato, due
mandati, chi può accedere e con quali titoli...ma sicuramente
quello che chiediamo è un impegno condiviso nel rivedere queste
norme, questa normativa, inserendo criteri di rinnovamento, quindi
il fatto di non poter più ricoprire ruoli per...nelle stesse
società, di meritocrazia, quindi legandoli a titoli e a competenze
e la non cumulabilità. La non cumulabilità è stata in parte
ricordata perché abbiamo esempi, senza scomodare nomi e cognomi, di
amministratori pubblici, anche sindaci che sono amministratori di
società pubbliche, che sono segretari particolari...altro che legge
del PD che impedisce il doppio lavoro per i consiglieri regionali!
Qui abbiamo dei Superman! Dei Superman perché sono dappertutto:
otto, nove società nel privato, una nel pubblico, sindaci,
segretari, ci chiediamo anche materialmente, al di là del fatto di
accumulare gli emolumenti, come facciano a svolgere tutte queste
mansioni! Dico questo perché, da amministratore, ognuno di noi si è
scontrato in un certo momento con la possibilità o con la
difficoltà di conciliare quella che è una norma generale con quelle
che sono norme di interesse politico. Vi faccio un esempio: quando
abbiamo lavorato all'istituzione della
Film Commission
, onde
evitare le nomine politiche in un istituto che si deve occupare di
cinema, la legge era partita con un certo iter e poi in commissione
- i colleghi se lo ricorderanno -, onde evitare che nel Consiglio
di amministrazione fossero appioppati i cosiddetti "nominati
politici", avevamo inserito i coordinatori dei due dipartimenti e
ci eravamo messi al riparo anche da una certa spartizione...poi in
quel momento la maggioranza allargata vedeva anche la questione
della Lega Nord, che poi è transitata, ma aveva delle
rivendicazioni su questo
dossier
, dico questo per dire...
Abbiamo detto: "benissimo, noi inseriamo il criterio dei
coordinatori e per il direttore, per il presidente mettiamo la
laurea e mettiamo: esperienza pluriennale internazionale in ambito
cinematografico", e così siamo ricaduti su delle professionalità
che in qualche sorta erano ineludibili dal punto di vista delle
competenze. Ho citato questo per dire che noi chiediamo
semplicemente che l'esigenza che abbiamo sentito come
amministratori, che oggi incarniamo, e penso non facciamo una
battaglia nostra solo come forze di opposizione, ripeto:
sicuramente è qualcosa che serpeggia anche nella
maggioranza...questa cosa noi chiediamo che venga codificata con
intervento normativo. Questa è la prima parte.
Seconda parte: noi vorremmo sottolineare che non abbiamo nulla
di personale con le persone che oggi incarnano e ricoprono questi
ruoli. Noi cerchiamo di fare dei discorsi di quadro generale. Oggi
le uniche nomine che sono state fatte dal Governo in questi primi
mesi sono quelle di questi due organismi. Il collega Guichardaz ha
ben ricordato che esiste un'altra nomina che fa parte della coperta
politica, ovvero quella dell'APS e qualcuno, tra l'altro, ha dovuto
anche dimettersi dal posto di lavoro per poter rientrare in una
certa nomina, comunque quello è più competenza dell'Amministrazione
comunale di Aosta, quindi auguriamo a chi sarà nominato di essere
poi realmente nominato, altrimenti forse le scelte non sono state
proprio quelle che qualcuno sperava, soprattutto se si vede il
destino di chi oggi appunto è oggetto di quest'iniziativa. Non
abbiamo nulla di personale e nulla a che vedere con la stima che
noi riserviamo per le persone in generale, ma queste due società,
la prima...è chiaro che, al di là di essere state le prime nomine
che sono state portate avanti, i criteri che noi rivendichiamo sono
in antitesi con le persone che incarnano oggi e che rivestono
questi ruoli, perché, per quanto riguarda l'ARER, è un ruolo che è
già stato ricoperto all'interno del medesimo organismo, la
cumulabilità delle cariche è indubbia, perché, insomma, è quella
che noi tutti conosciamo e il rinnovamento anche non fa parte di
quello che queste persone rappresentano.
Il problema oggi pare superato perché, come immagino che i mal
di pancia siano derivati non solo dalla persona nominata, ma dal
fatto di avere letto sui giornali della nomina, beh, sugli stessi
giornali abbiamo letto delle dimissioni. Non sappiamo se sia più
fittizia la nomina o se sia più fittizia la vicenda delle
dimissioni, anche perché non sappiamo come in effetti queste si
svilupperanno, e magari chiediamo anche lumi visto che questa è
l'occasione per parlare: se esistono queste dimissioni, se esse
siano state ratificate, nel senso che ci sia stata una presa
d'atto, visto che si parla di presa d'atto in caso di dimissioni
all'interno degli organismi stessi, ma non riteniamo superata la
questione solo per aver appreso sui giornali che sono avvenute
delle dimissioni.
Chiediamo quindi sia per quanto riguarda l'ARER che per quanto
riguarda l'INVA, dove i crismi ed il metro di giudizio sono gli
stessi, nulla di personale, ma, ecco, il rinnovamento per quanto
riguarda chi, da un punto di vista amministrativo, ha solcato una
lunga carriera e che ricopre già cariche (è stato citato), ha già
cariche in altre società, nella società "salvaprecari". Tra
l'altro, inviterei magari anche a chiedere un'interpretazione,
perché quest'interpretazione del decreto anticorruzione, che dice:
"il divieto opera soltanto per quanto riguarda l'incarico di
amministratore presso un diverso ente"
...oggi abbiamo un
amministratore di un ente che viene nominato in un altro ente, poi
le funzioni apicali o meno...qui si parla di amministratori, quindi
solleviamo anche un dubbio inerente a quest'interpretazione che,
come quesito, credo sia fattibile da richiedere. Noi crediamo che,
approvando questa volontà di intervenire da un punto di vista
legislativo e normativo e revocando sin da subito queste nomine già
effettuate, si possa ripartire in modo corretto e cercando di porre
i paletti in un inizio di legislatura, sondando le disponibilità e
le sensibilità ad agire in questo campo, evitando che ci sia, come
sempre, la Giunta che agisce prima che ci sia una condivisione del
Consiglio, tutto intero - noi lo ribadiamo - sulla volontà di
intervenire in questa materia, se non altro, facendo un bel
confronto in commissione e misurando quali sono le diverse
sensibilità. Chiediamo un intervento e, ripetiamo, noi siamo
fermamente convinti che il sistema vada cambiato, altrimenti non
avremmo fatto certe scelte che oggi ci vedono seduti qui; non
avremmo scelto di effettuare un certo percorso; non avremmo
abbandonato un sistema nel quale non ci riconoscevamo più e,
ripeto, soprattutto nella sua degenerazione ed esagerazione. Noi
saremmo felici se ci fosse veramente una presa di coscienza anche
da parte di membri della maggioranza per porre un freno
all'esagerazione, perché spesso non sono le regole...che sono
quelle su cui discutere in vista di un'impossibilità di trovare un
accordo, spesso è la non applicazione di regole, in questo caso
l'assenza di regole, ma, una volta discusso sul contenuto delle
regole, si potrà soprattutto evitare questa degenerazione che
proprio l'assenza di regole oggi ha causato e, ripeto, anche con
malumori che serpeggiano non solo fra coloro che sono seduti a
questi banchi. Il nostro, quindi, è un impegno che noi richiediamo
in modo sereno, cercando non solo su questo tema, ma sul tema delle
partecipate in generale, visto che già è stato accettato un atto di
impegno in II Commissione, a dibattere serenamente tutti assieme
per modificare quello che è un sistema che oggi non può più
continuare ad andare avanti così. Grazie.
Président
- Merci. La parole au collègue Bertin!
Bertin (ALPE)
- Grazie, Presidente.
Brevemente, anche perché questo è un tema che seguiamo da anni
ovvero quello della galassia delle società partecipate: le quasi 50
società che girano intorno al potere pubblico regionale. Un
argomento che abbiamo approfondito sotto diversi aspetti anche per
quel che riguarda le nomine. È evidente a tutti che le nomine non
vengono fatte in funzione delle società e nell'interesse delle
società stesse o nell'interesse generale. Le nomine negli anni sono
ricadute essenzialmente in logiche che poco hanno a che fare con la
gestione delle società medesime, ma rispondono a logiche politiche
di spartizione. Con le nomine si creano nuove alleanze politiche,
si soddisfano i mal di pancia di turno e si sistemano gli amici,
una logica che non è più sostenibile! Il sistema Valle d'Aosta non
può più permettersi queste nomine di persone che hanno già altri
incarichi, che spesso sono pensionati e che, comunque, come ripeto,
non rispondono a delle logiche legate a delle società e al buon
funzionamento e alla gestione delle società, ma rispondono a delle
logiche diverse. Bisogna superare questa fase, devono essere
previsti dei criteri meritocratici e pubblici. Negli Stati Uniti
d'America, una tra le democrazie più vecchie del mondo, uno dei
modi per scegliere i vertici delle agenzie statali federali è
quello di compiere delle audizioni pubbliche delle commissioni
nelle quali i candidati presentano i loro curricula pubblicamente,
generalmente in diretta televisiva, e diventano eventi politici.
Garantendo così la scelta di persone con il curriculum giusto,
svincolate da logiche partitiche, di potere e in modo assolutamente
trasparente: questo è un esempio, l'esempio degli Stati Uniti
d'America, ma ne esistono altri. Certamente bisogna introdurre,
come si chiede in questa mozione, degli elementi di meritocrazia e
di trasparenza in questa scelta, perché queste società, questo
settore para-regionale ormai è talmente importante e pesante che
non possiamo permetterci di affidarlo a persone non in grado di
gestirlo in modo corretto. È una riflessione che va fatta adesso e
questa potrebbe essere l'occasione. Grazie.
Presidente
- Grazie collega. Altri? Non ci sono altre
richieste di intervento? Possiamo chiudere la discussione generale?
La discussione generale è chiusa. Per la replica, la parola al
Presidente Rollandin.
Rollandin (UV)
- Grazie Presidente.
Nella discussione, gli interventi su questo tema sono stati
secondo le previsioni. Interventi che vanno nella logica di
immaginare che solo qualcuno conosce i criteri per individuare le
persone giuste, che le persone che non hanno magari dei grandi
titoli di studio non possono occupare certe posizioni. Non ho però
capito con quale logica dovrebbero essere individuati, nel momento
in cui fanno parte, in base alla legge 11, di un assolvimento di
quelli che sono i criteri base, tenendo conto che, evidentemente,
la 39 è applicabile... La 39 non è la questione di modifica della
legge 11... Credo che imprenditori assolutamente eccellenti nelle
piccole e medie imprese hanno dimostrato di esserlo senza a volte
grandi preparazioni scolastiche, come era una volta. Oggi
sicuramente tutti hanno un certo titolo di studio. Non ho capito
l'insistenza sul geometra, piuttosto che su un altro, che cosa
significhi, che cosa voglia dimostrare il discorso di avere un
diploma, che può essere di geometra, di ragioniere. Fino a prova
contraria, eminenti personalità a livello nazionale ed
internazionale non avevano dei titoloni: credo che Guido Carli
fosse ragioniere, ma è diventato Direttore della Banca d'Italia e
Ministro, così come tante altre personalità hanno dimostrato di
essere dei grandi manager senza avere particolari titoli che,
secondo quanto emergerebbe, dovrebbe essere la modalità con cui si
scelgono i candidati.
Ora, è evidente che la legge 11 lascia la discrezionalità alla
Giunta di scegliere. Questo, quando lo sento dire da alcuni, lo
accetto. Quando lo sento dire da chi fino ad ieri ha adottato
questo sistema in piena sintonia, mi sembra un po' più difficile da
accettare. Se oggi si fanno tanti distinguo su quello che è l'INVA,
quando si trattava di fare le nomine all'Istituto musicale, credo
che non ci fossero tante perplessità ad andare avanti con dei nomi,
per la carità, rispettabilissimi, noi non li abbiamo messi in
discussione e sono stati sicuramente presentati ed accettati
nell'ambito di quelle che sono le nomine...così come in tanti altri
enti che si possono oggi evidenziare tranquillamente. Ora, non
credo che sia questa la logica con cui c'è necessariamente il
rinnovamento. Come quando si parla di chi si mette in lista e non è
eletto, sicuramente fare quest'elenco e chiamarli "trombati", è un
sistema poco elegante di guardare a chi comunque si è confrontato
con un'elezione, non è stato eletto, ma non credo che per questo
abbia perso la dignità! Succede a tutti, è successo anche ad alcuni
qui in questa sala. Cosa vuol dire? Con ciò vuol dire che uno non
ha più diritto di avere una possibilità di essere preso in
considerazione per la sua esperienza o per quello che ha svolto
anche in altri campi? Non dimentichiamo che anche l'esperienza nei
Comuni è importante, non è che per questo non può più essere
considerato nell'ambito di quelle che sono le esperienze che
possono fare in certi collegi ed in certe amministrazioni, anzi io
ritengo che proprio le esperienze che uno acquisisce possono essere
un punto di riferimento per svolgere bene il lavoro. Come non mi
sembra che sia un elemento determinante dire: "Ma quanto tempo
dedica al lavoro? Il Presidente che orario fa?", uno può stare in
ufficio tutta la giornata e combinare poco, un altro può andare due
ore ed essere molto brillante e lavorare anche senza essere
necessariamente nell'ufficio dedicato o dove svolge le sue
funzioni. Ormai sappiamo tutti quanti che i manager lavorano fuori
dagli uffici. Quanti? Ormai la gran parte! Con la possibilità di
essere collegati in rete...! Quanti manager in Valle d'Aosta,
passano la settimana in questo periodo lavorando come se fossero in
ufficio a Milano o da altre parti! Quante ormai soluzioni con
videoconferenze sono ormai gestite tranquillamente senza spostarsi,
che cosa significa: dove uno lavora? Quanto lavora? L'importante è
vedere i risultati! L'importante è che chi è inserito in una certa
logica sappia che ruolo deve svolgere! Non voglio farla troppo
lunga, però mi sembra che il fatto di fondo sia che chi amministra
non deve poter scegliere le persone di fiducia nelle partecipate,
ciò, secondo noi, è sbagliato, perché poi giustamente uno risponde
anche di chi ha nominato, è corretto così! Risponde anche per chi
ha nominato: se io nomino "A", è giusto che io risponda del fatto
che questi è stato nominato dalla Giunta con una valutazione di
quello che è il suo curriculum. Chi ha svolto funzioni di un certo
tipo quando...adesso avevamo parlato dell'attuale Presidente
dell'INVA, credo che egli sia stato Assessore alla pubblica
istruzione con grande merito, forse oggi diventa un titolo di
demerito? Non ho capito perché si debba di colpo ribaltare la
storia personale, diventando automaticamente i giudici, o quelli
che colpiscono...con quale criterio? Che cosa dobbiamo ancora
chiedere ad una persona per poter gestire un certo ambito? Che chi
va a gestire una società informatica sia necessariamente un
informatico? Errore grossolano! Non significa un tubo! Chi gestisce
la direzione, chi dà le dritte, allora sì, ma il presidente deve
gestire quelle che sono le linee strategiche per portare avanti
quella che è l'attività della società, poi sicuramente avrà la
possibilità di avere da parte di chi tecnicamente deve seguire le
varie parti le sollecitazioni per essere in grado di fare delle
scelte che siano in linea con quello che... Ora, tutto
questo...credo che una serie di aspetti siano speciosi, siano
sicuramente fuori luogo, noi capiamo quella che è la logica con cui
certe volte questo viene fatto. Chi poi non è nel momento di
scegliere automaticamente diventa il grande censore: "Questo non va
fatto, questo non si può fare, quell'altro non va bene", vanno bene
solo quelli che sono poi in linea con un certo tipo di pensiero,
una corrente di pensiero, questo a turno è sempre successo. Qui
nessuno può dire che non ha...come Comune, come Regione, qui, per
fortuna, non abbiamo la Provincia...sennò succede a tutti i
livelli, anche nei più piccoli Comuni! È inutile che cerchiamo di
fare finta di essere tutte vergini sotto quest'aspetto, non c'è
nessuno, se non nel fatto di chi non ha amministrato e non ha avuto
modo di esercitare questo ruolo; allora questo sicuramente lo è
perché non ha mai avuto la possibilità di scegliere, questa è la
verità! Credo che le considerazioni che voi fate da parte della
gente...la gente, sicuramente...chi è eletto, chi è scelto per una
posizione non è soggetto ad un'elezione. Non si pone di fronte alla
gente che deve votare, però poi, a risultato ottenuto, di quelli
che sono gli eletti anche su di noi...mica penserete che non ci
siano commenti di tutti i livelli! Non penserete che in questa
legislatura, come per altre, non ci sia gente che commenta: "Guarda
qui! Guarda quello: adesso è seduto lì!", questo succede per gli
eletti come per chi è nominato. Cosa vuol dire questo? Io credo che
chi è qui abbia, secondo le proprie competenze, secondo la propria
storia, la possibilità di dire la sua e in quest'ambito io credo
che sia giusto così! Qui si amministra la Regione, chi amministra
una società amministra la società con lo spirito costruttivo di
guardare quale sia il bene in quel momento di quella società. Io
credo che una piccola riflessione andrebbe fatta anche su questo,
perché altrimenti dovremmo fare anche scelte diverse su altre
tematiche che sono ancora più coinvolgenti. Noi quindi riteniamo
che una riflessione l'abbiamo fatta e potrà essere fatta se e come,
ma non riteniamo adesso di dover cambiare queste regole che
applichiamo nel modo che conosciamo in quanto la scelta
discrezionale e di fiducia deve esserci sempre, non può mancare.
Non vogliamo andare ad altri livelli, dove le scelte di quelli che
poi ci amministrano sono state fatte a capocchia. Sono state scelte
di fiducia, Governi che sono stati costituiti e formati, scelte di
fiducia non tra gli eletti, ma tra gente che non aveva mai fatto
parte di un Governo! Eppure questi hanno governato
l'Italia...benissimo! Erano tutti...siamo tutti convinti...dopo un
anno che c'era il Governo Monti in quanti erano ancora a
sottolineare che era il meglio di tutti? Questo succederà sempre ed
in ogni caso. Questa è la realtà delle cose e noi crediamo che
anche nelle nomine si cerchi di fare il possibile per scegliere le
persone che abbiano le capacità giuste per gestire in modo corretto
la società che viene loro affidata. In quest'ambito noi riteniamo
che la logica della legge 11 sia ancora valida, che i criteri siano
validi, pur con gli adeguamenti che sono automatici per quella che
è la norma della 39, quindi non riteniamo di dover ad oggi cambiare
e respingiamo anche la seconda parte di richiesta delle
dimissioni.
Per quanto riguarda l'ARER, voglio solo specificare che sono
state date le dimissioni da parte dell'interessato, dimissioni
irrevocabili di cui è già stato preso atto.
Presidente
- Grazie Presidente. La parola al Consigliere
Cognetta, per dichiarazione di voto.
Cognetta (M5S)
- Vorrei solo dire che il Movimento Cinque
Stelle voterà a favore di questa mozione e, se mi permette, solo un
accenno di risposta rispetto a quanto detto...lei ha una capacità
di eloquio veramente molto importante, perché sposta sempre
l'attenzione da un punto ad un altro e, grazie a questo - diciamo
così -, fa seguire tutto il discorso verso un altro punto. Quello
che a noi premeva evidenziare rispetto a questa mozione, rispetto
all'esempio che ha fatto il mio collega Ferrero, è che se tu in un
curriculum, scrivi con prosopopea, con - diciamo così -
menefreghismo, anche con una certa aria un po' da guascone - senza
riferimenti personali - che "va beh, io ho frequentato
l'università, poi fino ad un certo punto, dopodiché ho imparato
abbastanza e vado avanti...", è questo che è emblematico della
situazione, perché poi quella persona sceglie di conseguenza tutte
le altre! È questo il punto! Non sono i geometri, o i ragionieri, o
gli architetti, o chissà cos'altro! È questo che non va bene! Tu lo
metti in un curriculum, lo presenti e non ti viene il dubbio che
magari, se lo presentassi in un'azienda, qualcuno ti direbbe: "ma
che cosa scrivi? Scrivi semplicemente che hai fatto gli esami e
basta!". Tutto qua! Per il resto poi è chiaro che scegliete voi,
decidete voi e valutate voi, però, possiamo valutare anche noi! Non
solo valutiamo noi, noi valutiamo per gli elettori che ci hanno
portato qua. Per carità, se dovessi sedermi e vedere tra due
curricula esattamente identici uno che però rimarca dove non è
arrivato e l'altro che invece semplicemente dice che cos'ha, io
propenderei per il secondo, ma è una questione di punti di vista.
Grazie.
Presidente
- Grazie collega. Non ci sono altre richieste?
Colleghi, siete invitati a prenotarvi se volete intervenire, sennò
mettiamo in votazione. La parola al collega Guichardaz.
Guichardaz (PD-SIN.VDA)
- Intanto volevo dichiarare che
il gruppo PD-SINISTRA VDA voterà a favore di questa mozione, se non
fosse abbastanza evidente. Mi dispiace che, e condivido pienamente
l'analisi del collega Cognetta, il Presidente riesca sempre a
spostare l'attenzione su questioni di scarsa importanza: questa
cosa dei geometri...sono geometra anch'io, per cui vorrei capire!
Lei sa benissimo che nessuno l'ha messa sulla questione dei titoli
di studio. L'abbiamo messa su una questione di opportunità, abbiamo
parlato di moralità, abbiamo parlato di cumuli di impiego.
Per quello che mi riguarda, io ho fatto un 116, dove le chiedevo
delle informazioni precise, ovvero i curricula dei 22. Poi, siccome
non li ho ricevuti, non ho avuto modo né di verificare, né di
capire perché gli altri 22 candidati non sono stati scelti...voi
dite che è nelle vostre competenze, che la scelta è una scelta di
tipo fiduciario...è evidente che...a leggere l'elenco delle nomine,
mi sembra che davvero la fiducia prevalga spesso e volentieri sulle
competenze, perché nel momento in cui io vedo delle sovrapposizioni
di nomina...quando vedo persone che ricoprono ruoli in società
diverse, ad esempio, che potrebbero anche entrare in conflitto tra
di loro, o agevolarsi l'una con l'altra in situazioni di sinergia
all'opposto, probabilmente, bisogna fare una valutazione più
attenta. Nel caso specifico, per esempio, del Signor Rusci il fatto
che sia Consigliere di amministrazione nella "salvaprecari" e al
tempo stesso Presidente di INVA, mi chiedo: potrebbe ingenerare un
conflitto di interesse?
Per quanto riguarda la questione dei "trombati", nessuno parla
dei "trombati" in termini dispregiativi, ma non è necessario ogni
volta che politici, diciamo, di vecchia carriera non riescono ad
essere rieletti, recuperarli necessariamente da qualche parte.
Capisco che l'esperienza acquisita in anni di amministrazione
potrebbe essere utile al servizio della comunità, però, secondo me,
esistono anche persone che allo stesso modo potrebbero servire alla
comunità, potrebbero mettere a disposizione le proprie competenze.
È una questione anche lì di valutazione. Io non credo che l'aspetto
della carriera politica debba essere necessariamente un
atout.
Posso capire che li conosciate meglio, questo sì!,
allora, nel momento in cui si conoscono meglio dei personaggi
perché si sono frequentati per lungo tempo, è più facile che questi
possano essere votati? Qui è solo una questione, ripeto, di
amministrare delle società, che spesso e volentieri portano dei
benefici anche alle casse pubbliche, che sono società che devono
funzionare bene, e allora si scelgano gli amministratori migliori!
possibilmente si rinunci a scegliere amministratori solo per
affinità politica o per attiguità! Tutto lì! Poi, per il resto, le
valutazioni le fate voi, a me piacerebbe se la legge potesse essere
modificata, evidenziando di più le competenze, le professionalità
che non la carriera politica.
Presidente
- Grazie! Ci sono altri? La parola al collega
Chatrian.
Chatrian (ALPE)
- Sì, grazie Presidente.
Per dichiarazione di voto, il gruppo ALPE sosterrà convintamente
questa mozione. Come dicevo poc'anzi, crediamo necessario ed
urgente che si vada a rivedere la normativa vigente, crediamo
necessaria ed urgente una trasparenza anche nelle nomine, e non
solo nelle nomine, nelle società partecipate e controllate.
Presidente Rollandin, lei non ci ha assolutamente convinto su
questo tema...no, assolutamente, proprio nella
maniera...probabilmente non è più convinto neanche lei. Mi sembra
che il contenitore faccia acqua da tutte le parti e faccia talmente
acqua da tutte le parti che la sua opinione non è più sostenibile,
questo è il nostro punto di vista. Indubbiamente lei ha esposto il
suo punto di vista, banalizzando, come sa fare molto bene lei,
deviando il discorso come sa fare molto bene lei, perché lei è
assolutamente molto bravo a deviare il discorso! Già nella scorsa
legislatura sovente nei temi importanti più volte lei deviava
completamente il dibattito su altri temi, ma proprio quel dibattito
spicciolo: "ma il titolo di studio...ma voi vi fermate sul titolo
di studio, sulla non esperienza", proprio sul qualunquismo più
totale! Stiamo parlando di cose serissime, stiamo parlando di
gestione di bilanci importanti, di scelte fiduciarie - sì,
condivido questo -, ma che siano fatte qua le scelte fiduciarie,
qua in Consiglio, che i curricula siano qua e che la popolazione
valdostana possa conoscere perché è stato...no, no, se fa
sorridere...non so...pensavo stessimo parlando di cose importanti,
ma probabilmente a qualcuno del Governo regionale, non a lei, fa
sorridere, ma mi spiace, perché veramente stiamo parlando del
nostro futuro, anche il nostro, non solo il suo, il vostro, ma
anche il nostro, e noi ci crediamo! Le dico quindi che noi voteremo
convintamente questa mozione, ci spiace però che lei abbia un po'
superficialmente non solo deviato, come dicevo prima, ma anche
banalizzato l'obiettivo di questa mozione, che a me pare sia stata
scritta elegantemente:
"rivedere la normativa vigente,
introducendo criteri di..."
, rivedere... Lei ci ha detto che la
norma attuale è più che sufficiente, a noi va bene così (il suo
succo è stato questo). A noi non va bene e le diciamo soprattutto
il perché, però le chiediamo uno sforzo, Presidente Rollandin: non
banalizzi queste cose! Non banalizziamo perché le assicuro che non
solo i nostri elettori sono attenti a queste cose, ma anche i
vostri. Ci conosciamo, conosciamo la nostra piccola Valle d'Aosta,
allora forse conosciamo anche le "miserie" di questa piccola Valle
d'Aosta, però, se riuscissimo un po' ad alzare l'asticella
soprattutto su questi temi, io penso che sarebbe un passo avanti
per tutto il Consiglio regionale ed occorrerebbe avere anche quella
trasparenza - in questo momento non c'è -, io penso che questo
sarebbe un
atout
per tutti, maggioranza ed opposizione, in
questo momento. Grazie.
Président
- Il y a quelqu'un d'autre? La parole au
collègue Viérin.
Viérin L. (UVP)
- Merci Présidente.
Vede lei, Presidente, non è proprio la persona più indicata per
venire qui a fare la paternale, anzi forse è la persona meno
indicata, al di là del fatto che lei è qui da 40 anni - e noi non
entriamo nel merito di questa cosa -, lei è alla base della
degenerazione di questo sistema! La sua testardaggine, il suo modo
di gestire è all'origine dei problemi di questa mozione, perché lei
ha voluto operare in solitudine nella nomina dell'ARER e si è
trovato da solo a difenderla: questa è la realtà! Siete corsi ai
ripari con le dimissioni, ma la realtà è che lei in questi anni ha
gestito le partecipate come a casa sua, piazzando i suoi
colonnelli, pluridecorati, pluristipendiati e l'obiettivo non è
sempre stato il bene comune, anzi l'obiettivo è stato quello di
alimentare un sistema anche elettorale. Il suo disegno personale
che si è foraggiato attraverso queste società partecipate quindi
oggi forse rischia di essere in crisi con queste proposte. È
inutile che lei citi l'Istituto musicale, perché io le spiegherò,
anzi spiegherò al Consiglio perché sull'Istituto musicale non c'è
stata lotta per le nomine: perché non ci sono emolumenti! Non ci
sono emolumenti, quindi sicuramente, quando abbiamo fatto le nomine
per l'Istituto musicale, nessuno si è strappato le vesti per
occupare quei posti. La realtà oggi è che lei viene qui a difendere
l'indifendibile, cioè sé stesso ed il suo sistema. Noi, anche se
lei vuole sempre tornare su chi fino ad ieri era...sì, ma noi,
questo sistema, anzi, questa degenerazione l'abbiamo abbandonata
proprio perché non ci riconosciamo nel suo modo di gestire, in
questa deriva. L'abbiamo rifiutata, forse troppo tardi - e questo
lo diciamo spesso -, ma l'abbiamo rifiutata. Noi, quindi, crediamo
che non siamo gli unici a pensarla così. Ha ragione il collega
Chatrian: questa deriva le sarà fatale politicamente chiaramente!
La realtà è che lei, senza questo sistema impostato in questo modo,
non ha più modo di esistere in termini di gestione del potere,
perché questo potere è alimentato proprio da questo sistema e il
cuore di tutto sono le partecipate, le nomine, gli emolumenti. Come
diceva il giudice Falcone: "seguire il denaro" e in questo caso
questo sistema che addomestica, che compra, che rabbonisce le
persone...altro che la lotta interna, tante volte! Certe persone
sono state piazzate, anche in quest'ultimo periodo pre-elettorale,
affinché questa loro voglia di manifestare il dissenso si placasse.
Lei, quindi, senza questo sistema impostato in questo modo, non ha
più il sistema che alimenta il suo potere e noi siamo certi
che...sapendo che non è che se sempre si è fatto così bisogna
continuare a fare così, altrimenti non esisterebbe il cambiamento.
Noi è questo il cambiamento che proponiamo, ma siamo anche certi
che questo cambiamento arriverà indipendentemente da lei e da
questa sua volontà di arrogare la possibilità di mantenere a tutti
i costi il potere, perché i cambiamenti, anche se uno prova con
tutte le sue forze a fermarli, non sempre ci si riesce e i numeri
esigui che anche il nostro progetto di cambiamento oggi ha
contribuito a disegnare in questo Consiglio sicuramente favoriranno
il cambiamento, e noi siamo certi, Presidente, che questo suo
sistema è destinato a finire e che lei finirà insieme al
sistema.
Presidente -
Prego ha la parola.
Cognetta (M5S) -
Sì, soltanto appunto, Presidente, per
chiedere, a nome della minoranza, la votazione segreta. Grazie.
Presidente -
Grazie collega Cognetta. Possiamo? Ha
chiesto la parola il Presidente Rollandin.
Rollandin (UV) -
Sì, per dichiarazione di voto. Nel
dichiarare che noi voteremo contro, vorrei sottolineare come il
tentativo di cercare in ogni modo di personalizzare tutto quello
che succede è l'obiettivo che voi avete. Questo lo avete
dichiarato, ora, le realtà, i fatti dicono cose diverse. Purtroppo
la possibilità di avere quest'immediato riscontro, per quanto ci
riguarda, non è così automatico, perché viviamo in un momento
sicuramente difficile, allora il sistema che riteniamo, come
maggioranza, di portare avanti è quello di avere delle idee di cui
siamo convinti e su cui si possa costruire il bene non dei singoli,
ma dell'insieme della collettività, con la partecipazione e la
collaborazione di gente che sicuramente può anche essere di
fiducia. Questa è la verità, il resto è naturalmente legato ad una
necessità da parte di qualcuno di dover dimostrare che,
chiaramente, tutto il male è concentrato in una certa zona, in una
certa persona, perché così è comodo, perché è la modalità con cui
voi immaginate di poter individuare quello che è un attacco, che
sicuramente non va nella logica che voi programmate di cambiare
qualcosa. Il problema del cambiamento lo vogliamo tutti nel sistema
e nelle situazioni che possono essere gradualmente portate avanti e
potete stare certi che i cambiamenti li stiamo facendo e li
portiamo avanti con convinzione quanto voi non immaginate e quindi
noi voteremo contro.
Presidente -
Colleghi, apriamo la votazione. Tutti hanno
votato, possiamo chiudere la votazione.
Presenti: 35
Votanti: 35
Favorevoli: 17
Contrari: 18
Il Consiglio respinge.
Punto 65 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK