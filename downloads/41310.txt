Consiglio Regionale della Valle d'Aosta - Oggetto del Consiglio n. 455 del 6 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 455 del 6 marzo 2019 - Resoconto
OGGETTO N. 455/XV - Reiezione di mozione: "Impegno delle
commissioni consiliari permanenti a provvedere alla sostituzione
dei rispettivi presidenti in relazione all'operazione
"Geenna"".
Rini (Presidente)
- Punto n. 6 dell'ordine del giorno.
Per l'illustrazione, la parola al collega Mossa.
Mossa (M5S)
- A seguito dell'operazione Geenna sono
emersi dei fatti gravissimi che confermano che sia nel nostro
tessuto sociale che all'interno delle istituzioni sono presenti
infiltrazioni mafiose e che queste, purtroppo, hanno influito nei
processi decisionali delle nostre Amministrazioni garantendo, in
alcuni casi, appalti e favori in cambio di voti e poltrone. Voglio
fare una premessa sulla differenza tra reato e non reato: nella
fattispecie si configura reato nel momento in cui chi chiede i
voti, per sé o per altri, promette in cambio dei favori, un
tornaconto personale: il cosiddetto "voto di scambio". Mentre la
sola richiesta di appoggio elettorale, anche se fatta a cosche
mafiose, anche se moralmente ed eticamente atto gravissimo, a
livello giuridico non figura come forma di reato. Questo è ciò che
concerne la parte giuridica di questo aspetto, però, laddove la
Magistratura non può intervenire, lo dobbiamo fare noi che
rappresentiamo i cittadini valdostani e dobbiamo prendere le
distanze da chi, al fine di ricoprire un ruolo politico per sé o
per altri, non esita a rivolgersi a cosche locali per ottenere i
voti. Il nostro dovere, semmai occorresse ricordarlo, è quello di
garantire il senso etico e la trasparenza di questa istituzione
anche attraverso l'espressione di una ferma condanna nei confronti
di chi, tradendo ruolo e fiducia degli elettori, intrattiene questo
tipo di rapporti con il fine prioritario di ottenere un tornaconto
personale in termini di consenso elettorale e di prestigio. Perché,
come diceva Paolo Borsellino, "
gli uomini politici non devono
soltanto essere onesti ma lo devono anche apparire
".
Il problema è che sino ad oggi non abbiamo ancora visto una
presa di posizione da parte di nessuna delle forze politiche
presenti in maggioranza a fronte di questa gravità, a parte quella
mozione approvata all'unanimità quasi due mesi fa in cui si
ribadiva che devono essere adottate tutte le misure necessarie per
contrastare qualsiasi tentativo di infiltrazione mafiosa
all'interno dell'istituzione, bellissime parole ma nessuna azione
al riguardo. Non ho sentito ancora nessuno di maggioranza che
prendesse le distanze da chi, indagato o no, abbia intrattenuto
rapporti con la 'ndrangheta o cosiddetta "locale", anzi si ha come
l'impressione che si respiri nell'aria qualcosa di arcano, di poco
trasparente. Sembra più che ci sia l'intenzione di nascondere
qualcosa sotto il tappeto che la volontà di metterlo alla luce di
fronte a tutti i valdostani nell'ottica di quella trasparenza che
dovrebbe distinguerci nel nostro ruolo di amministratori. In questi
giorni si respira un'atmosfera un po' surreale, ogni giorno,
aprendo le testate giornalistiche, scopriamo sempre qualcosa di
nuovo, ma di questo in aula non se ne parla mai, sembra che sia
tabù. Sono passati diversi mesi da quando fatti gravissimi hanno
investito questo Consiglio ma non abbiamo ancora assistito ad
azioni incisive per adottare tutte le misure necessarie così ben
decantate in quella mozione citata poc'anzi per contrastare la
probabile presenza di infiltrazioni mafiose all'interno delle
istituzioni. A questo punto però mi viene un dubbio: nella vita ho
imparato che il primo passo per risolvere un problema è quello di
ammettere la sua esistenza. Mi chiedo quindi se voi, colleghi di
maggioranza, ammettete l'esistenza di questo problema, che ha visto
coinvolto questo Consiglio e altri due Consigli comunali, oppure
per voi è solo un fatto isolato e non occorre prendere alcun
provvedimento, perché, dopo quasi tre mesi, ancora la vostra
posizione non è ben definita al riguardo. Non ho l'ambizione di
dire che parlo a nome di tutti i valdostani, come qualcun altro, ma
penso che siano in molti qua fuori che si aspettano delle risposte
al riguardo da parte vostra. Sembrerebbe che l'unico vero vostro
problema sia quello di trovare il diciottesimo, che sia Sorbara o
un altro, per poter continuare a governare. Le cose quindi sono
due: o ammettete il problema, e a questo punto però ci dite quali
provvedimenti politici intendete adottare, oppure il problema per
voi è circoscritto solo a quanto è successo e possiamo andare
avanti così, semplicemente sostituendo Sorbara senza prendere alcun
provvedimento in merito. Io che invece sono convinto che il
problema ci sia e sia molto grave, ritengo che vadano presi ben
altri provvedimenti, come, ad esempio, la sostituzione dei colleghi
indagati o non che appaiono nelle 920 pagine dell'ordinanza Geenna
per aver chiesto voti per sé o per altri ad associazioni mafiose da
ruoli fondamentali come la presidenza delle commissioni che possono
pregiudicare significativamente il buon andamento delle stesse. Se
per voi la condotta di questi colleghi non è ritenuta grave,
lasciateli pure ricoprire i loro ruoli, diversamente
rimuoviamoli.
A questo punto vorrei fare un paio di considerazioni personali
al riguardo: la prima è che se qualcuno va a chiedere i voti a chi
notoriamente decide le strategie finalizzate a garantire l'appoggio
elettorale alle elezioni locali e regionali e partecipa alla
commissione di reati in materia elettorale, non può essere così
ingenuo da credere, o da voler far credere, che chi gli garantisce
questi voti non pretenda successivamente qualcosa in cambio, o
svariate cose in cambio. Tra l'altro, vorrei evidenziare che
l'operazione Geenna, per quel che apprendiamo, fa riferimento a
indagini che arrivano fino al 2017, quindi può essere ipotizzabile
che nel 2018, in cui ci sono state due importanti competizioni
elettorali: le elezioni politiche e regionali... non è detto che
non esca ancora qualcosina a tal riguardo o qualcosona, e da qui il
dovere, a parer mio, di prendere provvedimenti proposti in via
precauzionale.
La seconda considerazione invece è una riflessione personale:
l'affermazione che un politico è il migliore all'interno di una
forza politica può avere significati diversi a seconda di chi la
pronuncia. Faccio un esempio sulla mia persona in qualità di
militare della guardia di finanza anche se attualmente in
aspettativa: se un bravo cittadino onesto, imprenditore, che paga
regolarmente le tasse dice che Luciano Mossa è il miglior
finanziere di Aosta, presumo che si riferisca alle mie doti
investigative o all'impegno e alla minuziosità con le quali svolgo
le indagini e tento in ogni modo di scovare gli evasori fiscali. Se
a fare la stessa affermazione è uno noto evasore fiscale, dubito
che si riferisca sempre alle stesse qualità, anzi ritengo più
facile che si riferisca al fatto che io sia facilmente plagiabile e
corruttibile rispetto agli altri miei colleghi. Da questa mia
riflessione puramente personale dettata dal mio modo di vedere le
cose mi viene da pensare che se uno è dedito a garantire voti in
cambio di favori e afferma che un politico è il migliore del suo
partito... io, o meglio la mia sensibilità - che potrebbe anche
essere condivisa o non condivisa in quest'aula - mi induce a
pensare che quel politico forse è considerato il migliore perché
può tornare comodo a chi ha fatto in modo che venisse eletto. Come
ho detto, si tratta di punti di vista, di sensibilità; ognuno di
noi, o chi segue il Consiglio trarrà da sé le proprie
considerazioni personali al riguardo, sempre se non l'ha già
fatto.
Vorrei mettere infine in evidenza che nel giugno del 2015 i
Consiglieri comunali Luca Lotto e Patrizia Pradelli presentarono
una mozione per chiedere al Sindaco di non affidare le deleghe
assessorili a Marco Sorbara presso il Comune di Aosta e a un altro
Assessore il cui nome compare più volte nell'ordinanza Geenna,
Assessore poi rinviato a giudizio per tentata turbativa d'asta. La
mozione fu respinta, ma se le forze politiche da allora avessero
preso le distanze da chi già nel 2011 risultava implicato in
situazioni non tanto trasparenti, per utilizzare un eufemismo, come
l'operazione "Tempus Venit" condotta dai Carabinieri di Aosta,
forse oggi non avremmo vissuto questa scandalosa esperienza di
arrivare una bella mattina in Assemblea consiliare e trovarci un
collega in meno perché trattenuto in custodia cautelare.
Al fine di non dover ripetere questa spiacevole esperienza in
futuro, perciò noi prendiamo le dovute distanze da chi, indagato o
no, abbia avuto rapporti con associazioni mafiose al fine
dell'ottenimento di voti per sé o per altri e chiediamo al
Consiglio regionale, a scopo precauzionale, di prendere altrettante
distanze e che i suddetti non ricoprano ruoli importanti
all'interno del nostro Consiglio come la presidenza delle
commissioni permanenti o speciali che siano. Nel caso questa
mozione non venisse approvata, ci auguriamo vivamente in futuro di
non dover dire all'interno di quest'Assise: "noi però ve lo avevamo
detto", proprio com'è successo per il Comune di Aosta.
Presidente
- La discussione generale è aperta, ci sono
richieste di intervento? Ha chiesto la parola il collega
Sammaritani.
Sammaritani (LEGA VDA)
- Siamo alle solite naturalmente,
c'è il problema di un certo giustizialismo da una parte e di una
certa richiesta di garanzie di legalità dall'altra. Mi pare che
nell'intervento del collega Mossa ci sia un po' di confusione come
sempre in questo campo, cioè non bisogna mai confondere gli
aspetti, lo ha detto lui esordendo, cioè citando praticamente il
reato di voto di scambio, cioè ci deve essere un rapporto
sinallagmatico fra le due cose, cioè ci deve essere qualcuno che dà
un qualcosa per avere in cambio un altro vantaggio. Non si sono
fatti nomi precisi ma evidentemente si capisce a chi ci si
riferisca e in questo caso il rapporto sinallagmatico non c'è, nel
senso che andare a chiedere voti, come giustamente peraltro ha
detto lo stesso collega Mossa, di per sé non è reato, soltanto se
si promette un qualcosa in cambio lo diventa. Allora non si può
appunto fare di tutta l'erba un fascio perché diventa veramente
pericoloso. Cari colleghi dei Cinque Stelle, voi avete visto con
quale veemenza - anche per il mio
aplomb
normale - ho spinto
quando è stato il momento anche il Presidente Fosson ad assumere
delle decisioni nel suo ruolo di Prefetto, eccetera, quindi a
intervenire laddove poteva farlo, ci sono state delle spiegazioni e
abbiamo risolto la questione direi. Non bisogna però fare, secondo
me, delle comunicazioni che poi anche all'esterno appaiono poi
distorsive di un certo messaggio. Il criterio dell'apparenza,
quello che è stato citato e messo in bocca a Borsellino, in realtà
ha un'origine storica molto più vecchia perché risale addirittura a
Cesare e la moglie di Cesare non deve essere onesta ma deve
apparire onesta. Questo quindi è un criterio che, quando si
rivestono certi ruoli, giustamente bisogna tenere in giusto conto
ma da lì a fare di questo aforisma una regola assoluta direi che è
un pochino esagerato. Quello poi compete a ciascuno di noi, è la
coscienza di ognuno di noi che deve decidere se in determinate
situazioni, anche solo di fronte a un'apparenza, possa dimettersi o
rinunciare a determinati incarichi. Noi quindi, sotto questo
profilo, naturalmente manteniamo con coerenza, lo ribadiamo, i
nostri principi e quindi dico e annuncio già fin d'ora che il
gruppo Lega si asterrà.
Presidente
- Ci sono altre richieste di intervento? La
parola alla collega Morelli.
Morelli (ALPE)
- Condivido con il collega Sammaritani che
con questa mozione si è fatta forse... anzi senza "forse" della
confusione perché se, da un lato, noi condividiamo la
preoccupazione dei colleghi del Movimento Cinque Stelle in merito
al quadro che emerge dall'inchiesta Geenna e che ha portato alla
luce una pericolosa relazione tra alcuni eletti, indagati,
arrestati e degli esponenti di quella che viene definita la
'ndrangheta locale, e come loro pensiamo che sia necessario porre
in atto delle azioni per contrastare e arginare questo fenomeno -
credo che la legge elettorale approvata nello scorso Consiglio ne
sia un esempio, così come la riproposizione di una proposta di
legge sull'istituzione dell'Osservatorio sulle infiltrazioni
mafiose, già proposta nella scorsa legislatura e nuovamente
riportata all'attenzione di quest'Assemblea -, allo stesso modo non
possiamo condividere le conclusioni spicce, avventate, ingiuste a
cui i colleghi tendono con questa mozione, perché, colleghi, siamo
nel campo dell'illazione nel vero senso della parola, cioè
dell'interpretazione e del giungere a conclusioni sulla base di
un'interpretazione che è totalmente soggettiva.
Se è chiara a tutti la necessità di sostituire i presidenti di
commissioni indagati o arrestati, non lo è parimenti quella di
sostituire, neanche in via precauzionale, dei presidenti che
indagati proprio non lo sono, e non si capisce neanche con che
diritto ci si attribuisca la capacità di interpretare in modo così
incontrovertibile, assoluto affermazioni altrui, di giudicare in
modo arbitrario e sulla base di deduzioni, ripeto, soggettive
qualcuno che non è indagato. Questa è un'illazione che noi non
possiamo condividere, atteniamoci ai fatti, rispettiamo il lavoro
degli inquirenti,
à chacun son rôle
, ed evitiamo i processi
sommari che possono anche danneggiare profondamente le persone. Per
quanto riguarda il nostro gruppo, quindi non sosteniamo
assolutamente la mozione dei colleghi Cinque Stelle.
Presidente
- La parola al collega Bianchi.
Bianchi (UV)
- Inizierò a dire che ovviamente, come
gruppo dell'Union Valdôtaine, non voteremo questa mozione, ma non
la voteremo perché, a nostro avviso, come abbiamo già avuto modo di
esplicitarlo durante la discussione qualche Consiglio fa, siamo
giustizionalisti, siamo garantisti, vale a dire che ad oggi non si
può ipotizzare o fare dei processi alle intenzioni e chiedere le
dimissioni a chi compare su 920 pagine di un'indagine che dura da
anni. Faccio un esempio su tutti per far capire anche il principio:
se avessimo adottato lo stesso meccanismo quando il Sindaco di Roma
era indagata ed è stata processata, avrebbe dovuto dare le
dimissioni da Sindaco con lo stesso principio - faccio un esempio
molto elementare -, ad oggi non è neanche indagata. Non ci possiamo
quindi mettere noi al posto di quelle persone di quei palazzi che
devono fare il loro lavoro, devono fare le indagini e se durante le
indagini vedono qualcosa che non doveva essere fatto, agiscono,
come hanno agito. Noi non ci dobbiamo sostituire a quei palazzi.
Qui ormai mi dà l'impressione che su qualsiasi risoluzione, su
qualsiasi mozione ci vogliamo mettere in quest'aula al posto di
altri palazzi, no,
à chacun son travail
! Il controllo lo
devono fare loro, noi qui dobbiamo fare leggi, dare risposte ai
valdostani e non possiamo fare un processo alle intenzioni perché
compaiono sui giornali - io le 920 pagine non le ho lette - i nomi
di alcuni Consiglieri e allora dobbiamo chiedere loro le
dimissioni. No, non mi sembra ragionevole, faccio lo stesso
discorso... prima facevo l'esempio del Sindaco di Roma ma perché
chiaramente è nel Movimento Cinque Stelle ma non gli hanno mica
chiesto le dimissioni prima del processo? Le avrebbe date dopo il
processo se fosse stata comunque condannata. Qui siamo ancora più
indietro, cioè qui non c'è neanche un'indagine, almeno che io
sappia, non è neanche fra quelli menzionati. Da quello che hanno
scritto i giornalisti, compare nelle 920 pagine, chiedere le
dimissioni... cioè io chiederei le dimissioni a un presidente di
una commissione, a una commissione speciale perché non fa il suo
lavoro o non lo fa bene ma non perché compare su un qualcosa. Non
voteremo quindi questa mozione ma per i motivi che, a mio avviso,
sono proprio chiari: non possiamo fare il processo alle
intenzioni!
Presidente
- La parola al collega Marquis.
Marquis (SA)
- Questo è un tema che non mi appassiona
particolarmente però diverse volte viene portato ultimamente
all'attenzione del Consiglio regionale, quindi non ci si può
esimere da fare alcune considerazioni. Sicuramente recentemente la
Valle d'Aosta è stata interessata da fatti gravi, direi molto gravi
di cui si sta occupando la giustizia, di cui abbiamo pieno rispetto
per il lavoro che sta facendo e attendiamo nel nostro ruolo gli
esiti dell'attività che viene svolta con attenzione, però noi non
possiamo condividere un approccio di giustizia sommaria, mi spiace
collega Mossa. Io credo che qui dentro quest'aula bisogna parlare
di problemi politici, di temi che interessano ai valdostani, alla
Valle d'Aosta e non andare oltre e andare a invadere il campo di
cui si occupano altri poteri. Io credo che noi abbiamo solo da
aspettare in silenzio, lavorare, aspettiamo gli esiti. Se ci
saranno delle persone che hanno delle responsabilità, è giusto che
paghino per quello che è stato commesso ma la giustizia sommaria
non la possiamo condividere. Noi riteniamo che si è colpevoli al
terzo grado di giustizia, così come previsto dalla Costituzione,
dal sistema legislativo in essere. Negli ultimi anni siamo passati
con questa diffusione di populismo alla colpevolezza già alla
condanna di primo grado, ma poi siamo andati ancora avanti:
colpevoli quando viene aperta un'indagine, non basta, colpevole
anche se non indagato. Mi viene da dire che c'è qualcuno che fa
politica sulla giustizia allora, se utilizziamo questi temi per
andare a generare del consenso, ma è solo chi non opera che non
rischia niente, sa collega? Ve ne accorgete anche a livello
nazionale tutti i giorni che, quando si fa una battaglia, si
definisce la propria identità su un tema specifico, quando viene
meno quel tema... mi pare che è di grande attualità, qualcuno dice:
viene meno l'esigenza di esistere. È capitato anche a voi di avere
un'opinione sulla giustizia, sul rapporto tra politica e giustizia,
poi dopo, quando ci si trova di fronte a dei fatti concreti, magari
poi non si dorme la notte e si devono interrogare le piattaforme
per trovare delle soluzioni alle varie questioni poi in modo
pragmatico.
Credo quindi che bisogna essere un po' più prudenti su queste
tematiche, pensare a fare il proprio lavoro, essere garantisti così
come lo prevede la legge ma, sulla base di indiscrezioni
giornalistiche, venire a interessare l'aula su un argomento e
pretendere di fargli prendere posizione, lo ritengo un po' troppo e
che vada in una direzione genealogica che non ci appartiene. Con
questo noi abbiamo pieno rispetto della legge ma non è così
semplice amministrare, io mi rendo conto che chi si candida la
prima volta, viene qui dentro, si siede, fa opposizione, si mette,
critica, rischi ne ha pochi. Amministrare comporta dei rischi, a
volte lei si può trovare indagato, messo alla gogna mediatica, poi
tutto si risolve e chi la ristora del danno subito? Guardi che sono
cose che possono capitare a tutti e io le auguro che non le capiti
mai a lei, perché solo chi vive questa esperienza sa cosa
significa.
Io quindi mi auguro che si ritorni a fare politica ma nel senso
nobile della parola, la giustizia non è un tema che appartiene a
qualcuno e non appartiene agli altri, credo sia un tema trasversale
ma non deve essere un tema di battaglia politica. Lasciamola
applicare a chi di dovere, non è che dobbiamo inventarci un codice
interno che va oltre a un codice che ha a disposizione la legge!
Non credo che daremmo un buon servizio alla nostra comunità o a chi
ci ha eletto, perché, guardi, basta avere un po' di pazienza, se
c'è qualcuno che ha delle responsabilità, è giusto che paghi ma non
stiamo a cavalcare l'onda o a surfare questi argomenti, portiamo
avanti gli argomenti che sono di interesse della gente, i problemi
concreti ma non chiacchiere! A mio avviso, bisogna tornare a fare
una politica più seria.
Presidente
- La parola al collega Bertin.
Bertin (RC-AC)
- Mi auguro, anzi sono convinto che i
colleghi Cinque Stelle non avevano intenzione di fare processo
all'intenzione ma sollevavano una questione generale rispetto a
questa indagine che ha travolto la nostra Regione e sulla
necessità, proprio in ragione del fatto di tale dimensione e di
tale impatto, di mettere in salvaguardia l'istituzione al di là
della questione dei singoli, poi ognuno definirà nel percorso
processuale, eventuale ma che esista una ragione di opportunità
generale, di necessità di salvaguardare l'istituzione da continue
sollecitazioni, che, collegate direttamente o indirettamente da
questa bruttissima vicenda di Geenna è reale.
Presidente
- La parola alla collega Pulz.
Pulz (ADU VDA)
- Entro nel merito della mozione dei
colleghi Cinque Stelle per apportare forse un altro punto di vista,
comunque un punto di vista propositivo, una proposta sulla
questione dei presidenti di commissione, perché l'inopportunità
della loro presenza, a nostro avviso, non è tanto collegata
all'operazione Geenna perché qui appunto, com'è stato detto da più
parti, non ci troviamo di fronte a persone indagate e noi non siamo
membri di un Tribunale e dobbiamo evitare - condivido il punto di
vista di chi l'ha già detto - qualsiasi tentativo di processo
sommario che non ci spetta in alcun modo. Ci troviamo in presenza
di un'unica persona che presiede ben tre commissioni consiliari
permanenti di cui una pure speciale: quella sulla CVA, che, tra
l'altro, è una commissione che tratta questioni molto delicate
vista l'importanza strategica della stessa, gli innegabili grossi
interessi in gioco per la stessa CVA e, di conseguenza, per tutta
la cittadinanza valdostana, quindi per quella nello specifico credo
che andrebbe garantita la massima trasparenza. Il problema comunque
più in generale dei presidenti di commissione va posto, secondo
noi, in termini di opportunità e anche di credibilità del lavoro di
tutti i membri delle commissioni permanenti. Alla luce di questo
primo ragionamento, a noi quindi non pare giusto di per sé e
neanche umanamente sostenibile che ci sia un presidente uno e
trino, perché, ammesso che esista, quello è solo uno nell'Alto dei
cieli forse, non lo sappiamo. Tengo poi a dire che non è legato a
una persona, questo vale in generale, chiunque si trovi in quella
situazione, perché le commissioni trattano una varietà
notevolissima di argomenti e tutti di un certo calibro, quindi
richiedono costante preparazione e anche di essere sempre
aggiornati e sul pezzo e un sovraccarico di responsabilità rischia
di mettere in discussione tutto questo, la serietà del lavoro.
La mia proposta quindi è questa: io potrei votare a favore della
mozione soltanto se venisse accolto un emendamento, altrimenti dico
già che voterò contro: se si stabilisse che potrebbe essere
convocata la Commissione per il Regolamento del Consiglio
regionale, che, tra l'altro, da quando è iniziata questa
legislatura, non è mai stata riunita... e quale sarebbe lo scopo?
Quello di stabilire: 1) che nessuno Consigliere può ricoprire più
di una presidenza o di una vicepresidenza di commissione, comprese
le commissioni speciali, e poi che la presidenza o la
vicepresidenza di ogni commissione viene affidata alla minoranza.
Queste novità introdotte dal Regolamento ridarebbero, secondo noi,
la massima serietà e anche il riequilibrio ai lavori delle
commissioni consiliari permanenti, quella serietà e
quell'equilibrio che meritano, perché così ogni Presidente potrebbe
documentarsi fino in fondo per organizzare al meglio i lavori per
presenziare le sedute con l'aiuto del vicepresidente, che sarebbe
quindi pronto a subentrare in caso di problemi. Si darebbe inoltre,
secondo noi, il giusto peso all'opposizione e si renderebbe
credibile quella proposta di dialogo e di ascolto che inizialmente
io avevo apprezzato da parte del Presidente Fosson - il discorso di
insediamento di questo Governo - e che invece, purtroppo, poi è
stata quasi sempre disattesa.
Presidente
- Ci sono altre richieste di intervento? Ha
chiesto la parola il collega Restano.
Restano (GM)
- Vorrei fin da subito comunicare ai
colleghi che il Gruppo Misto non sosterrà questa mozione proprio
per quanto indicato nella mozione stessa. I colleghi
nell'esprimersi hanno giustamente utilizzato il condizionale
perché, come detto da chi mi ha preceduto, non esiste il rapporto
causale tra l'azione posta in essere e un nesso eventuale su quanto
si dovrebbe poi ricevere, non esiste nesso causale, quindi sarebbe
un'azione in contrasto con le regole democratiche andare a votare a
favore di questa mozione. Permettetemi però anche di intervenire su
quanto appena detto da altri colleghi perché, richiamando alcune
commissioni, siamo entrati anche nel merito e forse siamo andati
anche oltre, siamo andati verso la persona. Io mi permetto di
sostenere quanto svolto dal collega che si è occupato di queste
commissioni, perché si è sempre presentato preparato, probabilmente
avrà dovuto fare gli straordinari, non ha mai rimandato una
commissione e ha, con impegno e dedizione, sostituito il collega
assente.
Ritengo che tutti e 35 i Consiglieri avrebbero fatto la stessa
cosa. La necessità di modificare il Regolamento è sentita da tutti,
questa sollecitazione ritengo che si debba accogliere, però non
reputo corretto oggi che questo contesto esprima un giudizio
preventivo rispetto all'operato di un collega, perché questo noi
andremmo a fare, senza aver letto nulla di concreto. Da sempre i
colleghi del Gruppo Misto sono stati garantisti, quindi voteremo in
coerenza con le nostre idee nei cinque anni che hanno preceduto
questa legislatura. Mi ricordo di essere intervenuto a sostegno di
dipendenti dell'Amministrazione di cui veniva chiesto
l'allontanamento in questa sede, sostenendo che le indagini
dovevano terminare, erano indagati e un organo dello Stato doveva
esprimersi, perché non competeva al Consiglio prendere decisioni in
tal senso, così analogamente ci siamo comportati in ogni occasione
e oggi, coerentemente con la nostra posizione nei sei anni
precedenti, non sosterremo questa mozione.
Présidente
- La parole au collègue Gerandin.
Gerandin (MOUV')
- Io partirei dalle premesse fatte dal
collega Mossa che ci vede non convintamente d'accordo, nel senso
che, quando si dice di prendere le distanze da chi usa il voto di
scambio per tornaconto personale, quando si parla di un'atmosfera
surreale in quest'aula in cui ogni giorno ci sono fatti nuovi, in
cui nessuna azione incisiva per probabile infiltrazione mafiosa
nelle istituzioni viene portata avanti, sono dei concetti non solo
da condividere ma da sottoscrivere. Mi fermo qua, collega Mossa,
nel senso che poi nella seconda parte del suo intervento, quando
lei dice che l'unico vero problema è trovare il diciottesimo per
andare avanti semplicemente e sostituire Sorbara, io prendo atto
che il diciottesimo siete voi. È innegabile la cosa, nel senso che
non si può predicare una cosa e farne un'altra. Il diciottesimo
ognuno ne prenda il 25%, quello che volete, ma siete voi, questo è
un dato di fatto, perché, quando fate una domanda, ponete un
interrogativo in cui chiedete alla maggioranza: "concordate che
esiste questo problema?", probabilmente andava fatto prima di
confermare in quest'aula questa maggioranza il diciottesimo di cui
voi siete parti integranti in questo momento, perché potete
scrivere quello che volete sui
social
ma la gente l'ha
capito che questo è un passaggio che per voi vi colloca e che
soprattutto è in antitesi con il bellissimo intervento nelle
premesse fatte dal collega Mossa. Arrivo a quello che voi avete
citato come sicuramente un voto di coscienza dicendo che il
Regolamento prevede sicuramente all'articolo 4 la convalida e
quant'altro, ma ci sono anche gli articoli 19 e 20 che prevedono
che ci sia la costituzione di commissioni consiliari e in tali
articoli io non ho visto nessun passaggio che dica che qualcuno che
magari è intercettato, comunque né indagato, né nulla, debba non
far parte di una commissione consiliare. Glielo dico perché ho
provato a leggere io questo o quanto meno essere allontanato perché
sospettato di chissà quale appartenenza. Glielo dico in tutta
sincerità perché non possiamo in quest'aula avere un garantismo
variabile, nel senso di dire che, quando si tocca o potrebbe
toccare eventualmente la comoda poltrona, siamo un po' più
garantisti per cui che si vada avanti... Per me questo, glielo dico
in tutta sincerità, non è accettabile e finisco esattamente con la
frase che ha usato per terminare il suo intervento il collega
Mossa: "noi però ve lo avevamo detto".
Presidente
- La parola al collega Ferrero.
Ferrero (MOUV')
- A completamento di quello che ha già
evidenziato il collega Gerandin, che evidentemente non si è accorto
che questa mattina eravamo in presenza del fratello gemello del
collega Mossa che ha rilasciato delle dichiarazioni, salvo poi il
fratello il pomeriggio smentirle... direi che questo atto, anche
dal punto di vista della presentazione, è un atto arbitrario e
molto ambiguo perché non si può essere al mattino dei custodi della
dottrina, della fede e delle regole che vengono e devono essere
rispettate sopra ogni cosa quando c'è una politica e una
maggioranza in odore di 'ndrangheta e poi al pomeriggio
improvvisamente ergersi a paladini della difesa, o addirittura in
questo caso direi quasi a forcaioli, anche perché in questa mozione
si dice: "
potrebbero aver avuto rapporti
" e nell'impegno di
nuovo si dice: "
potrebbero aver avuto rapporti
", ma hanno
avuto rapporti secondo voi o non li hanno avuti? La questione è
dirimente perché è il rapporto il problema oppure è il fatto che la
persona sia condannata con sentenza in via definitiva? Qual è il
problema per voi? Perché se il problema è il fatto che un politico
semplicemente vada a parlare con certe figure o comunque frequenti
queste persone, ma, scusate, questa mattina che cosa avete fatto?
Avete consentito la continuazione e la perpetuazione di una
situazione che è sostanzialmente insostenibile. Diversamente, se la
pensavate come risulterebbe, come potrebbe risultare da questa
vostra mozione, allora è tutta un'altra storia. Allora io non so se
c'è un vestito per il mattino e poi dopo c'è il vestito per il
pomeriggio e anche per la sera magari se andiamo in notturna, non
si riesce veramente più a capire. Ecco, questa specie di garantismo
e forcaiolismo a senso unico alternato non so dove voglia portare.
Per carità, se dobbiamo venire qui e dire che siamo contro alla
'ndrangheta, lo diciamo tutti, ma non c'è problema! Se dobbiamo
però fare degli atti che abbiano una conseguenza sulla fine di
questo Governo regionale e sull'eventuale eliminazione dell'ombra
della 'ndrangheta sulla politica, non bisogna fare come avete fatto
voi questa mattina! Adesso non so se questa mozione impostata così,
che non si riesce neanche a capire se è una specie di sapone con il
quale uno si lava le mani dopo aver toccato del grasso che le ha
sporcate... sinceramente è incomprensibile. Se si può essere
d'accordo sul fatto che la contaminazione c'è stata e che la
contaminazione richieda tutta una serie di interventi, quindi non
si può neanche prendere un
target
così a caso perché o si
affronta il fenomeno nel complesso, sennò effettivamente possiamo
fare una mozione contro tutti, allora diciamo è più grave che la
persona sia stata chiamata in causa o meno? È più grave che la
persona abbia parlato o meno con certi Signori? È più grave o meno
che la persona sia stata fotografata con certi Signori? Io penso
che non spetti a noi questo. Io l'idea ce l'ho molto precisa: certe
persone non dovrebbero essere frequentate dalla politica, chiuso
lì, chiuso l'incidente. Non è che perché uno è presidente di
commissione lo allontaniamo e siamo a posto. Che cos'è questa? È la
terra di mezzo? La terra di mezzo in cui si sguazza da una parte o
dall'altra? Sinceramente non l'ho capito e mi dispiace perché ci
voleva una mozione che fosse più chiara, che non lasciasse tutti
questi dubbi, ma d'altronde, dopo quello che è accaduto questa
mattina, direi che è il degno seguito del comportamento che questa
mattina abbiamo visto da parte vostra in aula.
Presidente
- La parola al collega Daudry.
Daudry (UVP)
- Indistintamente vogliamo ringraziare tutti
i colleghi che hanno preso la parola su questa iniziativa e
cercheremo di dare il nostro contributo principalmente su tre
direzioni: la prima è che dobbiamo osservare che... mediamente noi
che siamo in quest'aula abbiamo la passione per la politica,
abbiamo anche un po' la conoscenza storica, ci piace informarci, ci
piace seguire il dibattito... ci ricordiamo della nascita del
Movimento Cinque Stelle su un'idea geniale di Grillo e del
fondatore Casaleggio e associati, con tre o quattro punti che
sembrava che dovessero essere dei punti fermi. Partiamo un po' da
lontano ma li vogliamo ricordare: il primo era "mai allearsi con
nessuno"; il secondo era "nessun condannato in vista, stare il più
lontano possibile dalle vicende giudiziarie"; il terzo fa un po'
sorridere ma era "mai in televisione", ricordate quella parentesi,
adesso ogni giorno che accendiamo la televisione penso che abbiamo
la risposta da soli, e poi c'era quello della "regola dei due
mandati". Qui, quando abbiamo parlato di legge elettorale, abbiamo
parlato anche del numero dei mandati. È evidente, colleghi, che in
questo dibattito - e alcuni che mi hanno preceduto l'hanno già
messo in evidenza - quello che ci preme sottolineare è soprattutto
la questione dei condannati perché, quando avete iniziato ad
amministrare, oltre a rendervi conto di quanto sia difficile
gestire i
dossier
, vi siete resi conto anche che si possono
incappare in problemi di questo tipo. Oltre ad aver disatteso gli
altri impegni che vi eravate presi e che avevate preso davanti agli
italiani, avete alzato sempre di più l'asticella fino ad arrivare a
venire nella nostra direzione, ma lo diciamo tranquillamente, siamo
felici di questo, a sostenere che comunque, visto che ci sono delle
normative tipo la Severino, il livello è quello, bisogna aspettare
quel grado di giudizio. Pensiamo che questa sia sul primo punto la
risposta più sensata che dà anche la gente comune sul fatto che non
si possono mettere in discussione quelle persone che stanno
svolgendo il loro incarico e che non sono state toccate neanche
da... non dico una lettera, proprio un francobollo, non hanno
ricevuto nulla! Su questo evidentemente ringraziamo le forze di
maggioranza che lo hanno voluto ribadire ma anche i colleghi della
Lega, questo è un principio che non si può mettere in
discussione.
Il secondo
domaine
che vogliamo trattare evidentemente è
quello del lavoro che invece, come maggioranza, molte volte insieme
ai gruppi di opposizione abbiamo fatto in una certa direzione, lo
dobbiamo ribadire ma è necessario farlo, abbiamo trattato una legge
elettorale con determinate direzioni, lo abbiamo fatto tutti
assieme. Abbiamo firmato un progetto di legge riproposto dal gruppo
di Rete Civica riguardante l'istituzione di un osservatorio della
legalità che adesso andrà nei lavori della I Commissione e abbiamo
ribadito in ogni santa occasione - e lo facciamo anche oggi - la
nostra più totale vicinanza ai lavori degli inquirenti al rispetto
della Magistratura, e questo lo abbiamo fatto in ogni occasione
anche relativamente alla tempistica relativa alla sostituzione del
diciottesimo che è avvenuta secondo dei canoni che sono quelli
delle norme, secondo dei principi che sono assolutamente... questo
lo vogliamo ribadire perché non vorremmo poi che veniamo fraintesi
da questo punto di vista perché sosteniamo delle posizioni
politiche diverse dalle vostre.
Il terzo aspetto che ci preme sottolineare è legato
principalmente al testo della mozione, dove si dice: "
un ruolo
particolarmente delicato
". Ebbene, qui, come gruppo, ci corre
l'obbligo di sottolineare il lavoro del collega Nogara e
rispondiamo parzialmente anche all'intervento della Consigliera
Pulz, perché sicuramente tutti i presidenti si sono impegnati in
questa direzione, in questa legislatura, anche con il cambio e
tutti hanno dato il massimo del loro impegno e della loro
competenza, ma il collega Nogara, detto da noi, lo vogliamo dire in
maniera rafforzativa, quando ha avuto le tre presidenze... penso
che questo debba essere sottolineato come un ruolo che non solo ha
svolto con delicatezza ma con capacità, precisione, puntualità, e
sfatiamo anche il mito che il presidente quando ci sono dei grossi
interessi come quello della CVA... il presidente di una commissione
ha dei ruoli che sono scritti sul Regolamento e che sono quelli di
organizzare i lavori, moderarli, far arrivare la documentazione e
favorire il dibattito, ma vorrete mica dirci che il collega
Nogara... si è distinto in questo campo, si è distinto in
quest'attività e quindi anche questo terzo aspetto ci spiace
vederlo evidenziato così sul testo di questa iniziativa ed è forse
l'aspetto principale per cui ovviamente ci vede respingere con
forza e determinazione non solo il testo della mozione ma anche
molte cose che sono state dette in aula e che troviamo veramente
indelicate e ingiustificate.
Presidente
- La parola al collega Vesan.
Vesan (M5S)
- Ringraziamo prima di tutto i colleghi che
ci hanno ricordato che questa non è un'aula giudiziaria, siamo
contenti che abbiano sprecato così il loro tempo ma li
rassicuriamo, ce ne eravamo già accorti da soli, infatti non siamo
qui per processare nessuno, la competenza giudiziaria, per fortuna,
compete a un altro potere dello Stato che non è quello di
quest'aula. Alcuni colleghi ci hanno accusato di illazioni e di
giudizi arbitrari ed è stato evidenziato in quest'aula, anche
grazie all'arrivo del neo-Consigliere Barocco, che chiedere i voti
non è reato e quindi non siamo qua in nessuna maniera a contestare
l'infrazione di una legge, né siamo qua a chiedere condanne per
chicchessia, noi siamo qua a discutere di due cose sostanzialmente:
una è l'opportunità politica e l'altra è l'onorabilità di
quest'aula. L'onorabilità di quest'aula, purtroppo, è stata lesa in
modo fortissimo dall'indagine Geenna e da tutte le sue 902 pagine;
l'onorabilità di quest'aula, nella quale in precedenza si era
discusso serenamente del fatto che le infiltrazioni mafiose in
Valle d'Aosta praticamente non esistessero, si è trovata a doversi
confrontare con il fatto che le infiltrazioni mafiose invece sono
presenti nei rappresentanti di quest'aula, erano presenti fino a
questa mattina, nei rappresentanti dei maggior Comuni della Valle
d'Aosta e nei rappresentanti di un altro fra i più grandi e
importanti Comuni della Valle d'Aosta. Noi dobbiamo, come
Consiglieri, prendere delle azioni e dei provvedimenti in merito
per tutelare l'onorabilità di quest'aula. Abbiamo preso atto, con
sommo dispiacere, della soluzione proposta dal Consigliere Marquis,
che è aspettare. Il provvedimento che prenderà quest'aula per
quello che riguarda l'infiltrazione mafiosa nelle massime
istituzioni della Valle d'Aosta è: "aspettiamo che faccia la
Magistratura". Bene, secondo noi, non è questo l'unico compito e
l'unico dovere dei Consiglieri. Noi dobbiamo rappresentare in
quest'aula la volontà dei cittadini valdostani e garantire a
quest'aula la sua onorabilità perché è l'emblema di tutta la nostra
Regione.
Non siamo qui a chiedere l'applicazione di una legge, per
fortuna, dell'applicazione delle leggi si occupa il potere
giudiziario: siamo qui a discutere sul fatto che in una commissione
che ha una potestà specificatamente di tipo ispettivo o
legislativo, o di indagine, quindi il confronto con il Sindaco di
Roma ci pare assolutamente improprio... se questa commissione debba
essere presieduta o meno da persone che siano al di sopra di ogni
sospetto. Non sto parlando di prove, non sto parlando di condanne,
non sto parlando di problemi giudiziari evidenti: stiamo parlando
di essere al di sopra di ogni sospetto. La Commissione speciale CVA
che è stata citata è una commissione che si deve occupare della più
importante azienda sul territorio valdostano, che da sola fattura
il 20% del PIL regionale e un ordine di grandezza pari all'intero
bilancio regionale. Vogliamo essere sicuri che la gestione e le
scelte sul futuro di questa società siano fatte al di sopra di ogni
sospetto? Noi pensiamo di sì, noi pensavamo che le dimissioni nei
confronti del fatto di essere citati in un'indagine per aver
chiesto dei voti a qualcuno che si è poi rivelato probabilmente
facente parte di una locale della criminalità organizzata fossero
sufficienti a convincere alla presentazione delle dimissioni
chiunque. In un Paese europeo più civile dell'Italia sarebbero già
state presentate senza che noi arrivassimo a chiedere questo
intervento con una mozione che è stata ripetutamente rinviata per
essere discussa in questo momento solamente per esaurimento della
possibilità di rinviarla ulteriormente. D'altra parte, se l'azione
proposta da questa maggioranza è aspettare, certo, tutto è
completamente in linea con quello che aspettano i nostri cittadini
fuori da quest'aula: aspettano che la Magistratura faccia il suo
lavoro e, come abbiamo evidenziato qui, anche il nostro. Il nostro
lavoro è un altro: è quello anche di garantire l'onorabilità di
quest'aula e non solo dando mandato a un avvocato per tutelarne da
un punto di vista dell'immagine la rispettabilità, ma anche per
garantire il fatto che i lavori in quest'aula e nelle commissioni
da quest'aula nominati si svolgano al di sopra di ogni sospetto.
Spiace constatare che questo interessi solamente il Movimento
Cinque Stelle e soprattutto spiace constatare il fatto che questo
sia attribuito a un nostro cambio di idea dal mattino al
pomeriggio. Qualcuno addirittura ha sospettato che il collega Mossa
avesse un fratello gemello, non è così, la nostra posizione
stamattina è stata evidenziata e la nostra posizione di oggi è la
stessa del momento in cui abbiamo presentato la mozione, cioè non
dal mattino al pomeriggio ma risale ormai a un mese fa. Ci rendiamo
conto che probabilmente i cambi di idea, secondo il collega
Ferrero, presuppongano un tempo più lungo che non le poche ore che
separano il mattino dal pomeriggio, infatti siamo certi che ci
voglia almeno un periodo di tempo... che ne so? quello che
intercorre fra le elezioni politiche e le elezioni regionali per un
drastico cambiamento di idea, di programma e di visione della
politica. La nostra visione politica è sempre la stessa, noi
vorremmo che gli atti di quest'aula fossero della massima
trasparenza, chiediamo lo
streaming
dei lavori della
commissione e che le commissioni regionali, sia che siano
permanenti, sia che siano straordinarie, siano al di sopra di ogni
sospetto: questo è quello che chiediamo, non è una condanna di
nessuno dei colleghi di quest'aula, quello che chiediamo in
quest'aula è un passo indietro al fine di garantire la
rispettabilità del lavoro di tutti noi.
Presidente
- Ci sono altre richieste di intervento? Se
non ce ne sono, chiudiamo la discussione generale. In replica la
parola al Presidente Fosson.
Fosson (GM)
- Due brevi considerazioni: intanto noi non
aspettiamo nulla ma siamo impegnati con tutte le nostre energie,
come ho già detto alla Festa dell'autonomia, a garantire la
legalità in Valle d'Aosta e a risolvere e affrontare tutte le
situazioni che si sono presentate. Quando sarà possibile ed
evidente tutto quello che è stato messo in moto in queste
settimane, sarà chiaro a tutti questo passaggio.
La seconda cosa che volevo dire è che è una mozione che affronta
in modo generico e che non ha un nesso causale come diceva bene il
Consigliere Restano, ma colpisce così a 360 gradi senza indicazioni
precise. Nel dire che la rigetteremo con forza e convinzione,
vorrei solo sottolineare che alla base di tutto ci deve essere
sempre un rispetto delle persone, di quello che fanno e di quello
che si sforzano di mettere in atto, soprattutto il grande lavoro
che tanti stanno facendo in questo momento. Soprattutto quindi il
rispetto delle persone ma vorrei sottolineare, e concludo, anche la
professionalità di alcuni, e devo ammettere e riferire, anche per
quanto è successo nella precedente legislatura, che la
professionalità del collega in causa, soprattutto per quello che
riguarda CVA, è stata grandissima e ha permesso dei grandi passi
avanti nell'analisi corretta e trasparente di tutto quello che è
successo.
Presidente
- Se non ci sono altre richieste di
intervento, ha chiesto la parola per la replica il collega
Mossa.
Mossa (M5S)
- Intanto comincio con il collega Sammaritani
che è intervenuto e mi fa piacere che oggi dopo pranzo lei abbia
tolto la felpa di politico per rimettere quella di giurista confuso
e, vista la
performance
di stamattina, forse è meglio se la
appende al chiodo. Quando una mozione verte sull'etica, diventate
improvvisamente giuristi, quando verte sull'avvallo di un atto
puramente amministrativo, diventate etici, vai a capire...
Sono contento che per la collega Morelli la legge elettorale più
l'Osservatorio sono già azioni più che sufficienti per contrastare
le infiltrazioni mafiose all'interno delle istituzioni.
Al collega Bianchi vorrei ricordare, visto che nel suo
intervento ha ribadito più volte che io sto chiedendo le dimissioni
di qualcuno, che in realtà io non sto chiedendo le dimissioni di
nessuno ma sto chiedendo semplicemente di spostare temporaneamente
dal ruolo di presidenza delle commissioni qualche collega che ha
avuto dei contatti con delle cosche. Non ho chiesto le dimissioni
di nessuno ma lei, collega Bianchi, per tutto l'intervento ha
continuato a dire questa cosa, va bene. Ovviamente, finché le
posizioni non sono ben chiare e ben definite, non c'è nessun
problema che ognuno riprenda il suo ruolo ma qua si tratta di una
questione precauzionale e non altro.
Il collega Marquis aspetta gli esiti delle indagini e vive nel
suo mondo ovattato dove non esistono infiltrazioni mafiose e nessun
problema lede la segretezza del voto e siamo felici per lui perché
se uno vive bene, siamo contenti pure noi.
Ringrazio anche il collega Bertin che cerca di dare sempre
un'interpretazione diversa alle mie mozioni quando ritengo di
essere stato molto chiaro e molto preciso in merito.
Collega Pulz, a proposito di idee confuse, propone un
emendamento a che cosa? Alla mia mozione? Non ho capito, perché se
è alla mia mozione, dubito che si possa inserire il suo
emendamento, se invece si riferisce al Regolamento interno del
Consiglio, allora non è questa la mozione adatta perché non verte
su questo... a questa sua richiesta che comunque condividiamo.
Colleghi Gerandin e Ferrero, mi preme ricordarvi, perché
continuate sempre a mischiare le carte, che stamani mattina siamo
stati chiamati a votare un semplice atto amministrativo e voi ne
avete fatto un atto politico al fine di tornare al voto, guarda
caso, con la precedente legge elettorale, perché forse dal vecchio
sistema elettorale potreste trarne vantaggio, altrimenti non si
spiega perché, pur avendo votato per la nuova legge elettorale,
state facendo l'impossibile per tornare a votare con la legge
precedente.
Al collega Daudry ricordiamo che la regola "mai in TV" se l'è
inventata, complimenti per la fantasia, perché non è mai esistita
né nel nostro Statuto, né nel nostro regolamento. Per quanto
riguarda la questione dei tre mandati votati da noi in aula, le
ricordo che lo stesso giorno abbiamo proposto i due mandati, non ci
avete fatto discutere la proposta perché l'aula aveva già approvato
quella dei tre mandati. È solo questo il motivo perché purtroppo
non abbiamo potuto discutere la nostra, ma noi siamo per i due
mandati anche all'interno di questo Consiglio regionale.
Presidente Fosson, io nel suo intervento la vedo stanco, non
vorrei che i fatti di questi giorni l'avessero un po' provata,
quindi non infierisco.
Qui però oggi la maggior parte dei presenti, anziché prendere le
distanze da chi ha avuto rapporti con cosche locali, a quanto pare
sta prendendo le distanze da noi, è incredibile... e questo non fa
altro che confermare quello che sosteniamo: che non c'è e non ci
sarà mai nessuna intenzione a prendere in considerazione azioni al
riguardo per contrastare queste infiltrazioni mafiose e tutelare
l'onorabilità di quest'aula, se non quelle di aspettare azioni da
parte della Magistratura.
Presidente
- Per dichiarazione di voto, la parola al
collega Gerandin.
Gerandin (MOUV')
- Solo per prendere le distanze da
quanto dichiarato dal collega Mossa. Che MOUV' tragga vantaggio dal
vecchio sistema elettorale veramente le fa poco onore, nel senso
che è veramente una dichiarazione senza alcun senso, perché
probabilmente lei non c'era ma sono uno di quelli che si è battuto
per lo spoglio centralizzato e torno dire in quest'aula che noi
avremmo votato anche lo spoglio a quattro, non a otto, per cui
torno a dire che mi pare un intervento del tutto fuori luogo e mi
auguro che sia stata veramente una scivolata. Per il resto io le
confermo - e l'ho detto nel mio intervento - che la proposta che
abbiamo fatto noi, e cioè di sollevare il problema politico in
quest'aula prima ancora di quello che è poi un semplice mascherarsi
dietro alla votazione di un atto amministrativo che ha
confermato... era legata al fatto che noi, in quanto MOUV', avevamo
chiesto al Presidente Fosson di prendere atto che non aveva più una
maggioranza, di aprire un dialogo, una questione politica che non
obbligatoriamente avrebbe portato alle elezioni, è una libera
interpretazione anche questa che sento ora.
Io l'ho già detto nel mio primo intervento e lo ribadisco, per
cui a me dispiace veramente perché a volte le scuse sono peggio
ancora del primo danno, nel senso che, quando uno vuole provare
magari a giustificare dei passaggi, è peggio ancora. Le ripeto, ma
rispettando poi quella che è stata la vostra scelta, mascherarsi
dietro ad un atto amministrativo, che sicuramente è un atto
politico... perché il diciottesimo di cui lei ha parlato, collega
Mossa, era alla disperata ricerca di questa maggioranza dopo che in
quest'aula avete ripetuto in tutti i passaggi che probabilmente,
facendo riferimento anche al fatto che l'indagine finiva nel
2017... c'era un proseguo delle indagini e che mettevano in
discussione addirittura il risultato del 2018... avete fatto una
cosa assolutamente in antitesi con quella preoccupazione che avete
manifestato in aula. Io torno a dire: la rispetto, non la condivido
e ci tenevo a dirlo. Non cercate tanto distante, il diciottesimo
siete voi!
Presidente
- Ci sono altre richieste di intervento per
dichiarazione di voto? Per dichiarazione di voto, la parola al
collega Vesan.
Vesan (M5S)
- Chiedo l'intervento per fatto personale per
l'intervento del collega Gerandin. Il collega Gerandin ha ribadito
un'altra volta che siamo noi quelli che cambiano idea e non siamo
coerenti e ha citato il profondo passato nella volontà di sostenere
lo spoglio centralizzato con quattro poli da parte sua personale
però, perché in quest'aula con 35 Consiglieri ci sono solamente due
persone che hanno votato contro lo spoglio centralizzato e siedono
entrambe nel suo movimento. Prima di continuare ad accusare noi
sulla nostra volontà di portare avanti una legge elettorale
diversa, quindi le conviene che guardi in casa sua.
Presidente
- Ci sono altre richieste di intervenire per
dichiarazione di voto? Ha chiesto la parola il collega Nogara.
Nogara (UVP)
- Avrei avuto varie cose da dire ma devo
ringraziare la maggior parte dei colleghi che sono intervenuti e,
secondo me, hanno detto già tante cose che avrei voluto dire io. Io
solo una cosa volevo ancora dire: che, per quanto affermato a
titolo personale il collega Mossa, non è il caso di discuterne in
quest'aula ma mi riservo di discuterne nelle sedi opportune.
Presidente
- Possiamo mettere in votazione? La votazione
è aperta. La votazione è chiusa.
Presenti: 35
Votanti: 25
Favorevoli: 6
Contrari: 19
Astenuti: 10 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Sammaritani, Spelgatti)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK