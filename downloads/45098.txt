Consiglio Regionale della Valle d'Aosta - Oggetto del Consiglio n. 1911 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1911 del 19 ottobre 2022 - Resoconto
OGGETTO N. 1911/XVI - Interrogazione: "Modalità di gestione e
comunicazione degli interventi effettuati lungo la rete
sentieristica presente sul territorio regionale".
Bertin (Presidente) -
Punto n. 16. Risponde l'assessore
Sapinet.
Sapinet (UV) -
Mi si chiede quali siano le modalità di
gestione e comunicazione che vengono portate avanti, anche in
accordo con i Comuni direttamente interessati, relative agli
interventi che vengono effettuati lungo la rete sentieristica
presente sul nostro territorio.
L'Assessorato, per il tramite del Dipartimento Risorse naturali
e Corpo forestale, attua in amministrazione diretta, o avvalendosi
di affidi a imprese esterne, la manutenzione degli itinerari
escursionistici di interesse regionale che - come definito sulla
base della legge regionale 21/93 e successive delibere - sono
rappresentati dalle alte vie 1 e 2, dagli intervallivi 102 e105,
dai Tour di Mont-Blanc, des Combins e Mont-Rose.
Sul resto della rete sentieristica, compreso il tratto della Via
Francigena, la competenza è dei Comuni che, tuttavia, richiedono
gli interventi di manutenzione straordinaria che confluiscono nel
noto Piano triennale degli interventi in amministrazione diretta
come disciplinato dalle leggi regionali 44/89 e n. 67/92.
Il Piano triennale è predisposto ogni anno, è sottoposto al
parere della III Commissione consiliare Assetto del Territorio e
infine poi deliberato dalla Giunta regionale.
Il Dipartimento Risorse naturali e Corpo forestale si occupa
anche dei progetti europei che finanziano interventi su itinerari
di competenza comunali, quali il Cammino Balteo o, sempre a titolo
d'esempio, il progetto appena concluso relativo all'itinerario
escursionistico denominato "Percorsi selvaggi", parte del progetto
"Pitem Mito POT Percorsi Outdoor Transfrontalieri" finanziato dal
programma di cooperazione transfrontaliera Italia-Francia Alcotrà
2014-2020 del FESR nei Comuni di Champorcher, Pontboset e
Donnas.
Per quanto attiene all'aspetto comunicativo, il Piano di lavoro
viene pubblicato sul sito regionale nel canale "Risorse naturali"
sezione "Cantieri forestali, interventi sul territorio".
A questo proposito è importante sottolineare che, oltre al PDF
completo del Piano, quest'anno è stata inserita una mappa che,
mostrando sulla carta della Valle d'Aosta la distribuzione dei
cantieri, filtrabili per Comune, restituisce lo stato di
avanzamento dei lavori.
Questa soluzione, di forte impatto visivo, consente al cittadino
di cogliere con immediatezza la portata dell'attività del
Dipartimento Risorse naturali e Corpo forestale. La mappa dei
cantieri funge anche da archivio annuale e sarà alimentata con
materiale fotografico e cartografico relativo ai lavori svolti.
Come evidenziato dall'interrogante, la rete sentieristica
regionale, lo sappiamo bene, costituisce un prezioso valore
aggiunto dal punto di vista turistico; proprio per valorizzare
questa sentieristica, il Dipartimento Risorse naturali e Corpo
forestale della Valle d'Aosta, in collaborazione con Inva, ha reso
operativo quest'anno il nuovo Catasto sentieri della Valle d'Aosta
che comprende il geo-navigatore sentieri - strumento ben noto ai
frequentatori della montagna e che è migliorato con l'aggiunta di
nuovi strumenti che consentono di personalizzare il proprio
percorso - e la Web App Sentieri Valle d'Aosta, pensata proprio per
il turista che, giunto in una delle nostre località, intende
cogliere con immediatezza le possibili escursioni nelle vicinanze
offerte dal territorio. Si è partiti dal supporto attuale per poi
implementarlo o migliorarlo e aggiornarlo.
La sentieristica, l'abbiamo detto, rappresenta un valore
aggiunto, così come gli interventi messi in campo
dall'Amministrazione regionale. Qui il dialogo è continuo con gli
enti locali che, sempre più, si stanno organizzando per un piano
manutentivo continuativo durante l'anno, perché l'Amministrazione
regionale interviene con interventi straordinari ma l'importante è
che i percorsi siano mantenuti e valorizzati durante tutto l'anno,
e su questo i Comuni stanno dando dei segnali molto importanti.
La rete sentieristica, come sappiamo, è anche oggetto di studio
da parte del tavolo di lavoro tecnico giuridico istituito dal
Governo regionale e coordinato dal nostro Assessorato.
Un dialogo con i Comuni, ma non solo: si coglie l'occasione per
sottolineare la fattiva collaborazione con l'Assessorato al Turismo
che promuove sul sito Love VdA gli itinerari di maggior impatto sui
flussi turistici, con particolare attenzione anche alla parte di
turismo destagionalizzata.
Presidente -
Per la replica, il consigliere Brunod.
Brunod (LEGA VDA) -
Ringrazio l'Assessore per la
panoramica che ha fatto sulle modalità d'intervento sulla rete
sentieristica di competenza regionale.
Quest'interrogazione voleva soprattutto mettere l'attenzione su
due aspetti: la comunicazione in merito ai cantieri che vengono
posizionati lungo queste reti sentieristiche di competenza
regionale e, soprattutto, la comunicazione della presenza dei
cantieri. Per quanto riguarda le interruzioni di questi sentieri,
soprattutto nei periodi maggiormente frequentati, ho potuto
constatare di persona, e faccio anche l'esempio di dove ho trovato
questa criticità: nel tratto della Via Francigena, oppure il
Cammino Balteo perché è lo stesso, nella zona di Montjovet nel
tratto tra Toffo e Balmas vi è un cantiere dove vi sono posizionate
transenne che chiudono completamente il sentiero ed è indicato che
il tratto di Via Francigena compreso in questo tratto sarà
presumibilmente chiuso dal 29 agosto al 29 settembre 2022, fino
alla fine dei lavori di sistemazione dell'itinerario rientrante nel
progetto Bassa Via Valle d'Aosta.
Questo è un po' un problema perché poi andando a verificare sui
vari siti - Lovevda, la Via Francigena VDA e il Cammino Balteo -
abbiamo potuto constatare che vi è segnalato con punto esclamativo:
"Attenzione, questo tratto è chiuso", però quello che noi vogliamo
mettere in risalto è che, sempre per quanto riguarda la Via
Francigena o il Cammino Balteo, ci sono altri interventi, per
esempio nel tratto tra Nus e Roisan dove viene segnalato
perfettamente che vi è un cantiere in corso, che vi è un problema
di transito sul sentiero originale ma, al tempo stesso, è segnalato
il percorso alternativo; questa è una cosa ben fatta perché dà
l'opportunità ai frequentatori, ai turisti nazionali e
internazionali, di deviare attraverso un sentiero - segnalato sia
sui siti sia materialmente sul posto - e quindi non trovare un
disagio in merito.
Invece nel tratto citato di Montjovet un appassionato di questi
sentieri - molto importanti a livello internazionale - arriva lì,
si trova la transenna, si trova il sentiero chiuso e ovviamente,
non essendo del posto, si trova veramente in difficoltà. Nel caso
citato di Montjovet vi sarebbe la possibilità di fare una piccola
deviazione: scendere - ci sono ancora adesso i cartelli - lungo il
vecchio percorso della Via Francigena che scende verso il borgo di
Montjovet, va verso il Napoleon e risale a Toffo e quindi potrebbe
risolvere questa problematica con, anche qui, un percorso
alternativo e una segnaletica che momentaneamente permetta a tutti
i fruitori di accedervi senza difficoltà anche perché questo è un
tratto anche della ciclovia Francigena, quindi anche a chi arriva
lì in bici si potrebbe dare l'opportunità, attraverso questa
piccola deviazione che è molto facile - semplice e alla portata sia
ai pedoni che dei ciclisti - di risolvere la criticità.
È un'interrogazione che vuole essere fatta in modo propositivo,
soprattutto per quando ci sono gli interventi ma voglio anche
riferirmi - per quanto riguarda la competenza dell'assessore
Guichardaz, che adesso non vedo in aula - alla parte turistica di
promozione, perché siamo anche noi ben contenti che si faccia molta
attenzione, si promuova molto questo turismo outdoor e
possibilmente anche destagionalizzato per quanto riguarda questi
itinerari, quindi la Bassa Via, la Via Francigena, le Alte Vie,
però al tempo stesso è giusto cercare di rendere agevoli questi
itinerari anche nei momenti che ci sono dei cantieri in corso come
quello citato.
È un suggerimento magari di fare un po' più di attenzione, che
ci sia più sinergia tra i due Assessorati per far sì che in futuro
non ci siano queste criticità, perché ovviamente è giusto investire
tante risorse nella promozione del turismo outdoor e, per non
ripetere, su questi itinerari, ma bisogna fare attenzione a volte a
queste piccole problematiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK