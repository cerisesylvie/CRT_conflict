Consiglio Regionale della Valle d'Aosta - Oggetto del Consiglio n. 2849 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2849 del 13 luglio 2017 - Resoconto
OGGETTO N. 2849/XIV - Interrogazione: "Lavori effettuati
dall'Assessorato dell'agricoltura nel Comune di Arnad in località
la Keya".
Fosson (Presidente) -
Punto n. 9 all'ordine del giorno.
Ha chiesto la parola l'assessore Viérin, ne ha facoltà.
Viérin (UVP) -
L'interrogazione del collega Cognetta,
chiede di conoscere l'importo dei lavori relativo all'intervento
che cita nelle premesse in località la Keya di Arnad, con il costo
dei materiali, la manodopera interna, i costi per le ditte esterne
e le procedure utilizzate. Darò i dati suddivisi per anno.
Nel 2012 hanno lavorato: operai a tempo determinato o
indeterminato, per un totale di 111 giorni, 4851 ore. Se poi le
serve tutto il dettaglio dei lavori, ci sono i dati: pulizia
dell'area, demolizione e ricostruzione. Invece abbiamo per
materiali e noli 13.811 euro, ditte esterne 21.237 euro. La
manodopera è calcolata in giornate lavorative e numero di
operai.
Per quanto riguarda il 2013: operai a tempo determinato o
indeterminato 59 giornate per 3787 ore. Materiali e noli: 23.009
euro; ditte esterne: niente.
Il 2014: operai a tempo determinato o indeterminato 41 giornate
per 2407 ore. Abbiamo materiali e noli per 1576 euro e ditte
esterne per 5275 euro. Poi le darò anche i totali.
Per il 2015: sono 22 le giornate, per 1155 ore, 940 euro di
materiali e noli, 2502 euro di ditte esterne.
Abbiamo ancora il 2016. Diciamo che la deliberazione di marzo
2015 attribuiva all'assessorato anche parte delle risorse in
dotazione al fondo speciale per attivare investimenti di piccola o
media entità. All'interno del piano regionale operativo dei lavori
pubblici nel 2016, approvato con la delibera ultima, è stata
prevista la scheda per la qualificazione. Quindi il 5 luglio 2016 è
stato verbalizzato l'inizio lavori, che si sono conclusi il 12
agosto 2016. Così abbiamo il quadro completo.
I costi totali. I materiali più i noli sui diversi anni sono
stati 39.337 euro, ditte esterne 29.014 euro. Questo per quanto
riguarda la prima domanda. È stata mia premura richiedere le
procedure, che chiaramente sono state seguite come previste dalla
legge.
Per quanto riguarda la seconda domanda, il collega Cognetta
chiede se noi riteniamo che "la Direzione sentieristica
dell'Assessorato agricoltura e risorse naturali debba essere
spostata dall'attuale assessorato, all'Assessorato opere pubbliche,
difesa del suolo e edilizia residenziale pubblica". Io sarei, un
po' come per la "politica di Maometto", per un'altra operazione:
riportare eventualmente all'Assessorato all'agricoltura certi pezzi
che negli anni sono stati spostati. Ricordo che le sistemazioni
montane erano in capo all'Assessorato all'agricoltura e avremo in
futuro anche tutta una sfida su consorzi e acque che, proprio per
le battaglie che spesso in quest'aula sono state fatte, dovrebbero
vedere la tutela delle acque riportata all'interno di un discorso e
di un ragionamento anche e soprattutto rurale, perché
effettivamente, per quanto ci riguarda, la risorsa acqua deve avere
soprattutto un uso irriguo, un uso rurale e una prerogativa per il
nostro territorio. Quindi, rispondendo un po' a tono a quella che
giustamente rileviamo come una questione di forma, ma anche di
sostanza, noi riteniamo che effettivamente il lavoro che viene
svolto sul territorio dall'Assessorato all'agricoltura sia molto
importante: spesso è un assessorato che viene chiamato quando ci
sono degli interventi in urgenza, quando ci sono degli interventi
che devono essere in qualche modo portati avanti. Noi saremmo, in
una futura riorganizzazione, per rivedere un po' l'impostazione -
come giustamente è stato detto - però non tanto al ribasso per
quanto riguarda il nostro settore, ma cercando invece di potenziare
e migliorare, com'era in passato, un importante lavoro fatto sul
territorio.
Dalle ore 12:14 assume la presidenza il presidente
Rosset
.
Rosset (Presidente) -
Ha chiesto la parola il consigliere
Cognetta, ne ha facoltà.
Cognetta (M5S) -
Assessore, faccio prima una
considerazione rispetto alla risposta e poi su una questione
politica più generale. Perché ho fatto questa interrogazione?
Perché una parte dei lavori effettuati, secondo me, era sicuramente
in capo all'Assessorato all'agricoltura: quella dove si prevedeva
la sistemazione dei muri a secco e della parte relativa al prato.
La sistemazione dell'area ci stava, perché era un'area che aveva
bisogno di diverse cose relative al vostro assessorato e alla
Direzione sentieristica. Mi è parso un po' strano che a un certo
punto le famose casette che ci sono in quell'area, fossero
urbanizzate, cioè venisse fatto il collegamento fisso con la fogna,
con l'acqua corrente e con l'energia elettrica. Di fatto le abbiamo
urbanizzate e sono diventati posti dove ognuno potrebbe
tranquillamente andare a vivere: si mette su due finestre e una
porta e alla fine abbiamo fatto. Per conto di chi? Per conto del
Comune che utilizza quelle casette in modo temporaneo, ma a spese
della sentieristica. È questo che non mi è chiaro, Assessore: il
fatto che la Direzione sentieristica si occupi di fare pozzetti, di
tirare tubi e di fatto di urbanizzare un'area. Quindi sono andato a
controllare cosa sia accaduto.
C'è stata una richiesta nel 2012 da parte del Comune di Arnad di
sistemare quell'area e tra le varie sistemazioni è stata chiesta
anche questa cosa: sistemiamo l'area verde, facciamo la semina, i
muretti e così via e poi, già che ci siamo, realizziamo alcuni
piccoli tratti di rete fognaria e idrica. I piccoli tratti sono poi
diventate tutte le casette che ci sono. Ho il progetto -
bellissimo, devo dire, fatto anche bene - perché ho fatto un
sopralluogo: i pozzetti ci sono, sono stati nascosti, c'è una mappa
che prevede dove sono. Quindi è stato un lavoro ben fatto, però
l'ha fatto la Direzione sentieristica. È questo che mi è sembrato
davvero strano. Per questo ho detto che forse chi sta lì vuole
lavorare per le opere pubbliche, perché se ne dovrebbe occupare
forse più quest'ultima piuttosto che la sentieristica. Io credo che
in futuro i lavori che verranno svolti da questa direzione, debbano
essere più inerenti alla sentieristica e non tanto
all'urbanizzazione delle aree.
Per quanto riguarda poi la parte relativa al Comune, se la vede
quella amministrazione. A me quello che succede al Comune di Arnad
interessa abbastanza relativamente. Invece, a proposito delle
competenze del suo assessorato, che lei ha citato prima, in effetti
ha ragione: il PTA (Piano di tutela delle acque) prevede tra
l'altro che la tutela delle acque torni in capo a voi. Mi sembra
anche il minimo, doveroso dovrei dire, perché l'acqua è soprattutto
irrigua, prima che idroelettrica. Però, anche lì: noi siamo
completamente d'accordo su questa cosa e prima la fate, meglio è.
Soprattutto poi va gestita in maniera adeguata, perché fino adesso
lo è stata nella maniera che sappiamo. Aspettiamo ancora la legge,
assessore Borrello! Doveva arrivare a fine giugno, ma siamo
abbondantemente oltre. Ma questo non c'entra. Però se la tutela
delle acque torna a voi, ben venga. Se ci sono altre cose su cui
sicuramente l'Assessorato all'agricoltura deve riprendere le
competenze, sono d'accordo anche su questo. Però questo esula un
po' dalla mia richiesta di interrogazione, che invece riguardava il
fatto che chi ha fatto quei lavori, secondo me, non era nel pieno
delle sue competenze per fare quelle opere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK