Consiglio Regionale della Valle d'Aosta - Oggetto del Consiglio n. 3464 del 9 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3464 del 9 aprile 2008 - Resoconto
OGGETTO N. 3464/XII - Disegno di legge: "Interventi regionali
per lo sviluppo dello sci nordico".
Articolo 1
(Oggetto)
1. In considerazione dell'importanza che la pratica dello sci
nordico riveste per la Valle d'Aosta sia sotto l'aspetto sportivo
sia sotto quello turistico, la Regione disciplina, con la presente
legge, la concessione di contributi in conto capitale per la
realizzazione di interventi finalizzati a migliorare i tracciati e
le dotazioni delle piste per la pratica dello sci nordico.
Articolo 2
(Beneficiari)
1. I contributi sono concessi ai soggetti, pubblici o
privati, gestori di piste per lo sci nordico ubicate nei
comprensori valdostani.
Articolo 3
(Interventi ammessi a contributo)
1. I contributi sono concessi per i seguenti
interventi:
a) la realizzazione e l'adeguamento dei tracciati;
b) l'acquisto e l'installazione di sistemi di innevamento
programmato a servizio delle piste;
c) l'acquisto di segnaletica;
d) l'acquisto di veicoli battipista e di motoslitte, anche
usati.
2. Le spese ammissibili per la realizzazione degli interventi
di cui al comma 1, lettere a) e b), comprendono i lavori e le opere
edili, compresi gli impianti tecnici, le spese di progettazione, di
appalto, di direzione lavori e di collaudo.
3. Sono ammesse a contributo unicamente le domande riferite a
comprensori per i quali, nelle tre stagioni invernali precedenti, è
stata garantita l'apertura di almeno il 40 per cento delle piste,
per una durata minima di sessanta giorni.
Articolo 4
(Entità dei contributi)
1. I contributi sono concessi nella misura massima dell'80
per cento della spesa ammissibile, nel rispetto della regola degli
aiuti di Stato in regime de minimis, ai sensi della normativa
comunitaria vigente.
Articolo 5
(Domande di intervento)
1. Le domande di concessione dei contributi devono essere
presentate alla struttura regionale competente in materia di piste
di sci, di seguito denominata struttura competente, entro il 31
marzo di ogni anno, pena l'irricevibilità delle domande
stesse.
2. Le domande devono essere redatte sulla base della
modulistica predisposta dalla struttura competente e corredate
della documentazione stabilita con provvedimento del dirigente
della struttura medesima.
3. Per l'acquisto della segnaletica di cui all'articolo 3,
comma 1, lettera c), ai fini dell'ottenimento dei contributi, è
necessaria la previa acquisizione del parere favorevole
dell'Associazione dei gestori delle piste di fondo in ordine alla
conformità alle tipologie di segnaletica stabilite per l'intero
territorio regionale.
Articolo 6
(Istruttoria delle domande e formazione della graduatoria
provvisoria)
1. La struttura competente provvede:
a) all'istruttoria delle domande, valutando l'ammissibilità
delle spese, le soluzioni tecniche proposte e gli aspetti economici
e gestionali dell'iniziativa oggetto della domanda;
b) alla predisposizione della graduatoria provvisoria delle
domande presentate, sulla base dei criteri di priorità approvati
dalla Giunta regionale con propria deliberazione, tenuto conto
che:
1) alle domande relative a comprensori presso i quali non è
stato previsto il pagamento di un biglietto di accesso alle piste
nelle due stagioni invernali precedenti è attribuita una priorità
inferiore;
2) possono essere ammesse a contributo le maggiori spese
relative ad investimenti già finanziati ai sensi della presente
legge, qualora strettamente correlate all'intervento
iniziale.
2. La struttura competente trasmette alla Giunta regionale,
entro il 30 giugno di ogni anno, le domande di cui all'articolo 5
corredate della graduatoria provvisoria.
Articolo 7
(Concessione dei contributi)
1. La Giunta regionale, con propria deliberazione, approva la
graduatoria definitiva e concede i contributi nei limiti della
disponibilità di bilancio, stabilendone il relativo
ammontare.
2. Entro trenta giorni dalla data della deliberazione di cui
al comma 1, la struttura competente comunica al richiedente
l'accoglimento o la reiezione della domanda di contributo.
3. Nel caso in cui il beneficiario rinunci al contributo
concesso, la Giunta regionale provvede alla revoca del medesimo e
ammette a contributo, ove possibile e nei limiti delle risorse
resesi così disponibili, le ulteriori domande di intervento,
secondo l'ordine risultante dalla graduatoria, nel rispetto dei
criteri di priorità di cui all'articolo 6.
Articolo 8
(Erogazione dei contributi)
1. I contributi sono erogati subordinatamente all'avvenuto
rilascio della concessione edilizia, ove dovuta in relazione alla
tipologia di intervento finanziato.
2. La struttura competente verifica l'effettiva esecuzione
delle opere e la conformità dei relativi documenti di spesa,
erogando quote del contributo concesso in relazione alle porzioni
di intervento già effettuate.
Articolo 9
(Obblighi dei beneficiari)
1. I beneficiari dei contributi sono tenuti, salva motivata
autorizzazione rilasciata con deliberazione della Giunta regionale,
a non alienare, cedere o distogliere dalla loro destinazione le
opere e i beni finanziati per i seguenti periodi, decorrenti dalla
data di realizzazione degli interventi:
a) cinque anni per i beni mobili;
b) dieci anni, per i beni immobili e gli impianti.
2. Per i beni di cui al comma 1, lettera a), i relativi
acquisti devono essere effettuati entro un anno dalla data di
concessione del contributo.
3. Per i beni di cui al comma 1, lettera b), gli interventi
finanziati devono essere avviati entro due anni dalla data di
concessione del contributo e ultimati entro il termine previsto
dalla concessione edilizia ovvero, qualora non dovuta, entro
quattro anni dalla data di concessione del contributo.
4. Per i beni di cui al comma 1, lettera a), nel caso di
mutamento del soggetto gestore, prima dello scadere del
quinquennio, il beneficiario è tenuto alla restituzione della quota
non ammortizzata del contributo concesso.
5. I beneficiari sono altresì tenuti a garantire, per ognuna
delle tre stagioni invernali successive alla concessione del
contributo, l'apertura di almeno il 40 per cento delle piste, per
una durata minima di sessanta giorni.
6. La violazione degli obblighi di cui al presente articolo
comporta la revoca del contributo e l'obbligo in capo al
beneficiario della sua restituzione con le modalità di cui
all'articolo 10. La revoca è disposta con deliberazione della
Giunta regionale.
Articolo 10
(Restituzione del contributo)
1. In caso di revoca del contributo, il beneficiario deve
restituire alla Regione, entro sessanta giorni dalla comunicazione
del relativo provvedimento, le somme percepite, maggiorate degli
interessi calcolati con le modalità di cui al comma 2.
2. Gli interessi sono riferiti al periodo intercorrente tra
la data di erogazione del contributo e la data di avvenuta
restituzione e sono calcolati sulla base della media ponderata del
tasso ufficiale di riferimento, riferita al periodo in cui si è
beneficiato del contributo.
3. La Giunta regionale, nel provvedimento di revoca, fissa le
eventuali condizioni di rateizzazione, in un periodo comunque non
superiore a dodici mesi.
4. La revoca del contributo può essere disposta anche in
misura parziale, purché proporzionale all'inadempimento
riscontrato.
5. La mancata restituzione del contributo entro il termine di
cui al comma 1 comporta il divieto, per il soggetto inadempiente,
di beneficiare di ogni altro contributo previsto dalla presente
legge per un periodo di cinque anni decorrente dalla data di
adozione del provvedimento di revoca.
6. La revoca del contributo è altresì disposta qualora dai
controlli effettuati emerga la non veridicità delle dichiarazioni e
delle informazioni rese dai beneficiari ai fini della concessione
del contributo.
Articolo 11
(Controlli tecnici, contabili e amministrativi)
1. La struttura competente provvede ai controlli sugli
interventi oggetto di contributo e sulla regolare destinazione
delle agevolazioni concesse; a tale scopo, i beneficiari devono
consentire l'accesso ai luoghi e alla documentazione necessaria
all'effettuazione delle verifiche disposte.
2. In caso di accertate irregolarità, la struttura competente
dispone la sospensione delle somme da erogare a titolo di
contributo e procede, qualora ne ricorrano i presupposti, alla
revoca e al recupero di quelle già erogate, secondo le modalità di
cui all'articolo 10.
Articolo 12
(Disposizione transitoria)
1. In sede di prima applicazione, le domande di concessione
dei contributi di cui alla presente legge sono presentate entro
sessanta giorni dalla data di adozione del provvedimento
dirigenziale di cui all'articolo 5, comma 2.
Articolo 13
(Abrogazione)
1. La legge regionale 31 dicembre 1999, n. 45 (Nuove norme in
materia di concessione di contributi per la manutenzione e la
gestione di piste per lo sci di fondo), è abrogata.
Articolo 14
(Disposizioni finanziarie)
1. L'onere complessivo derivante dall'applicazione della
presente legge è determinato in annui euro 800.000 a decorrere
dall'anno 2008.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010
nell'obiettivo programmatico 2.2.2.12. (Interventi promozionali per
il turismo).
3. Al finanziamento dell'onere di cui al comma 1 si provvede
mediante l'utilizzo per pari importo degli stanziamenti iscritti
negli stessi bilanci nell'obiettivo programmatico 3.1. (Fondi
globali), al capitolo 69020 (Fondo globale per il finanziamento di
spese di investimento), a valere sull'apposito accantonamento
previsto al punto B.2.1 dell'allegato n. 1 ai bilanci
stessi.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 15
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Maquignaz.
Maquignaz (UV)
- Disegno di legge regionale 208:
interventi regionali per lo sviluppo dello sci nordico. Il presente
disegno di legge, abrogando all'articolo 13 la legge regionale 31
dicembre 1999, n. 45 (Nuove nome in materia di concessione di
contributi per la manutenzione e la gestione di piste per lo sci di
fondo), prevede nuove misure di sostegno per il settore dello sci
nordico.
In considerazione dell'importanza che la pratica di tale sport
riveste per la Valle d'Aosta sia sotto il profilo sportivo, sia
sotto quello turistico, il presente disegno di legge regola la
concessione di contributi in conto capitale per interventi
finalizzati a migliorare i tracciati e le dotazioni delle piste.
Possono beneficiare di tali contributi i soggetti pubblici o
privati, gestori di piste per lo sci nordico ubicate nei
comprensori valdostani.
L'articolo 3, stabilendo le voci di spesa ammissibili e
sottolineando che sono ammesse a contributo unicamente le domande
riferite a comprensori che nelle 3 stagioni invernali precedenti
alla presentazione della domanda abbiano garantito l'apertura di
almeno il 40% delle piste per almeno 60 giorni, definisce gli
interventi per i quali si può accedere ai contributi. Essi si
configurano in: realizzazione e adeguamenti dei tracciati, acquisto
e installazione di sistemi di innevamento programmato a servizio
delle piste, acquisto di segnaletica e di veicoli battipista e di
motoslitte, anche usati.
L'articolo 4, nel rispetto della regola degli aiuti di Stato in
regime di "de minimis", stabilisce l'entità del contributo, pari
nella misura massima, dell'80% della spesa ammissibile.
Agli articoli 5 e 6, vengono stabiliti alcuni aspetti
procedurali riguardanti la presentazione delle domande e la
formazione della graduatoria provvisoria. Le domande devono
pervenire alla struttura regionale competente in materia di piste
da sci (articolo 5) entro il 31 marzo di ogni anno, corredate dalla
documentazione stabilita con provvedimento del dirigente
competente. Per quello che concerne la formazione della graduatoria
provvisoria dei beneficiari, l'articolo 6 stabilisce che essa viene
redatta seguendo i criteri di priorità stabiliti dalla Giunta
regionale. Tale graduatoria viene trasmessa entro il 30 giugno di
ogni anno dalla struttura competente alla Giunta regionale, che con
propria deliberazione (articolo 7), approva la graduatoria
definitiva e concede i contributi nei limiti delle disponibilità di
bilancio. Entro 30 giorni dalla data della deliberazione, la
struttura competente comunica al richiedente l'accoglimento o la
reiezione della domanda di contributo. In caso di rinuncia da parte
del beneficiario, la Giunta regionale provvede alla revoca del
contributo e all'ammissione, nei limiti delle risorse resesi
disponibili, ulteriori domande di intervento seguendo l'ordine
risultante dalla graduatoria definitiva. L'erogazione dei
contributi è inoltre subordinata all'avvenuto rilascio della
concessione edilizia, ove dovuta in relazione alla tipologia di
intervento. La struttura competente si impegna inoltre alla
verifica dell'effettiva esecuzione delle opere e della conformità
dei relativi documenti di spesa, erogando quote di contributo in
base allo stato di avanzamento dei lavori. L'accesso a tali
contributi impone ai beneficiari un vincolo di destinazione sui
beni mobili e immobili oggetto di agevolazione, rispettivamente di
5 e di 10 anni.
I commi 2 e 3 dell'articolo 9 del presente disegno di legge
stabiliscono i termini massimi entro i quali devono essere avviati
gli interventi oggetto di contributo e l'obbligo per i beneficiari
di garantire, nelle 3 stagioni successive alla concessione del
contributo, l'apertura di una percentuale minima di piste per un
periodo di tempo definito.
All'articolo 10 vengono poi stabilite le modalità di
restituzione del contributo allorquando la Giunta regionale ne
disponga la revoca.
Tale disegno di legge prevede inoltre, all'articolo 11, che la
struttura competente provvede ai controlli sugli interventi oggetto
di contributo e sulla regolare destinazione delle agevolazioni
concesse; a tale scopo i beneficiari si impegnano a garantire
l'accesso ai luoghi, nonché alla documentazione necessaria
all'effettuazione delle verifiche disposte. In caso di accertate
irregolarità la struttura addetta ai controlli dispone la
sospensione delle somme erogate e, qualora ne ricorrano i
presupposti, alla revoca del contributo.
Si stabilisce inoltre all'articolo 12 che, in sede di prima
applicazione, le domande di concessione di contributo dì cui al
presente disegno di legge devono essere presentate entro 60 giorni
dalla data del provvedimento dirigenziale che definisce la
documentazione da allegare alle domande medesime.
Per concludere, gli articoli 14 e 15 recano le disposizioni
finanziarie e la dichiarazione d'urgenza, individuando l'onere
complessivo derivante dall'applicazione della presente legge in
800.000 euro annui a decorrere dall'anno 2008. La Giunta regionale
è inoltre autorizzata ad apportare, con propria deliberazione, su
proposta dell' Assessore competente in materia di bilancio, le
occorrenti variazioni di bilancio.
Presidente
- Dichiaro aperta la discussione generale.
La parola al Consigliere Segretario Venturella.
Venturella (Arc-VA)
- Reputiamo condivisibile questo
disegno di legge presentato dal collega Maquignaz e di competenza
dell'Assessore Pastoret, infatti voteremo a favore dello stesso. Il
provvedimento riequilibra un po' i contributi e, dato che vi è
stato uno sviluppo un po' troppo importante dell'innevamento
artificiale, rivolto solo alle stazioni di sci da discesa e
parimenti gli impianti da fondo hanno vissuto e vivono un po' di
difficoltà sia dal punto di vista finanziario, sia da quello
dell'innevamento, non siamo in maniera pregiudiziale e assoluta
contro l'innevamento artificiale, certo che il consumo di risorse
idriche e di energia è un problema, ma non è questo il caso delle
piste da fondo. Sappiamo bene che l'innevamento artificiale e l'uso
di macchine battipista per le piste da fondo è sicuramente più
limitato rispetto a quello necessario per la manutenzione e
l'apertura delle piste da discesa.
Abbiamo letto gli emendamenti dell'Assessore Pastoret, che
diminuiscono i tempi di apertura delle piste come requisito per
avere i contributi, chiediamo solo che ci spieghi il perché.
Abbiamo letto anche gli emendamenti del collega Sandri, non so
se saranno ritirati, ma vorremmo puntualizzare un emendamento che è
quello riferito all'eliminazione della parola "usati" per i mezzi
battipista e per le motoslitte. Per frequentazione mia personale di
piste e di gestori di piste, noi siamo contrari all'emendamento,
perché va proprio nella direzione opposta al principio dell'evitare
di spendere 150-200mila euro per un battipista nuovo, quando in
alcune società sono a disposizione battipista usati che sono stati
utilizzati per le piste da discesa, ma che potrebbero essere
utilizzati per le piste da fondo, dove l'utilizzo è nettamente
inferiore come ore, come sforzo del motore, anche in una
prospettiva più sostenibile. Non è che anche piccole società che
gestiscono pochi chilometri di anelli sono obbligati a comprare
battipista nuovi, per cui si arricchiscono i concessionari. Non so
che fine faranno gli emendamenti del "PD", sicuramente quello che
vieta l'utilizzo dei contributi per battipista e mezzi usati non lo
voteremo, gli altri potremo discuterli.
Si dà atto che dalle ore 11,27 assume la Presidenza il
Vicepresidente Tibaldi.
Presidente
- La parola alla Consigliera Fontana
Carmela.
Fontana (PD)
- Volevo intervenire prima che intervenga
l'Assessore per dichiarare che gli emendamenti sono tutti
ritirati.
Presidente
- Dichiaro chiusa la discussione generale.
La parola all'Assessore al turismo, sport, commercio e
trasporti, Pastoret.
Pastoret (UV)
- Ringrazio la collega Fontana per aver
ritirato questi emendamenti, evito quindi di tornare nel merito
delle questioni; alcuni emendamenti sarebbero stati peraltro
ostativi al buon funzionamento della legge, come ha ricordato il
collega Venturella.
Si tratta di un disegno di legge importante che rende giustizia
al settore dello sci di fondo e contribuisce a rafforzarlo;
malgrado ciò, esso non prevede interventi per la realizzazione di
nuove strutture, come aveva fatto intendere l'altro giorno il
collega Bortot, perché questi interventi sono già regolati dalla
legge n. 16/2007 che il Consiglio aveva approvato, che prevede
peraltro che gli interventi da essa finanziati siano di interesse
regionale e debbano avere una valenza strategica. Le somme che si
rendono disponibili in questo provvedimento per gli investimenti e
il loro modo di erogazione, che avviene in regime di "de minimis",
consentono interventi per nuove realizzazioni esclusivamente di
carattere complementare, piccole varianti e cose del genere. Con
questo disegno di legge non si è quindi voluto provvedere a
finanziamenti fuori scala, ma a delle misure di intervento che
potessero consentire di effettuare quegli investimenti di base
utili a garantire il funzionamento degli impianti e il loro
mantenimento qualitativo. Le misure finanziarie sono ricomprese in
regime di "de minimis", poiché vi sono anche soggetti gestori
privati, riguardo ai quali si configurerebbero interventi
assimilabili ad aiuti di Stato nel caso in cui si superasse tale
limite. Il livello di contribuzione non può eccedere l'80%,
rispetto alle spese ammesse, perché si è voluto mantenere
l'analogia con la legge n. 8/2004.
Segnalo che il disegno di legge è stato condiviso in tutto il
suo iter realizzativo con i rappresentanti dell'Associazione dei
gestori delle piste di fondo; chiarisco che, quando si parla di
acquisto ed installazione di sistemi di innevamento programmato,
vale il fatto che non si tratta di interventi su larga scala e che
essi non riguardano l'insieme del comprensorio, ma l'eventuale
realizzazione di piccoli tratti in zone particolarmente esposte e
l'acquisto dei tradizionali cannoni mobili a bassa pressione,
perché non sarebbero compatibili sotto l'aspetto economico
installazioni di innevamento tradizionale. Soddisfazione va
espressa per questo disegno di legge, che contribuirà a mantenere
su buoni livelli qualitativi i nostri comprensori sciistici di
fondo e conseguentemente manterrà elevato lo "standard"
dell'offerta turistica della Regione.
Per quanto riguarda l'emendamento che ho presentato, poiché sia
l'articolo 3 sia l'articolo 9 prevedono dei periodi di apertura e
delle durate che sono abbastanza ridotte e le abbiamo inserite così
in legge dopo aver fatto una serie di analisi. La valutazione fatta
sull'ultima stagione invernale, peraltro segnalataci dai gestori
delle piste di fondo che hanno lavorato con gli uffici su questo
provvedimento, è stata che, mantenendo quei criteri, nessuno
avrebbe potuto accedere al contributo perché lo scorso anno si è
stati al di sotto di quella media. Si inserisce allora questo
emendamento all'articolo 12, nel quale si dice che
"per le 3
stagioni invernali successive all'entrata in vigore della presente
norma, i limiti... di cui agli articoli 3 e 9 sono dimezzati"
,
poi, come sempre succederà, le norme si modificheranno: se avremo
degli inverni migliori, in aumento, se ne avremo di peggiori, in
diminuzione, questo lo dirà il tempo.
Ringrazio i Commissari che si sono occupati di questo disegno di
legge, i quali hanno provveduto ad occuparsene in tempi rapidi in
Commissione, facendo uno sforzo del quale siamo loro grati, ma
soprattutto saranno loro grati i soggetti interessati dalla legge.
Analogamente ringrazio il Consiglio per l'attenzione che vorrà
prestare al provvedimento.
Presidente
- Passiamo all'esame del disegno di legge, gli
emendamenti sono stati ritirati da parte del "PD", rimane solo
l'emendamento a firma dell'Assessore Pastoret.
Pongo in votazione l'articolo 1:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 2:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 3:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 4:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 6:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 7:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 8:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 9:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 10:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 11:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- All'articolo 12 c'è l'emendamento
dell'Assessore Pastoret, che recita:
Emendamento
All'articolo 12 è aggiunto il seguente comma 2:
"2. Per le tre stagioni invernali successive alla data di
entrata in vigore della presente legge, i limiti minimi di apertura
delle piste di cui agli articoli 3, comma 3, e 9, comma 5, sono
dimezzati.".
Lo pongo in votazione:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 12 nel testo
così emendato:
Articolo 12
(Disposizione transitoria)
1. In sede di prima applicazione, le domande di concessione
dei contributi di cui alla presente legge sono presentate entro
sessanta giorni dalla data di adozione del provvedimento
dirigenziale di cui all'articolo 5, comma 2.
2. Per le tre stagioni invernali successive alla data di
entrata in vigore della presente legge, i limiti minimi di apertura
delle piste di cui agli articoli 3, comma 3, e 9, comma 5, sono
dimezzati.
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 13:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 14:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione l'articolo 15:
Consiglieri presenti: 23
Votanti e favorevoli: 21
Astenuti: 2 (Ottoz, Tibaldi)
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti: 25
Votanti e favorevoli: 23
Astenuti: 2 (Ottoz, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK