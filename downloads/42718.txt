Consiglio Regionale della Valle d'Aosta - Oggetto del Consiglio n. 223 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 223 del 14 gennaio 2021 - Resoconto
OGGETTO N. 223/XVI - Interpellanza: "Intenzioni sul
proseguimento del progetto di ampliamento dell'Ospedale
Parini".
Bertin (Presidente) -
Punto 36 all'ordine del giorno. Per
l'illustrazione consigliere segretario Distort, ne ha facoltà.
Distort (LEGA VDA) -
Esplicito l'interpellanza. Ricordato
il dibattito tra varie forze politiche e associazioni di cittadini
in merito alla proposta di realizzare una nuova sede ospedaliera in
alternativa all'ampliamento dell'ospedale Parini, culminato con il
referendum del novembre 2007, relativo alla costruzione di un unico
e nuovo ospedale regionale, i cui risultati evidenziarono 63
percento circa di voti per il sì, il 36 percento circa per il no,
ma tuttavia il risultato non fu valido, perché non venne raggiunto
il quorum.
Considerato che il Consiglio regionale votò poi contro la
proposta del nuovo ospedale e preferì investire le finanze previste
per la soluzione di ampliamento del Parini, pure a fronte di varie
criticità tra le quali la sostenibilità dell'area di parcheggio di
competenza, il relativo tunnel di collegamento, oltre a
problematiche relative al
turnover
.
Preso atto che con la convenzione stipulata in data 2 marzo 2010
si affidava alla società COUP S.r.l. l'avvio delle attività
inerenti la progettazione e la realizzazione dell'opera di
ampliamento del polo ospedaliero Umberto Parini, ricordato che a
seguito del ritrovamento avvenuto nel 2014 dei reperti archeologici
all'interno dell'area nella quale avrebbe dovuto sorgere il secondo
edificio, attraverso vari passaggi amministrativi e istituzionali i
lavori di ampliamento sono stati interrotti e risultano tali a
tutt'oggi.
Evidenziato che in occasione dell'emergenza sanitaria in atto le
sorti relative alla soluzione di ampliamento dell'ospedale Parini,
oppure in alternativa l'ipotesi di realizzazione di nuove strutture
ospedaliere, risultano in entrambi i casi soluzioni di importanza
urgente, per cui è necessario il relativo approfondimento per
operare alle scelte necessarie nel più breve tempo possibile.
Atteso che in linea ai principi generali di tutela e
valorizzazione dei beni culturali, di cui alla convenzione di Faro
del 2011, si evidenza il riconoscimento del valore che per la
società e per la propria economia hanno il patrimonio culturale e
la cultura - in questo caso mi riferisco al rinvenimento dei
ritrovamenti archeologici - e quindi al principio di tutela e
valorizzazione di tale patrimonio.
I sottoscritti Consiglieri regionali interpellano il Governo
regionale per conoscere: primo quesito, quali sono le intenzioni
presenti e future relative alla prosecuzione del progetto di
ampliamento dell'ospedale Parini, rispetto a eventuali altre
ipotesi alternative e, nel caso di prosecuzione del progetto di
ampliamento, quali siano gli intendimenti in particolare verso la
specifica area dei ritrovamenti archeologici; secondo quesito,
quali azioni di tutela sono state poste in atto a tutt'oggi in
merito a quanto emerso nell'area in questione, quindi indagini
effettuate, scavi, gare di scavo, se possibile i costi, i progetti
sviluppati, i risultati e, importante, anche l'interlocuzione con
gli uffici dell'archeologia per capire in che modo si sono posti e
le condizioni che hanno posto; terzo quesito, quali azioni di
tutela e valorizzazione il Governo intende condurre in merito ai
ritrovamenti archeologici in questione, con quali criteri e con
quali tempi.
Dalle ore 11:53 assume la Presidenza il vicepresidente
Marguerettaz.
Marguerettaz (Presidente) -
La parola all'assessore
Barmasse, ne ha facoltà.
Barmasse (UV) -
Intanto come premessa condivido,
consigliere Distort, il fatto che una soluzione dal punto di vista
ospedaliero sia comunque un argomento urgente, non solo per il
Consiglio regionale e per il Governo, ma per la Valle d'Aosta.
Partendo dal progetto esistente, che è l'unico che abbiamo in
questo momento di ampliamento dell'ospedale regionale, nel mese di
novembre 2018 è stato redatto lo studio di compatibilità dei
servizi ospedalieri con il sito archeologico, oggetto di
approfondimento nel corso del 2019, che aveva diverse ipotesi
risolutive per l'integrazione dei reperti rinvenuti nel corpo di
ampliamento ospedaliero. Nel dicembre 2019 è stata approvata
l'ipotesi maggiormente rispondente alle esigenze sanitarie.
Rispetto al progetto esecutivo esistente, sulla base di questa
ipotesi progettuale, i piani fuori terra sono interessati solo da
apportare modificazioni interne, mentre quelli interrati
necessitano di revisione, ricollocazione spaziale e modificazione
delle strutture interferenti con i reperti, al fine di mantenere in
loco e preservare il tumulo e i cippi lapidei rinvenuti.
Le indicazioni della Sovrintendenza per la tutela dei
ritrovamenti archeologici sono infatti di valorizzarli in sito,
inserendoli nel progetto di ampliamento dell'ospedale, come
ritenuto corretto per il loro particolarmente importante interesse
dal comitato scientifico appositamente creato nel 2015. Il comitato
scientifico, nella relazione del 26 luglio 2016, aveva infatti
evidenziato l'unicità del complesso monumentale cerimoniale
funerario rinvenuto e sottolineato la necessità della sua tutela e
conservazione attraverso la realizzazione di un sito archeologico,
fornendo indicazioni operative sulle soluzioni di conservazione dei
reperti rinvenuti o che potevano ancora emergere. In sede di
ampliamento verso est dell'ospedale occorrerà mettere in atto
specifiche azioni di intervento. Nel caso non fosse possibile
ovviamente procedere con l'ampliamento, i resti monumentali, cioè
il circolo di pietre e tumolo dovranno comunque essere valorizzati
con la realizzazione di un sito archeologico
ad hoc
.
A tutela dei beni archeologici, man mano che sono emersi nei
diversi cantieri del 2015, la Sovrintendenza regionale forniva
indicazioni e predisponeva apposite relazioni contenenti le
specifiche sui materiali da impiegare e sui metodi di lavoro da
adottare. Ad esempio, come curiosità, sono stati utilizzati lapilli
vulcanici per il tumulo, oppure sacchi di sabbia, teli in PVC,
tessuto non tessuto, sabbia stesa, terreno addossato alle scarpate,
dirigendo archeologicamente i lavori. Questo avveniva sia per i
reperti che poi sono rimasti in loco, ad esempio il tumulo e il
cerchio di cippi lapidei, sia per quelli poi rimossi, come ad
esempio le tombe di epoca romana.
Nello specifico, per quanto riguarda il tumulo, è stata
realizzata un'apposita struttura modulare diversamente ripartita in
funzione delle caratteristiche delle parti componenti il manufatto.
Per le altre evidenze monumentali in generale si è operata una
protezione tramite rinterro con sabbia e ghiaia e copertura con
idonei teli. Alcuni reperti sono stati trasferiti negli appositi
depositi di materiali archeologici, ai fini di procedere al loro
studio e restauro.
L'area è inoltre dotata di impianto di videosorveglianza con
pronto intervento. Tutti i fronti di scavo dei precedenti cantieri
sono stati protetti con scarpate in terreno di qualità per evitare
crolli e l'accesso al sito archeologico per le manutenzioni avviene
in sicurezza attraverso una apposita scala pedonale, essendoci una
differenza di quota di oltre tre metri.
Al momento dell'ampliamento dell'ospedale i resti monumentali
saranno comunque integrati e valorizzati nel progetto, ovviamente
in accordo con la Sovrintendenza. Nel caso in cui non fosse
possibile realizzare l'ampliamento, andrà progettato un sito
archeologico per la visita di quanto emerso. In entrambe le
ipotesi, i criteri e i tempi saranno da definire.
Consigliere Distort, per quanto riguarda la domanda sui costi in
questo momento non sono in grado di darli, ma sicuramente se vuole
possiamo dare completamente tutti i costi di tutto ciò che è stato
fatto fino a ora.
Presidente -
Per la replica il consigliere segretario
Distort, ne ha facoltà.
Distort (LEGA VDA) -
Grazie Assessore per la risposta. Mi
rendo perfettamente conto che stiamo parlando di un tema
estremamente vasto e che, tra l'altro, la COUP S.r.l. si trova
sotto la competenza dell'Assessorato alla sanità. Questa situazione
fa sì che formalmente risponda lei, però mi rendo perfettamente
conto che il discorso è estremamente ampio e comprenda vari
aspetti, compreso l'Assessorato del suo collega Guichardaz. Con
questo non voglio invocare interventi ulteriori, però la natura di
un'interpellanza è proprio questa: avere una ricognizione di qual è
lo stato di fatto, lo stato dell'arte e quali sono gli
intendimenti. La risposta è un po' generica, ma capisco
perfettamente le condizioni in cui lei si trova, tra l'altro neo
insediato, a trattare temi che addirittura vanno al di là
dell'aspetto della sanità, rientrano nell'ambito dell'edilizia,
nell'ambito dell'architettura, nell'ambito della tutela dei beni
culturali, nell'ambito anche degli aspetti economici, quindi un
tema estremamente vasto.
Avevo piacere comunque di portare all'attenzione dell'aula il
discorso, avevo piacere di sollevare gli interrogativi posti pur
evidenziando il fatto che già il governo Spelgatti allora aveva
avviato uno studio per la comprensione del rapporto tra benefici e
costi relativo alle due soluzioni: una soluzione relativa al
mantenimento, alla prosecuzione del progetto di ampliamento del
Parini, piuttosto che una soluzione di nuova costruzione e, nel
caso anche di prosecuzione dell'ampliamento, in che modo e in che
direzione svolgerlo. Questo lavoro di benefici-costi poi, con il
Governo successivo, è finito nel nulla e oggi lei si trova a
riprendere in mano questa situazione, questa sorta di vaso di
Pandora. Ma mentre Pandora, avendo avuto il vaso consegnato da Zeus
che non doveva essere aperto e doveva esser tenuto chiuso, lei
stessa per sua curiosità ha voluto aprirlo scatenando tutti i mali
che si abbatterono poi sull'umanità, in questo caso non è la sua
curiosità, ma è la mia che ha un po' aperto questa situazione
estremamente complessa. Conforta il fatto che nel mito di Pandora
in fondo al vaso l'unico elemento rimasto è stata la speranza,
ultima a morire.
Tuttavia, ho piacere semplicemente di ricordare che nel 2017 il
quotidiano
AostaCronaca.it
aveva riportato queste parole:
"L'Assessore alla sanità ha sintetizzato le tappe dei lavori di
ampliamento. Per rispettare le prescrizioni archeologiche e
ottimizzare le tempistiche l'Assessore alla sanità", allora il qui
presente Assessore Bertschy "dice: è prevista la realizzazione di
due lotti prioritari, il collegamento sanitario interrato di Viale
Ginevra, avvio del procedimento di revisione progettuale, eccetera.
Il cronoprogramma prevedeva l'inizio dei lavori del primo lotto ad
aprile 2017, del secondo a settembre 2017, del terzo a gennaio
2019. La gara per l'aggiudicazione del secondo lotto verrà avviata
a settembre con un ritardo di almeno tre mesi. Siamo inoltre in
attesa di capire se occorre indire una nuova gara per la
progettazione, ha spiegato l'Assessore, in quanto le nuove norme
nazionali sugli appalti molto più stringenti hanno costretto COUP
ad interrompere i contratti in essere. Entro fine mese dovremmo
risolvere questo passaggio cruciale, in quanto l'indizione di una
gara allungherebbe i tempi". Il capogruppo del PD Jean-Pierre
Guichardaz nella replica ha sottolineato: "Questo tema non vede
grandi progressi, si parla sempre di ritardi e di problemi. È un
tema divisivo da ormai quarant'anni, perché non si arriva mai a un
risultato concreto, limitandosi a rappezzare continuando a
dilapidare denaro. A oggi abbiamo speso di più rispetto alla
variazione di bilancio di quest'anno. Evidentemente quest'opera ha
la capacità di raddoppiare i costi preventivati. Per Guichardaz,
prima di parlare con la cittadinanza, sarebbe opportuno definire
direttive politiche in modo da poter offrire dati certi e
alternative".
Sono praticamente certo che nella prossima legislatura si
continuerà a parlare di questo progetto. Questa è la speranza in
fondo al vaso di Pandora.
Presidente -
Collega Baccega per mozione d'ordine.
Baccega (PA) -
Solo per dire al Consiglio che la
valutazione costi-benefici che la presidente Spelgatti aveva a suo
tempo indirizzato è stata completata dall'Università Bocconi e da
un gruppo di lavoro importante, trasferita alla presidenza della
Commissione competente e non è rimasta nel nulla.
Presidente -
Ovviamente per
par condicio
dobbiamo
lasciare la parola a chi l'ha chiesta, però siamo fuori dal
seminato, quindi replica alla mozione d'ordine, consigliere
Aggravi.
Aggravi (LEGA VDA) -
Solo per pura completezza,
correttezza e trasparenza nei confronti del Consiglio. La prima
versione che il governo Spelgatti scaricò nel bilancio prevedeva
una valutazione comparativa di scenario in cui era anche previsto
lo scenario di nuova costruzione di un ospedale
ex novo
.
Successivamente in aula venne poi rettificata con un emendamento
quella valutazione e definita una valutazione dove lo scenario di
nuova costruzione non veniva contemplato. Questo è solo per
riportare i fatti come sono andati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK