Consiglio Regionale della Valle d'Aosta - Oggetto del Consiglio n. 2844 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2844 del 13 luglio 2017 - Resoconto
OGGETTO N. 2844/XIV - Interrogazione: "Situazione finanziaria
e gestionale della Casa da gioco".
Rosset (Presidente) -
Punto n. 4 all'ordine del giorno.
Per la risposta, chiede la parola l'assessore Chatrian, ne ha
facoltà.
Chatrian (ALPE) -
Il collega Ferrero mi fa quattro
domande puntuali per quanto riguarda soprattutto i crediti nei
confronti dei giocatori. La prima domanda: "a quanto ammontavano i
crediti verso giocatori all'atto dell'insediamento
dell'amministratore Scordato e a quanto ammontano alla data della
presente iniziativa". Attraverso i dati di supporto al bilancio, la
società ha estratto gli importi dei crediti verso i clienti al
momento dell'insediamento del direttore generale Scordato (il 24
luglio 2015) e i crediti maturati nel periodo 1 gennaio 2000 sino
al 1 agosto 2015: a quella data ammontavano a 8.869.118 euro.
I crediti, invece, verso i giocatori alla data del 4 luglio 2017
ammontano a 7.499.752 euro.
La seconda domanda: "a quanto ammontano per l'anno 2016 le spese
per soggiorni, pasti ed altri bonus a favore dei presunti clienti
della casa da gioco". Le fornisco il dettaglio principale
aggregato, che mi sembra chiaro, relativo ai dati che ci ha fornito
la società: spese per ospitalità in hotel 3 milioni 390 mila euro;
ospitalità nel centro benessere 21 mila euro; ospitalità nel bar
ristorante del resort 1 milione 697mila euro; omaggio ai clienti 35
mila euro; spese per viaggi di clienti del casinò 831 mila euro;
ospitalità per altri operatori 15 mila euro; omaggi a clienti 155
mila euro. La somma di queste sei voci è pari a 6.146.356 euro.
Per quanto riguarda invece la terza domanda: "se nell'arco
temporale di cui al punto uno - dall'insediamento
dell'amministratore Scordato - siano state effettuate delle
svalutazioni dei citati crediti in bilancio". Le elenco i due dati:
l'importo iniziale e la svalutazione. Al 31 dicembre 2015 l'importo
dei crediti verso clienti risulta pari a 8.238.072 euro, di cui
1.303.603 euro svalutati nell'anno 2015. Invece, al 31 dicembre
2016 l'importo dei crediti verso clienti risulta pari a 8.742.721
euro, di cui svalutati 1.165.286 euro nell'anno 2016.
Per quanto riguarda invece la quarta domanda: "se corrisponde al
vero che clienti che risultano debitori nei confronti della casa da
gioco abbiano continuato a fruire di soggiorni e pasti gratuiti a
loro favore e a favore di loro accompagnatori". La società mi
fornisce questa risposta. "La casa da gioco nei confronti del
cliente debitore ha due compiti: recuperare il credito vantato e,
qualora si abbiano delle evidenze (per esempio, il cliente
frequenta altre case da gioco), mantenere il rapporto perché
continui a giocare presso le nostre strutture". Questa è il primo
elemento. Il secondo - le do solo un ordine di grandezza, se può
essere utile -, dal 2003 ad oggi sono stati cambiati più di un
miliardo di euro di assegni. "La prassi prevede che il cliente
debitore all'ingresso al casinò versi quanto dovuto o, se in
accordo con la direzione, versi un acconto a scomputo del debito".
È chiaro? Il cliente quindi, una volta entrato, può giocare in
relazione alla sua possibilità economica. Come secondo elemento -
cito sempre la risposta dell'azienda - "l'ospitalità in questi casi
è commisurata alla sua potenzialità di gioco, monitorata dal
personale di sala, rappresentando, come sempre, il criterio di
riferimento per offrire i
benefit
. In tal senso, le liste
dei clienti profilati sono costantemente revisionate alla luce dei
volumi di gioco che detti clienti evidenziano e, ovviamente, sono
conseguentemente riviste le agevolazioni di cui i clienti
fruiscono". Per quanto riguarda quest'ultimo passaggio, l'azienda
sta rivedendo le modalità di profilatura del cliente, in base a
degli elementi e a delle fasce, il giocato e il debito quale
criterio di riferimento per offrire dei benefit. In queste
settimane l'azienda sta praticamente riprofilando i singoli
giocatori, soprattutto dei livelli medio-alti.
Presidente -
Ha chiesto la parola il consigliere Ferrero,
ne ha facoltà.
Ferrero (M5S) -
È interessante avere questi dati. Noi,
anche in passato, abbiamo parlato di taroccamento dei bilanci, in
generale e senza voler attribuire responsabilità a nessuno, perché
sappiamo che ci sono circa 7,5 milioni di euro di crediti
inesigibili. Lo sappiamo benissimo: sono postati ancora in
bilancio, ma il credito di gioco non può essere fatto valere,
quindi è come se ci fossero nel bilancio del casinò 7,5 milioni di
euro. Analogamente, facendo un rapido calcolo, ci sono altri 5/6
milioni di euro di regali e bonus che vengono dati. Sono 13/14
milioni di euro: in pratica, si arriva quasi alla cifra della
riduzione degli stipendi del personale che è stata richiesta
adesso.
A nostro avviso, dato che questa politica di indiscriminata
concessione di crediti ai clienti va avanti da anni, sarebbe forse
venuto il momento di azzerare il tutto e vedere un attimo quali
sono i clienti a cui si danno queste agevolazioni, anche perché,
ovviamente, io mi baso su segnalazioni anonime e su documenti che
non so se siano reali o meno. Non posso chiedere in continuazione
documenti alle partecipate, perché se no mi accusano di dare un
carico di lavoro eccessivo. Però, sarebbe anche bello vedere se le
persone a cui vengono accordati questi crediti abbiano dei
precedenti penali o no, oppure se siano magari coinvolte in fatti
di cronaca, inchieste giudiziarie, grandi come quelle - faccio solo
un riferimento - di "mafia capitale". Poi, chi ha orecchie per
intendere, intenda. Ovviamente, le orecchie che intendono sono
sempre quelle del benedetto procuratore Avenati Bassi, che magari
qualche spunto anche da questi consigli potrà averli.
Quando si parla di volume di gioco, si dice tutto e nulla,
perché uno può cambiare un milione di euro e poi tornare con le
fiche
a riprenderselo. Il volume di gioco qual è? Il volume
di gioco alla fine, sì, è tanto, ma quello che entra nelle casse
del casinò è sostanzialmente niente. Abbastanza grave è che le
persone che vantano questi grandissimi crediti, perché ci sono
anche dei creditori che hanno centinaia di migliaia di euro di
debiti nei confronti della casa da gioco, continuino a fruire dei
benefit
. Sono 5/6 milioni di euro di benefit. Noi diamo, a
persone che non ci restituiscono i soldi, la possibilità di
rigiocare a credito e in più gli paghiamo il soggiorno, gli
paghiamo i trasporti, gli paghiamo da bere e da mangiare, non solo
per loro, ma anche per le accompagnatrici; le accompagnatrici,
ovviamente, nel senso della persona che accompagna: qui non si
vuole fare nessuna illazione, per carità!
Capite bene che, al di là del fatto che sia sacrosanto dire che
i dipendenti della casa da gioco prendano molti e troppi soldi, qui
ci sono delle cifre che corrispondono in sostanza alla manovra di
riduzione degli stipendi, degli emolumenti del personale. Come al
solito, si cambiano amministratori: all'epoca si è spedito
Frigerio, ma poi Frigerio che ricetta aveva? Era la stessa ricetta
di questo amministratore! Ridurre il personale e ridurre gli
emolumenti del personale. All'epoca Frigerio è stato mandato via
con un calcio nel sedere, poi è subentrato Scordato e adesso c'è un
nuovo amministratore: che cosa propongono di novità? La stessa
ricetta.
Avremo poi modo di parlare, in una successiva interpellanza, di
altri aspetti che riguardano la questione della casa da gioco.
Però, per l'ennesima volta, qui è inutile andare a cercare la
società statunitense o anglosassone per fare la revisione, o
l'amministratore che porta chissà che cosa. Qui la casalinga di
Voghera riuscirebbe a fare una gestione più oculata delle entrate
della casa da gioco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK