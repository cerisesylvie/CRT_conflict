Consiglio Regionale della Valle d'Aosta - Oggetto del Consiglio n. 1342 del 24 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1342 del 24 maggio 2000 - Resoconto
OGGETTO N. 1342/XI Iniziative conseguenti ai danni causati
dall'incendio dello stabilimento "Akerlund & Rausing" a
Pont-Saint-Martin. (Approvazione di risoluzione)
Risoluzione Il Consiglio regionale della Valle
d'Aosta
Appreso dagli organi di informazione
dell’incidente che ha devastato lo stabilimento
"Tecnojolly-Converter";
Considerata la pericolosità e la infiammabilità dei materiali
utilizzati per la produzione degli imballaggi;
Atteso che sono state espresse, dalla popolazione residente
nella zona, forti preoccupazioni circa la possibilità di danni
ambientali derivanti dalla fuoriuscita di sostanze tossiche durante
l’incendio;
Essendo stato evidenziato da più parti che
nell’ambiente di lavoro non sarebbero state
rispettate tutte le necessarie condizioni di sicurezza prescritte
dalla legge;
Esprime
preoccupazione
circa la situazione che si è venuta a creare in seguito alla
chiusura temporanea della azienda per la possibile perdita di posti
di lavoro in Bassa Valle;
circa le conseguenze ambientali provocate
dall’incendio e dalla fuoriuscita di gas tossici che
possono aver lasciato tracce nell’aria, nel suolo e
nelle acque.
Impegna
la Giunta affinché
- vengano svolte in modo approfondito le analisi sulla qualità
dell’aria, del suolo e dell’acqua
onde fugare ogni timore di possibili danni, diretti o indiretti,
alla salute;
- venga comunicata la data entro cui saranno conosciuti i
risultati di tali approfondite analisi;
- siano cercate, insieme alla direzione aziendale e alle
organizzazioni sindacali, soluzioni idonee a garantire i lavoratori
rimasti senza occupazione;
- la ricostruzione dello stabilimento e la ripresa produttiva
avvengano nel rispetto di tutte le condizioni di sicurezza idonee a
prevenire incidenti quali quello che ha distrutto lo stabilimento
Converter.
Chiede
che l’Assessore competente
relazioni in Commissione Consiliare circa i danni allo
stabilimento provocati dall’incendio, i risultati
delle analisi effettuate sulle condizioni ambientali, le procedure
messe in atto per garantire la sicurezza del luogo di lavoro e
dell’ambiente, e la relativa tempistica.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Tutti noi abbiamo avuto occasione la
settimana scorsa di seguire sugli organi di informazione quello che
è avvenuto a Pont-Saint-Martin, quell'incidente che ha devastato lo
stabilimento ex Converter. Tutti abbiamo avuto modo di vedere le
immagini in televisione, sentire le interviste, leggere quanto gli
organi di informazione ci hanno fornito e credo che da questo fatto
siano emerse due tipologie di problemi, su cui penso che il
Consiglio debba soffermarsi.
In questo stabilimento è successo un incidente, che
probabilmente avrebbe potuto essere evitato. Dalle testimonianze
raccolte da operai appare che alcune tipologie di carrelli, alcune
tipologie di materiale utilizzato non erano così indenni da
possibili scintille, in quanto contenevano parti metalliche che
avrebbero potuto infiammare il materiale che viene lavorato nello
stabilimento: vernici, inchiostri, e via dicendo.
Credo che su questo fatto si debba fare chiarezza, bisogna che
ci sia la certezza che in quell'ambiente di lavoro siano state
rispettate tutte le norme che sono previste per garantire la
sicurezza dei lavoratori. Da una parte, occorre indagare con molta
serietà sulle possibili cause di questo incendio e, dall'altra, si
tratta di impegnarsi perché nel momento in cui lo stabilimento sarà
ricostruito e la produzione comincerà ad avviarsi, ci sia la
certezza che siano rispettate tutte le condizioni di sicurezza
idonee a prevenire incidenti quali quello a cui abbiamo
assistito.
C'è un altro ordine di problemi collegato all'incidente, ed è il
problema occupazionale, nel senso che più di 100 lavoratori si sono
trovati da un giorno all'altro privi del loro posto di lavoro.
Occorrerà trovare una qualche risposta a queste esigenze, e credo
che la Giunta si impegnerà in tal senso, insieme ai responsabili
aziendali e ai sindacati.
C'è poi infine un altro ordine di problemi che attengono non
tanto all'ambiente di lavoro tout court, ma all'ambiente esterno
allo stabilimento: mi riferisco alla preoccupazione che molti
abitanti della zona hanno manifestato, chi direttamente chi
indirettamente, chi con telefonate chi con lettere ai giornali.
Essendo lavorate in quello stabilimento sostanze altamente
tossiche si teme che nel momento in cui bruciano, queste sostanze
tossiche rimangano sospese nell'aria. La popolazione ha visto una
colonna di fumo alzarsi e poi espandersi fino al forte di Bard,
lungo tutti i vigneti della piana di Donnas: c'è la preoccupazione
che queste sostanze tossiche, ricadendo sul suolo, lascino dei
residui che possono essere pericolosi per la salute perché entrano
nel ciclo produttivo degli ortaggi, della vite, del piano e via
dicendo, perché sono assorbiti dall'acqua oppure perché rimangono
ancora nell'aria che si respira.
Probabilmente si tratta di una paura infondata, però bisogna
assolutamente che la popolazione sia rassicurata e che possa
sapere, se ci sono dei pericoli, come intervenire per eliminare le
conseguenze di questo eventuale inquinamento ambientale.
La risoluzione vuole affrontare questa tematica, prendere in
esame questa situazione, pertanto delinea due punti impegnativi.
Con il primo si chiede alla Giunta che segua le due situazioni che
prima ho indicato, in modo che siano fatte analisi approfondite,
serie, nell'ambito sia del lavoro sia dell'ambiente, in modo da
avere con sicurezza quei dati di cui i lavoratori e la popolazione
sentono necessità, e che parallelamente ci sia un'azione nei
confronti dei lavoratori rimasti disoccupati.
Il secondo impegno è la richiesta all'Assessore o agli Assessori
competenti perché nelle Commissioni consiliari venga presentata una
relazione più dettagliata sui danni che lo stabilimento ha
riportato, sui risultati di tutte le analisi effettuate, sulle
procedure messe in atto per garantire la sicurezza del posto di
lavoro e dell'ambiente, e anche la tempistica che si intende
seguire. Queste sono le motivazioni che hanno spinto il nostro
gruppo consiliare a presentare la risoluzione. L'obiettivo nostro è
chiaro, e l'ho esplicitato. Se nella formulazione del testo alcuni
aspetti possono essere riformulati in modo diverso, siamo aperti ad
ogni tipo di integrazione o di collaborazione in questo senso.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Intanto per ribadire, come già ha
detto stamani nelle sue comunicazioni l'Assessore Vicquéry, come
questa questione sia stata seguita con particolare attenzione da
parte della Giunta.
Oggi prima di venire qui ho avuto ancora un incontro con i
responsabili dell'azienda, con i funzionari dell'Assessorato alla
sanità e dei lavori pubblici per fare il punto della situazione e
vedere come accelerare i tempi di ripresa dello stabilimento.
Per quanto riguarda le questioni relative all'ambiente esterno,
c'è stato un intervento tempestivo dell'ARPA, che al momento ha
fornito dati tranquillizzanti, comunque ci sono ancora
approfondimenti ed indagini sugli ulteriori agenti inquinanti.
Per quanto riguarda le cause dell'incidente, sapete che è aperta
un'indagine della Magistratura di cui aspettiamo gli esiti, per
stabilire cause e responsabilità dell'incidente stesso.
Detto questo, a seguito di quanto diceva la Consigliera
Squarzino chiederei una sospensione del Consiglio, per trovare una
posizione unitaria rispetto ai problemi posti, in quanto ritengo
che alcune correzioni rispetto al testo proposto vadano fatte.
Président
Le Conseil suspend ses travaux pendant dix
minutes.
Si dà atto che la seduta è sospesa dalle ore 18,14 alle ore
18,43.
Président
Je donne lecture du nouveau texte, qui me paraît
être le fruit d'une convergence sur une réélaboration de la
résolution présentée ce matin par les Conseillers Squarzino,
Beneforti et Curtaz:
Risoluzione Il Consiglio regionale della Valle
d’Aosta
Appreso dagli organi di informazione
dell’incidente che ha interessato lo stabilimento di
Pont St Martin della Akerlund & Rausing S.p.A.;
Considerata la infiammabilità dei materiali utilizzati per la
produzione degli imballaggi;
Atteso che sono state espresse, dalla popolazione residente
nella zona, preoccupazioni circa la possibilità di danni ambientali
derivanti dalla fuoriuscita di sostanze tossiche durante
l’incendio;
Rilevato che una prima indagine svolta dall’ARPA
sugli agenti inquinanti sul suolo e in atmosfera non ha registrato
livelli di inquinamento superiori a quelli normalmente presenti in
un nucleo antropizzato e che risultano inferiori al livello di
attenzione;
Udite le comunicazioni rese dalla Giunta;
Esprime
preoccupazione circa la situazione che si è venuta a creare in
seguito alla chiusura temporanea della azienda;
Impegna
la Giunta affinché
- vengano proseguite le analisi onde fugare ogni timore di
possibili danni, diretti o indiretti, alla salute;
- siano verificate, insieme alla Direzione aziendale e alle
organizzazioni sindacali, soluzioni atte a garantire una rapida
ripresa delle attività produttive e
dell’occupazione;
- il ripristino dello stabilimento avvenga nel rispetto delle
condizioni di sicurezza;
Chiede
che la Commissione consiliare competente inviti
l’Assessore a relazionare circa i danni allo
stabilimento provocati dall’incendio, i risultati
delle analisi effettuate sulle condizioni ambientali, le procedure
messe in atto per garantire la sicurezza del luogo di lavoro e
dell’ambiente, e la relativa tempistica.
F.to: Squarzino Secondina - Ferraris
Si personne ne demande la parole, la discussion générale est
close.
La parole à l'Assesseur à l'industrie, à l'artisanat et à
l'énergie, Ferraris pour déclaration de vote.
Ferraris (GV-DS-PSE)
Per dichiarazione di voto, ovviamente
favorevole rispetto al testo distribuito.
Come tutti potete vedere, sul testo distribuito è stata trovata
una soluzione unitaria rispetto alle posizioni che erano state
sostenute dai proponenti la risoluzione, per cui il testo è
unitario e come tale chiediamo che venga posto in votazione.
Président
La parole à la Conseillère Squarzino
Secondina.
Squarzino (PVA-cU)
Rinuncio all'intervento, perché le
osservazioni fatte dall'Assessore mi trovano pienamente
d'accordo.
Président
Je soumets au vote le texte de la résolution qui
vient de vous être distribué:
Conseillers présents et votants: 30
Pour: 30
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK