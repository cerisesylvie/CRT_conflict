Consiglio Regionale della Valle d'Aosta - Oggetto del Consiglio n. 2093 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2093 del 27 luglio 2006 - Resoconto
OGGETTO N. 2093/XII - Modifica delle disposizioni applicative
della legge regionale concernente interventi a favore di imprese
industriali e artigiane. (Interpellanza)
Interpellanza
Premesso che:
·
l'Assessore regionale alle Attività produttive ha
recentemente modificato le disposizioni applicative della Legge
regionale 6/2003 (Interventi regionali per lo sviluppo delle
imprese industriali e artigiane);
·
le modificazioni operate escludono dai benefici dei
contributi in conto capitale la quasi totalità delle imprese
artigiane, categoria produttiva fortemente radicata nella nostra
Regione, e danneggiano tutti coloro che hanno effettuato
investimenti facendo affidamento su disposizioni improvvisamente
abrogate e che si trovano ora nell'impossibilità di poter accedere
agli incentivi previsti per sviluppare le proprie attività;
·
le nuove disposizioni restrittive si applicano alle domande
di agevolazione presentate a far data dal giorno successivo
all'approvazione della deliberazione della Giunta regionale (DGR
1618 del 1° giugno 2006);
·
in un contesto dove la competitività è elemento
fondamentale per il rilancio dell'economia, la scelta politica
intrapresa dall'Assessore non pare avere alcun fondamento logico,
anche perché - in una fase congiunturale particolarmente critica -
riduce drasticamente le misure a sostegno della piccola
imprenditorialità;
ciò premesso, i sottoscritti Consiglieri regionali
Interpellano
l'Assessore delegato per sapere:
1) per quali ragioni non è stata avviata, preventivamente
all'adozione del provvedimento, una fase di consultazione e di
confronto con le categorie interessate;
2) se, visto il generale dissenso suscitato dal
provvedimento, sia suo intendimento rivedere nel merito la
decisione adottata, mantenendo in vigore i contributi in conto
capitale per gli investimenti già effettuati dalle imprese
artigiane, e/o procrastinare la decorrenza del nuovo regime
applicativo almeno al 1° gennaio 2007;
3) qualora fosse suo intendimento rivedere il provvedimento
in oggetto o comunque riconsiderarne l'applicazione, se ritiene di
informare preventivamente - mediante un'opportuna audizione - anche
la IV Commissione consiliare Sviluppo economico.
F.to: Tibaldi - Frassy - Lattanzi
Président
- La parole au Conseiller Tibaldi.
Tibaldi (CdL)
- Fra le prime iniziative poste in essere
dall'Assessore La Torre nel primo scorcio della sua esperienza
assessorile, ce n'è qualcuna - come diceva anche ieri il collega
Lattanzi in materia di "Euro 0" - che desta perplessità o perlomeno
è incomprensibile ma, oltre a quella, annoveriamo anche un'altra
iniziativa che meriterebbe qualche spiegazione in più e soprattutto
qualche elemento di riflessione in più: l'iniziativa che
l'Assessore ha aggiunto insieme alla Giunta improvvisamente, ad
inizio giugno, modificando in maniera radicale il sistema
dell'erogazione dei contributi a favore delle piccole imprese.
Questa decisione improvvisa come "un fulmine a ciel sereno" ha
suscitato le legittime preoccupazioni e i disagi di una categoria
alquanto vasta in Valle: mi riferisco in particolare agli artigiani
- che sono circa 4.000 - che, abituati ad un regime abbastanza
elastico qual è quello della legge n. 6/2003, che prevede incentivi
e contributi entro determinati limiti e in presenza di determinati
requisiti, si sono visti, dall'oggi al domani, privare di questo
beneficio.
Vorremmo capire quali sono le motivazioni che hanno indotto
l'Assessore ad adottare una decisione di questo tipo, anche perché
le modificazioni che sono state operate escludono, dai benefici dei
contributi in conto capitale, la quasi totalità delle imprese
artigiane che hanno effettuato investimenti anche recentemente,
facendo affidamento su una normativa che è stata improvvisamente
abrogata e naturalmente non hanno più il diritto di accesso agli
incentivi previsti per sviluppare le proprie attività.
Allora noi vediamo nella deliberazione citata che oggi i
contributi in conto capitale sono previsti solo per determinate
iniziative, tipo imprese operanti in settori innovativi, imprese
con progetti di investimento innovativo e si parla di
"biotecnologie, materiali avanzati, information and communication
technology, meccanica avanzata"... per carità, tutti settori che è
bene incentivare, ma bisogna anche calarsi nella realtà valdostana,
è giusto che si sviluppi, ma è altrettanto vero che bisogna
considerare che gli artigiani sono anche i falegnami, gli
idraulici, i parrucchieri, i sarti, cioè aziende di dimensioni
minimali, spesso con un'impostazione tipicamente familiare ben
distante da questa visione non censurabile, ma distante dal mondo
artigiano che caratterizza la Valle d'Aosta.
L'Assessore con questo "colpo di mano" ha detto: "basta
contributi a pioggia, basta contributi agli artigiani", ma
paradossalmente mentre da un lato diceva: "non possiamo disperdere
immense risorse"... e poi vorremmo sapere quante sono queste
immense risorse... "a favore di questo ceto produttivo", d'altro
canto viene aumentato il plafond di intervento per quanto riguarda
le grandi imprese da 5 milioni a 10 milioni. Anche qui, la "ratio"
non riusciamo a coglierla, Assessore, perché lei, in una
dichiarazione, ha detto che non abbiamo risorse da spendere e
spandere, non possiamo permetterci di continuare ad alimentare un
sistema con contribuzioni di questo tipo, ma d'altro canto se alle
piccole imprese viene fatta "tirare la cinghia", alle grandi
imprese invece viene prestato un occhio di riguardo! Come lei sa,
il sistema economico valdostano non si fonda su grandi imprese: al
di là della "CAS", qui, di grandi imprese non ce ne sono, anzi,
sono proprio le imprese piccole e le imprese artigiane a costituire
il nerbo del nostro tessuto produttivo. È naturale che gli
artigiani si siano già fatti sentire, sappiamo che si sono anche
incontrati con voi!
Sappiamo anche che lei ha cercato di tamponare questa decisione,
peraltro affrettata, con una recente deliberazione del 14 luglio,
una deliberazione che era contestuale alla presentazione della
nostra interpellanza, perché questa interpellanza l'abbiamo vergata
il 14 luglio e lei il 14 luglio adottava insieme alla Giunta una
deliberazione che poi è stata definita "ponte". Cosa prevede questa
"deliberazione-ponte"? Per ovviare al problema che ha generato la
prima deliberazione di inizio giugno, ha previsto di applicare, in
via transitoria, le disposizioni attuative della legge n. 6/2003
alle domande di agevolazione presentate entro il 31 agosto che
abbiano ad oggetto spese per investimenti produttivi interamente
sostenuti entro la data di adozione della deliberazione - 14 luglio
- e documentate da fatture o documenti equipollenti emessi entro la
stessa data.
Sappiamo bene che qui "il taccone risulta peggio del buco",
perché quando ha adottato questa deliberazione-ponte ha fissato il
14 luglio come data spartiacque, oltre la quale non si possono più
considerare investimenti contribuibili ai sensi del vecchio regime.
Anche qui vorremmo capire se questa decisione è stata ponderata,
sulla base di quali principi è stata ponderata in questo modo e se
non ritenga più opportuno forse meditare un regime transitorio che
sia tale e che duri quel periodo necessario, affinché le piccole
imprese artigiane possano avere il tempo tecnico di entrare nel
nuovo regime, molto più restrittivo e, di conseguenza, adeguarsi
alla nuova normativa. Abbiamo ipotizzato, e in un quesito
dell'interpellanza glielo suggeriamo che il nuovo regime
applicativo da lei pensato potrebbe essere procrastinato almeno al
1° gennaio del prossimo anno.
Un altro aspetto, di metodo, che ci ha lasciato perplessi - e mi
rivolgo in particolare ai componenti della IV Commissione e al suo
Presidente - è che questo nuovo regime applicativo che riguarda
tutto il comparto industriale e artigiano è stato deciso "d'emblé"
dalla Giunta senza nemmeno un minimo di incontro con la IV
Commissione. Lei mi obietterà che nessun regolamento prevede che
l'Assessore venisse in Commissione, ed è vero, però le ricordo che
altri suoi colleghi, in passato, ma anche della Giunta attuale - mi
riferisco al Presidente Caveri quando ricopriva l'Assessorato del
commercio e del turismo - quando sono state modificate alcune norme
applicative della legge n. 19/2001 le ha illustrate preventivamente
in Commissione e lì sono state, non dico emendate o modificate, ma
almeno comprese e anche discusse. Questa è una questione di metodo
che noi sottolineiamo con un terzo quesito: qualora fosse suo
intendimento rivedere il provvedimento in oggetto o riconsiderarne
l'applicazione, di parlarne anche con la IV Commissione. Mi fermo
qui e mi riservo di sentire la risposta dell'Assessore, per poi
reintervenire in fase di replica.
Président
- La parole à l'Assesseur aux activités
productives et aux politiques du travail, La Torre.
La Torre
(FA)
- Ho apprezzato il tono pacato del
collega Tibaldi; l'argomento va, credo, trattato con questi
toni.
È evidente che siamo in presenza di una riflessione che non può
essere valutata solo guardandola alla luce delle date che lei ha
indicato, ma deve essere valutata sulla base di un percorso e di un
andamento non solo dell'economia generale, ma in particolare
dell'economia della nostra Regione. È evidente che venendo, io,
dalla minoranza, quindi avendo vissuto all'interno della minoranza
tutta una serie di posizioni... ricordo bene quante volte si è
detto: "ma questo sistema è un sistema che non produce sviluppo,
che non genera economia, c'è troppa Regione che interviene
all'interno del sistema economico valdostano che diventa un sistema
asfittico". E queste erano le osservazioni le più pacate, perché
altri addirittura definivano questo un "sistema clientelare". Ciò
detto - per dire che non dimentico le cose che si dicevano quando
eravamo in minoranza, e per entrare ora nel concreto dei fatti -
questo sistema, invece, per qualche verso nel corso degli anni è
stato molto utile per la nostra Regione, perché ha permesso in una
fase di cambiamento e di sviluppo economico di sostenere tante
imprese artigiane in un passaggio che poteva essere quello legato
al loro piccolo, ma significativo sviluppo.
Nel momento in cui sono arrivato, che è un momento che stiamo
vivendo tutti insieme di un cambiamento epocale, in cui i sistemi
economici si stanno rivoluzionando e richiedono nuove risposte per
poter essere ancora competitivi rispetto a dei mercati che, ormai,
si allargano "a macchia d'olio" e ogni giorno cambiano, chi c'era
prima di me, con correttezza e senso del dovere, stava cercando di
fare un bilancio della situazione. Tant'è vero che, pochi giorni
fa, lei mi ha chiesto di avere contezza di documenti che fanno
riferimento ai bilanci che erano stati fatti, e questi bilanci io
li ho trovati sul tavolo e ne ho preso atto. Purtroppo questo
sistema che nel tempo aveva aiutato e generato dei risultati
validi, negli ultimi 4 anni, come emerge dalla ricerca che le
abbiamo inviato, non ha generato i risultati attesi; quindi, in
realtà, il sistema che era partito con le migliori intenzioni e
aveva prodotto degli ottimi risultati era diventato un sistema
dispersivo a pioggia che frantumava in migliaia di modesti
interventi sotto i 10mila euro e che, all'interno del PIL
regionale, andando a fare un'analisi molto accurata, non solo non
produceva alcun risultato, ma addirittura un'inversione! Qui scatta
purtroppo una riflessione mia personale: com'era bello quando ero
in minoranza, perché potevo prendere atto, fare delle riflessioni e
non avevo l'onere del governare!
Essere in maggioranza invece vuol dire dover governare e
"governare" vuol dire non sempre poter fare esattamente quello che
si ha in testa, perché sarebbe molto bello poterlo fare! Governare
vuol dire non essere più di una parte, non avere più il diritto di
avere la tua visione, ma avere la responsabilità di governare una
comunità e la comunità è fatta da tante parti, anche perché i
denari che spendiamo per gli artigiani sono della comunità e il
dovere di chi governa è di utilizzare questi denari nell'interesse
della comunità; e proprio perché deve cercare di mediare fra le sue
posizioni e le necessità di una collettività, deve fare delle
scelte; questo vuol dire governare: fare delle scelte.
Le scelte che si carica sulla schiena chi governa sono scelte a
volte difficili, a volte non semplici, ma sono scelte che, se
vogliono essere efficaci, non possono essere "post",
drammaticamente devono essere "ante", perché devono indicare delle
direzioni che devono essere quelle che permetteranno anzitutto di
dispiegare un progetto industriale che non si può dispiegare in 4
mesi, sarei un presuntuoso. Chi ha governato prima di me ha avuto
10 anni, spero che me ne vengano concessi almeno 2 e spero, in
questi 2 anni, di dispiegare anch'io un piccolo e modesto progetto
industriale, è su questo che a me piacerebbe confrontarmi in
Commissione, non su un provvedimento che la minoranza ha sempre
criticato; e qui ricordo, quando ero in minoranza, di aver sentito
parlare di "clientelismo della Regione" dappertutto, di una Regione
che distribuisce soldi a tutti e che non servono a niente. Queste
erano le cose che si dicevano in minoranza; fra l'altro, se fossi
più opportunista, potrei dire che la sua interpellanza è da
cogliere, che forse dobbiamo dare di più, abbiamo sbagliato... ma
non è così! Preferisco assumermi, anche in solitudine, il peso
della mia responsabilità e dire che questo sistema, così come è
stato, purtroppo oggi non funziona più e bisogna avere il coraggio
di innescare una serie di cambiamenti... qui veniamo sull'aspetto
finanziario.
Per fare dei cambiamenti e fare delle politiche industriali,
bisogna avere anche una capacità "a latere" di fare delle
valutazioni di tipo finanziario, altrimenti sono politiche che si
costruiscono sul nulla. Sappiamo oggi che la competitività passa
solo attraverso le fasi industriali che hanno alto valore aggiunto
per noi, altrimenti nelle produzioni di serie - credo che su questo
è inutile che apriamo un dibattito - ... siamo tutti d'accordo che
tutto ciò che è produzione di serie drammaticamente oggi va verso i
Paesi dell'Est, verso la Cina; quindi, per essere competitivi,
dobbiamo andare ad inventare un'industria, perché il basamento
industriale che avevamo costruito in Valle, legato all'"Olivetti" e
alla produzione dell'auto, molto legato ad una produzione di
qualità di serie, drammaticamente oggi è in crisi. D'altronde, sono
arrivato qui, 4 mesi fa, e ho trovato una serie di evidenti crisi
industriali!
Cosa dobbiamo fare? Dobbiamo certamente tamponare le crisi
industriali che ci sono e lo dobbiamo fare come possiamo, ma
dobbiamo cominciare a ripensare a rilanciare la nostra industria
scegliendo alcuni settori. Ritengo che i settori su cui dovremo
sviluppare sono quelli ad alto valore aggiunto, ad esempio il
settore farmaceutico, il settore della ricerca innovativa, il
settore di applicazioni ad alto contenuto tecnologico, investire
nella sanità di qualità, potenziare il turismo, ma il turismo è la
nostra aspirazione massima, quindi lo do per scontato. Per fare
questo, dobbiamo concentrare le nostre risorse dove vogliamo far
crescere un tessuto, però qui devo fare un'ulteriore riflessione
sullo stato delle cose.
Lei ha detto bene: in questo sistema si è generata un'abitudine,
perché in realtà non abbiamo tolto niente, noi non stiamo più
dando; non è che abbiamo messo una nuova tassa... non abbiamo tolto
niente! Ognuno continua ad essere quello che è, come in tutte le
Regioni d'Italia e i Paesi del mondo, solo che noi non stiamo più
dando una cosa; il fatto di non più dare una cosa, non vuol dire
che quello che non diamo non lo ridistribuiremo in un altro modo, e
quando parlo di "nuove iniziative" parlo di questo.
Detto questo, dobbiamo fare un ragionamento di tipo finanziario.
Cos'è che si era generato all'interno della nostra Regione in
questa "pantofola comoda" che ci siamo creati e che cominciamo ad
accorgerci che questa pantofola la stiamo appoggiando nel fango,
perché intorno a noi il mondo sta crollando! Noi eravamo così
sereni che pensavamo che nulla potesse cambiare, invece è arrivato
il mondo anche in Valle d'Aosta e dobbiamo reagire! Qui si pensava
- faccio un esempio stranissimo - che quando tu prendi dei soldi,
apri un capitolo di bilancio, i soldi li metti lì, ad un certo
punto si pensa che quei soldi che sono messi lì, nel momento stesso
in cui finiscono, si possono rifinanziare... non è così!
Quando una Giunta fa un bilancio e fa una posta e questa posta è
di "tot" milioni, e la mette su un capitolo, quelli sono i soldi
destinati a quella cosa e le faccio un esempio concreto. Il
Trentino Alto Adige sul fondo perso... cosa fa? Ogni anno destina 3
milioni - faccio per dire - fa un bando, le domande che arrivano e
hanno i requisiti, prendono il fondo perso, non c'è alcuna
graduatoria perché ogni anno il bando viene rifatto, i soldi che
sono stati stanziati vengono dati e la cosa finisce. Cosa succedeva
da noi? Che i soldi che erano stanziati in questo sistema in cui
tutti erano abituati in un certo modo - ma anche logicamente,
perché se la Regione ti dà il 30% a fondo perso... perché non
prenderli, non possiamo mica scaricare le responsabilità del
governo dell'economia sul piccolo artigiano, non è corretto, perché
lui chiede e cerca di prendere - dicevo, i soldi erano stanziati,
non io li ho stanziati, io sto lavorando sul bilancio dello scorso
anno e, al limite, adesso ho contribuito ad un modesto
assestamento, quindi non voglio prendermi né meriti, né
responsabilità che non ho - ... ma quando io sono arrivato, i soldi
erano già finiti! I soldi stanziati nel 2005 sul fondo perso erano
già finiti! Allora bisognava avere il coraggio di affrontare la
situazione nel suo complesso. Prima di tutto, leggere le relazioni
in merito al risultato economico degli ultimi 4 anni di questo tipo
di finanziamento, che è un risultato, purtroppo, negativo; secondo,
prendere atto che i soldi erano già finiti (potevo forse andare a
prendere i soldi da altri capitoli di bilancio? Nel passato questo
è stato fatto, ma io ritengo che non sia giusto); terzo, prendere
atto di questa economia che ha necessità di essere governata
attraverso un progetto industriale nuovo.
A questo punto ho preso una serie di iniziative, con coraggio -
mi rendo conto -, ma l'ho fatto anche per aprire un confronto,
perché in questi 3 mesi sull'"Euro 0" e sul fondo perso si è aperto
un grosso confronto in tutta la Valle, anche nei bar, e a me questo
fa piacere, perché fa prendere coscienza a noi Valdostani che
dobbiamo ragionare molto attentamente sulle nostre risorse, che ci
sono, ma che dobbiamo imparare a spendere bene, non per tutelare
una parte anziché l'altra, ma per tutelare la nostra Regione e la
nostra economia. Sono quindi contento di essere al centro di un
dibattito, che spesso mi mette alla gogna, ma questo dibattito - e
ho apprezzato il tono con cui lei lo ha portato in aula - è quello
che io ricerco, perché non è solo il problema di prendere atto che
questo sistema va cambiato; occorre - dopo aver preso atto e aver
fatto un po' di autocritica - mettere in atto una serie di
iniziative per il cambiamento.
I denari che restano poi alla fine sono gli stessi, c'è una
certa rigidità di bilancio che auspico si possa rompere attraverso
dei ragionamenti diversi, i denari però vanno indirizzati, e allora
le dico che forse i nostri artigiani hanno bisogno di
incoraggiamenti diversi per poter crescere e confrontarsi senza
perdere del terreno, non hanno più bisogno di 5-6mila euro a fondo
perso per comprarsi la macchina, ma hanno bisogno di una Regione
che li aiuti a crescere sostenendo i loro progetti: è questa
l'ottica con cui vogliamo lavorare e lei sa che mi sto incontrando
molto con gli artigiani, sa che con loro sto già parlando di questi
progetti su cui vorremmo andare ad indirizzarci per poter
realizzare qualcosa di positivo.
Cosa diciamo? Forse diciamo anche delle cose un po' ardite, sono
riflessioni che stiamo ancora facendo insieme agli artigiani per
cercare di capire le loro necessità, forse diciamo che un artigiano
che ha 60-65 anni, a non dargli il fondo perso non gli togliamo
niente, perché lui lavora da solo nella sua officina e tutto
sommato forse i 7-8.000 euro che gli davamo non gli sono così
indispensabili; ma ci diciamo, invece, che chi oggi ha 30 anni, il
figlio dell'artigiano o il giovane che ha studiato da idraulico o
da elettricista, ha diritto di poter pensare ad immaginare di
realizzare il suo progetto e che c'è la possibilità, oggi,
utilizzando i denari che stiamo disperdendo a pioggia senza alcun
risultato, di aiutare i progetti dei giovani artigiani che -
all'interno di un percorso correttamente trasparente - potranno,
con delle formule che sono allo studio e che saranno valutate
insieme agli artigiani, presentare dei progetti i quali verranno
poi premiati. Questi progetti saranno composti da 2 aspetti
finanziari: un aspetto, quello del conto interessi, perché siccome
noi non abbiamo tolto niente, abbiamo solo non dato, comunque
abbiamo mantenuto il discorso del conto interessi, e oggi diciamo
agli artigiani - lasciamo anche la possibilità a un artigiano di 70
anni di sognare, ci mancherebbe altro! -: investi su te stesso, fai
un investimento che programmi i prossimi 5 anni della tua azienda,
costruiscilo intorno intanto ad un finanziamento in conto interessi
all'1%, che è assolutamente dirompente rispetto al 7-8% che fanno
pagare le banche, lo diluisci nel tempo; a fianco di questo
finanziamento puoi pensare a un premio che può essere sempre
considerato in fondo perso, al momento del raggiungimento dei tuoi
obiettivi.
Ad esempio, un artigiano che dice: "voglio crescere, voglio
comprare dei macchinari, da qui a 12 mesi parto dal presupposto che
potrò assumere un ragazzo, questo ragazzo lo potrò formare, quindi
il mio progetto dura 24 mesi, per farlo ho bisogno di comprare
50mila euro di macchinari, 30mila euro di automezzi, 22mila euro di
impianti"... a questo punto presenta il suo progetto, non chiede
più 7mila euro per comprarsi il suv a cui poi devo togliere anche i
buoni, ma presenta un progetto al cui interno troverà ristoro per
la parte in conto interessi e troverà, mano a mano che conseguirà i
suoi obiettivi, quando assumerà il dipendente e quando avrà
ottenuto un fatturato che dimostra che i suoi investimenti hanno
avuto un senso - all'interno anche di un percorso di consulenze
gratuite agli artigiani che non le possono pagare - troverà dei
premi. I premi saranno lo stesso fondo perso, che però verrà dato
concretamente.
Lei dice: "ma cosa mi sta raccontando"? Le sto raccontando
quello che abbiamo in testa, non quello che abbiamo fatto, anche
perché se lei capisce che sono lì da soli 4 mesi e sono
all'attenzione di questo Consiglio tanto da avere da rispondere a
4-5 interpellanze ogni Consiglio, mi darà almeno atto che sono
presente e vivo; poi vedremo se i risultati ci saranno! Qualche
idea l'abbiamo e stiamo cercando di portarla avanti, evidentemente
confrontandoci all'interno delle categorie e in quest'aula, sulla
base di un ragionamento che però deve partire da un discorso
onesto. Ed è solo questo che le chiedo, Consigliere Tibaldi: un
discorso onesto... vuole ammettere che quel sistema non funzionava
più? Le chiedo solo onestà intellettuale: vogliamo dire che questo
"sistema Valle d'Aosta" ha funzionato benissimo fino ad oggi, ma
oggi bisogna cominciare a cambiare qualcosa?
(interruzione del Consigliere Tibaldi, fuori
microfono)
... mi scusi se le spiegavo, ha ragione.
Rispondo alla prima domanda: la fase di confronto con le
categorie c'è stata, è stata molto breve, è stata una fase di 15
giorni, quindi la fase c'è stata, ma è stata breve.
Seconda domanda: il generale dissenso è un dissenso che è stato
ascoltato in più riunioni, tanto che ha generato la famosa
"deliberazione-ponte", perché sembrava corretto per chi aveva già
degli investimenti in atto, permettergli di chiuderli, e lo abbiamo
fatto arrivando fino alla data del 14 luglio che permette di
chiudere tutti gli investimenti in atto. È evidente che tutti
quelli che sono a conoscenza dal 30 giugno che questa legge è
modificata, non hanno più fatto investimenti, quindi non è che è
stato tolto loro qualcosa, ma non è più stato dato loro niente,
sono a conoscenza, quindi non hanno avuto alcun danno. Chi aveva
degli investimenti in atto, con questa deliberazione, sarà tutelato
nel rispetto degli artigiani.
Président
- La parole au Conseiller Tibaldi.
Tibaldi (CdL)
- Sotto il profilo concettuale posso anche
comprendere e anche condividere - glielo dico per onestà
intellettuale - certi suoi ragionamenti o, meglio, determinati
principi, visto che li ha enunciati nell'ambito di uno scenario
complessivo che peraltro è realistico, però ci sono alcuni aspetti
che meritano delle puntualizzazioni. Innanzitutto, per rimanere in
un contesto di dialogo costruttivo, se i principi che lei ha
enunciato possono essere efficaci per ridare slancio a un sistema
valdostano che non brilla per competitività, bisogna tener presente
la situazione attuale.
Le faccio notare alcune contraddizioni che, secondo il nostro
punto di vista, sono alquanto evidenti e hanno generato quei disagi
che denunciamo in questa sede, con questa interpellanza. Lei dice:
"noi non abbiamo tolto niente" - ed è vero perché con la
deliberazione del 2 giugno avete detto: "da oggi è finita la
politica del contributo a fondo perso" - ... in realtà avete
sconvolto programmi di investimento che erano già nelle intenzioni
di qualche imprenditore, e non sono pochi gli imprenditori
artigiani, perché a sentire le categorie rappresentative degli
artigiani ci sono numerosi operatori del settore che avevano
programmato investimenti di un certo tipo e facevano affidamento
anche su questa tipologia di incentivi previsti dalla legge n.
6/2003. Dall'oggi al domani cambiare un sistema crea dei
disequilibri; Assessore, posso dirle che ha ragione come profilo
concettuale, ma la metodica non è quella giusta, perché la prima
contraddizione è la seguente. Ci dovrebbe essere, come naturalmente
accade e lo si vede anche a livello nazionale, un regime
transitorio; lei sa bene come la prossima finanziaria sarà "lacrime
e sangue", adesso il "DPEF" timidamente ci fa capire che 37
miliardi di euro di manovra correttiva... ma sarà "lacrime e
sangue".
Seconda cosa: dal 1° gennaio 2007 entriamo nel sistema di
"Basilea 2" che sarà ulteriormente restrittivo per i piccoli
imprenditori e gli artigiani, poiché dovranno adeguarsi a norme di
carattere bancario che emargineranno una parte di costoro fino a
porli addirittura fuori dal mercato. Allora non dico che la Regione
debba continuare in una politica assistenzialista in ordine sparso,
perché siamo fra i fautori di certe contraddizioni in questo senso,
però se quella è la scelta, diamole un tempo ragionevole per poter
essere metabolizzata! Questo può valere per qualunque categoria, e
questa è la prima contraddizione. La seconda: con la stessa
contraddizione, sulla base di una modifica della legge n. 6 dello
scorso anno, non ho capito qual è la "ratio" che dice che la spesa
ammissibile, suscettibile di contributo a fondo perso per le grandi
imprese passa da 5 a 10 milioni, mentre per gli artigiani viene
esclusa. Perché dobbiamo rieducare coattivamente gli artigiani a
questo regime più restrittivo, e siamo generosi con la grande
impresa? Un artigiano questo non lo capisce, Assessore!
Lei, quella legge, non ricordo se l'ha votata oppure no, allora
era in opposizione, era un articolo della "omnibus" che aumentava
il "plafond" da 5 a 10 milioni; ma l'artigiano dice: "io sono
cornuto e mazziato a questo punto, sono piccolo, sono indifeso e
dimenticato, alla grande impresa è data la possibilità di fare
investimenti fino a 10 milioni di euro e può usufruire di un
contributo a fondo perso, diversamente da me che ogni giorno devo
inventarmi come difendere la mia impresa dalla competitività e
dall'abusivismo, perché la grande impresa non ha l'insidia
dell'abusivismo che hanno gli artigiani, del doppiolavorismo,
perché ci sono dipendenti pubblici o anche privati che fanno i
doppiolavoristi, come ci sono artigiani abusivi che non sono
iscritti nei libri obbligatori". Allora perché partire da loro per
massacrarli? Perché avete fatto questa scelta politica senza
ponderare un tempo naturale per far sì che si entrasse con
gradualità nel nuovo regime? Lei, ieri, parlando di "Euro 0" ha
citato diversi Comuni al mio collega Lattanzi - mi ricordo Firenze,
Bressanone, Brunico, Bolzano - che si stanno adeguando a questo
regime che stanno guardando avanti; allora le cito anch'io esempi
fuori porta e sono 2 esempi che dal punto di vista politico
appartengono a 2 schieramenti diversi.
Parliamo della Lombardia, a guida Centro-Destra: la decisione di
luglio con cui dà finanziamenti e sostegni alle imprese artigiane;
ci sono contributi che vengono concessi in conto capitale erogati
fino ad un massimo del 30% dei costi ammissibili, il limite minimo
delle spese totali riconosciute e ammesse a finanziamento è di
10mila euro, il termine di scadenza per la presentazione delle
domande è fissato a ottobre 2006. Lì, esiste ancora questo sistema.
Parliamo della Romagna, a guida Centro-Sinistra: vara nuovi
strumenti per 21 milioni di euro complessivi con un fondo per
l'abbattimento dei tassi di interesse, quello che lei diceva e va
bene, ma naturalmente ci sono anche contratti di "leasing",
prestiti bancari e contributi a fondo perso, qui in misura più
ampia rispetto alla Lombardia. Apprezziamo il fatto che bisogna
cambiare mentalità a livello di pubblica amministrazione e a
livello di operatori economici, ma non possiamo tollerare che venga
fatto con questa radicalità, con questo colpo netto che disorienta
la categoria!
Lei dice: "abbiamo incontrato anche le categorie interessate"...
non preventivamente, Assessore, altrimenti non avrebbe creato
quella ridda di voci critiche che naturalmente ha raccolto! Lei
dice che si è basato su uno studio, ma è uno studio che è
sconosciuto ai più; non so se gli artigiani lo conoscono questo
studio, io le ho fatto richiesta recentemente con lettera scritta,
ma non ho ancora avuto il piacere di leggere le risultanze di
questo studio! Non metto in dubbio che questo studio pervenga a
quelle conclusioni, ma quello studio sarebbe stato anche opportuno
valutarlo in Commissione!
In termini di coerenza, se vogliamo essere coerenti, se la
cinghia dobbiamo stringerla tutti, ancora una volta risulta
difficile alle imprese artigiane capire perché la Regione attua una
politica intervista sull'economia, quando va a salvare un'azienda
della bassa Valle con 5,5 milioni di euro e, dall'altra parte, le
viene detto che non ci sono più risorse sul capitolo per i
contributi a fondo perso... ma allora perché per un'azienda si
procede con il salvagente e per le altre piccole disperse non si
utilizza, non dico lo stesso criterio, perché quella è un'impresa
grande, 130 dipendenti, ma anche le piccole imprese artigiane hanno
dipendenti - familiari o esterni - e devono sbarcare il lunario...
ma questa non è coerenza!
Se io apprezzo il suo ragionamento, lei è costretto per onestà
intellettuale ad apprezzare anche il mio, perché la grande impresa
viene aiutata in Valle d'Aosta - ma di grandi imprese ce ne sono
veramente poche -, viene aiutata con i risultati che negli anni
scorsi sono stati deflagranti e cito la "Tecdis", che è stata
aiutata a colpi di contributi per la ricerca e l'innovazione che,
in realtà, servivano a far quadrare il bilancio momentaneo e a
pagare gli stipendi. Lo so che non è stato lei, c'era il suo
predecessore Ferraris quando denunciavamo queste cose, però sono
questi fatti qua che la gente ricorda!
Le proposte: noi avevamo fatto una proposta, quando lei non era
ancora in Giunta, per andare incontro a queste imprese, prevedere
dei canoni agevolati degli immobili produttivi di proprietà
regionale; la Giunta regionale - sotto la Presidenza Perrin - è
riuscita ad "annegare" la nostra proposta di legge, a creare un
contenitore societario che è ancora lì in balia di definizione e
naturalmente non venire incontro a queste esigenze reclamate da
tempo dagli artigiani. Concludo dicendo che la filosofia, se è
quella - e non diciamo che sia sbagliata -, che venga applicata con
metodo e coerenza, perché non ci sono né metodo, né coerenza in
questa fase!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK