Consiglio Regionale della Valle d'Aosta - Oggetto del Consiglio n. 4074 del 18 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4074 del 18 dicembre 1992 - Resoconto
OGGETTO N. 4074/IX Istituzione di corsi di formazione per il
personale che lavora nei servizi per anziani ed inabili della Valle
d'Aosta.
Presidente
Do lettura della proposta di deliberazione
iscritta al punto 39 dell'ordine del giorno dell'adunanza del 9
dicembre 1992.
Deliberazione Il Consiglio
- richiamata la Legge regionale 5 maggio 1983 n. 28, "Disciplina
della formazione professionale in Valle d'Aosta" ed in particolare
l'articolo 6) che stabilisce che "alla formazione professionale del
personale del Servizio Socio-Sanitario regionale si provvede
mediante apposita legge e secondo le indicazioni del piano
socio-sanitario regionale";
- richiamata la Legge regionale 19 febbraio 1987 n. 10, "Norme
per la formazione, la riqualificazione e l'aggiornamento degli
operatori dei servizi sociali e assistenziali. Modificazioni della
pianta organica e delle norme dello stato giuridico del personale
regionale" e in particolare l'articolo 1) che stabilisce che "la
Regione, in armonia con il proprio piano socio-sanitario triennale
ed attenendosi alle disposizioni generali in materia, istituisce
scuole e corsi per la formazione e la riqualificazione di operatori
per i servizi sociali e assistenziali";
- richiamata la Legge regionale 12 luglio 1991 n. 24,
"Rifinanziamento della legge regionale 19 febbraio 1987 n. 10,
concernente norme per la formazione, la riqualificazione e
l'aggiornamento degli operatori dei servizi sociali e
assistenziali";
- richiamata la Legge regionale 17 febbraio 1989 n. 12,
"Riorganizzazione degli interventi regionali di promozione
all'occupazione" ed in particolare l'articolo 12 che individua
l'Agenzia del Lavoro della Valle d'Aosta come struttura operativa
dell'Amministrazione regionale;
- richiamato il piano di politica del lavoro per il triennio
1989/91 contenuto nella Legge regionale n. 58 dell'8 agosto 1989 in
cui, al punto 2°) della parte terza, vengono descritti gli
interventi dell'Agenzia del Lavoro in materia di formazione e
qualificazione professionale;
- considerata la necessità di istituire corsi di formazione per
il personale che lavora nei servizi per anziani ed inabili della
Regione Valle d'Aosta;
delibera
1°) di approvare la realizzazione di iniziative formative per il
personale che lavora nei servizi per anziani ed inabili della
Regione Valle d'Aosta sulla base del progetto allegato alla
presente deliberazione;
2°) di prevedere l'istituzione, con deliberazione della Giunta
regionale, di un gruppo di coordinamento tecnico per il
monitoraggio di tutte le fasi del progetto composto da:
- un referente dello staff per la formazione dell'Assessorato
alla Sanità ed Assistenza sociale;
- un progettista di formazione dell'Agenzia del Lavoro;
- un rappresentante del Centro Studi e Formazione Sociale "E.
Zancan";
3°) di affidare la realizzazione delle iniziative:
a) aggiornamento rivolto agli Assistenti Sociali che lavorano
nei distretti sul territorio per l'esercizio di funzioni di
coordinamento tecnico-gestionale all'Assessorato Sanità ed
Assistenza Sociale;
b) iniziativa formativa rivolta agli Infermieri Professionali
operanti presso i Servizi per anziani ed inabili della Regione
Valle d'Aosta finalizzata a fornire elementi per la gestione
integrata dei Servizi all'Assessorato Sanità ed Assistenza
Sociale;
c) offerta formativa, rivolta a tutti gli operatori (assistenti
domiciliari e tutelari) che operano presso i Servizi domiciliari,
le microcomunità, i Centri diurni e notturni del territorio
regionale, volta a favorire l'approfondimento delle competenze di
base della figura professionale e la diffusione di una cultura
omogenea rispetto ai metodi e strumenti di lavoro all'Agenzia del
Lavoro;
d) formazione mirata, supportata da assistenza tecnica sul
campo, rivolta ad un gruppo sperimentale, formato da operatori di
un'area campione, composto da: assistente sociale con ruolo di
coordinamento dei Servizi per anziani ed inabili, assistenti
domiciliari e tutelari, infermieri professionali, medico di base,
che sperimenterà problematiche relative alla presa in carico di
servizio ed in prospettiva potrà sviluppare forme di presa in
carico integrate e forme di presa in carico comunitarie, al Centro
Studi e Formazione Sociale "E. Zancan";
4°) di affidare la gestione amministrativa degli interventi
sopramenzionati all'Assessorato della Sanità ed Assistenza
Sociale;
5°) di prevedere l'istituzione, con deliberazione della Giunta
regionale, di un Comitato di verifica del progetto con il compito
di verificare l'andamento dello stesso e di facilitare la sua
realizzazione; tale gruppo dovrà riunirsi ogni 6 mesi ed essere
costituito da rappresentanti di tutti i soggetti coinvolti
nell'iniziativa;
6°) di stabilire che le iniziative suddette verranno realizzate
nel quinquennio '92 - '93 - '94 - '95 - '96;
7°) di approvare la spesa totale presunta di lire 570.000.000
relativa al costo di tutte le iniziative previste dal progetto;
8°) di stabilire che la stessa graverà:
- quanto a lire 15.000.000 (quindicimilioni) sul Capitolo 62040
del bilancio di previsione della Regione per l'anno 1992 "Spese per
la formazione, riqualificazione e aggiornamento degli operatori dei
servizi socio-assistenziali" che presenta la necessaria
disponibilità;
- quanto a lire 60.000.000 (sessantamilioni) sul Capitolo del
bilancio di previsione della Regione per l'anno 1993 corrispondente
al Capitolo 62040 "spese per la formazione, riqualificazione e
aggiornamento degli operatori dei servizi socio-assistenziali" del
bilancio di previsione della Regione per l'anno 1992;
- quanto a lire 260.000.000 (duecentosassantamilioni) sul
Capitolo del bilancio di previsione della Regione per l'anno 1994
corrispondente al Capitolo 62040 "Spese per la formazione,
riqualificazione e aggiornamento degli operatori dei servizi
socio-assistenziali" del bilancio di previsione della Regione per
l'anno 1992;
- quanto a lire 125.000.000 (centoventicinquemilioni) sul
Capitolo del bilancio di previsione della Regione per l'anno 1995
corrispondente al Capitolo 62040 "Spese per la formazione,
riqualificazione e aggiornamento degli operatori dei servizi
socio-assistenziali" del bilancio di previsione della Regione per
l'anno 1992;
- quanto a lire 110.000.000 (centodiecimilioni) sul Capitolo del
bilancio di previsione della Regione per l'anno 1996 corrispondente
al Capitolo 62040 "Spese per la formazione, riqualificazione e
aggiornamento degli operatori dei servizi socio-assistenziali" del
bilancio di previsione della Regione per l'anno 1992;
9°) di approvare e impegnare la somma di lire 15.000.000
(quindicimilioni) imputando la stessa al Capitolo 62040 del
bilancio di previsione della Regione per l'anno 1992 "Spese per la
formazione, riqualificazione e aggiornamento degli operatori
socio-assistenziali" che presenta la necessaria disponibilità;
10°) di stabilire che al pagamento delle spese si provveda
mediante presentazione di note o fatture vistate dal referente
dello staff per la formazione dell'Assessorato Sanità ed Assistenza
Sociale di cui al punto 2°);
11°) di rinviare a successivi provvedimenti deliberativi
l'approvazione e l'impegno delle spese relative agli anni '93 - '94
- '95 - '96;
12°) di demandare alla Giunta regionale l'adozione dei singoli
specifici provvedimenti attuativi per la realizzazione e
svolgimento del corso.
Presidente
Ha chiesto la parola l'Assessore alla
sanità ed assistenza sociale Cout; ne ha facoltà.
Cout (PCI-PDS)
Questo progetto di formazione tende a
dare alle circa 470 persone che lavorano nei servizi sociali una
formazione adeguata, che non dovrebbe tornare solo a loro
vantaggio, ma anche delle comunità in cui operano.
In sintesi si tratta di un investimento sulle persone per
razionalizzare in modo più efficace il servizio.
Presidente
Ha chiesto la parola il Consigliere
Beneforti.
Beneforti (DC)
Anch'io ritengo che la formazione sia
necessaria a garantire un'efficace servizio di assistenza agli
anziani, ma la ritengo ancor più necessaria per quelle persone che
effettuano il servizio di assistenza a domicilio senza aver seguito
dei corsi o prestato un analogo servizio nelle microcomunità.
L'esperienza ci dice che occorre molta professionalità anche in
questo campo.
Sono soddisfatto dell'attuazione di questo progetto, che avevamo
già previsto da tempo, tant'è che era già stato concretizzato da
una deliberazione di Giunta del 16 marzo 1992, con la quale avevamo
previsto un apposito piano di formazione.
Tale iniziativa trova oggi il suo compimento ed io sono
particolarmente soddisfatto perché ne ero stato un sostenitore.
Colgo l'occasione per ricordare che non basta trattare bene gli
anziani che vivono nelle nostre microcomunità, dar loro da
mangiare, pulirli, lavarli ed assisterli in tutti i modi possibili,
perché dobbiamo anche farli vivere, potenziando le attività di
animazione all'interno delle microcomunità.
Non mi attendo risposte dall'Assessore, ma poiché noi avevamo
già avviato un programma di animazione all'interno delle
microcomunità, chiedo che quel programma continui per garantire ai
nostri anziani una vita migliore.
Presidente
Se nessuno chiede la parola, pongo in
votazione la deliberazione della quale abbiamo già dato
lettura.
Esito della votazione
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK