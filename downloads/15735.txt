Consiglio Regionale della Valle d'Aosta - Oggetto del Consiglio n. 2038 del 10 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 2038 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2038/X Rappresentanza e partecipazione della Valle
d'Aosta nella costituenda Commissione Bicamerale per le riforme
istituzionali. (Iscrizione all'ordine del giorno e approvazione di
risoluzione)
Presidente Colleghi consiglieri, è stata presentata una
risoluzione, a firma di numerosi Capigruppo e consiglieri
regionali; pongo in votazione l'iscrizione. I consiglieri sono
invitati a votare:
Deliberazione Il Consiglio
- ai sensi del secondo comma dell'articolo 53 del Regolamento
interno del Consiglio
delibera
di iscrivere all'ordine del giorno dell'adunanza in corso la
seguente risoluzione:
"Rappresentanza e partecipazione della Valle d'Aosta nella
costituenda Commissione bicamerale per le riforme
istituzionali".
Presenti, votanti e favorevoli: 28
Il Consiglio approva all'unanimità
Risoluzione Il Consiglio regionale della Valle d'Aosta
Considerato che si profila in Parlamento un accordo politico che
dovrebbe condurre, nei prossimi giorni, alla deliberazione dei due
rami del Parlamento tesa alla nascita di una Commissione Bicamerale
per le Riforme Istituzionali;
Rilevata la necessità di affermare, in questa fase in cui sono
in discussione i meccanismi di costituzione della predetta
Commissione Bicamerale, l'importanza ed il diritto per la Valle
d'Aosta di essere rappresentata in seno a questo organismo, il
quale si dovrebbe altresì occupare della riforma del
regionalismo;
Visto che la Valle d'Aosta, in base all'articolo 47 dello
Statuto di Autonomia Speciale, ha costituzionalmente diritto a
propri rappresentanti in seno alla Camera dei Deputati e del Senato
della Repubblica, anche a beneficio della possibilità di
partecipare alle procedure ordinarie previste dall'articolo 138
della Costituzione;
chiede con forza
che nessun lavoro in sede referente sia compiuto, pena la
violazione della Costituzione, in carenza di un formale
rappresentante della Valle d'Aosta in seno alla costituenda
Commissione Bicamerale per le Riforme istituzionali;
sollecita
il Governo ed il Parlamento della Repubblica affinché si
adoperino per garantire, nel pieno rispetto della Costituzione e
dello Statuto Speciale, la rappresentanza e partecipazione della
Valle in seno alla costituenda Commissione Bicamerale per le
Riforme Istituzionali;
decide
di trasmettere la presente risoluzione al Presidente della
Repubblica, al Presidente del Consiglio dei Ministri, al Presidente
del Senato della Repubblica, al Presidente della Camera dei
Deputati, ai Gruppi parlamentari del Senato della Repubblica e
della Camera dei Deputati, ai Parlamentari della Regione.
F.to: Carlo Perrin - Bich - Marco Viérin - Borre - Rini -
Ferrraris - Chiarello - Linty
Presidente Tutti i colleghi hanno letto la risoluzione? La
parola allora al Consigliere Perrin Carlo.
Perrin C. (UV) C'était pour proposer, en vue de la constitution
d'une bicamérale, la possibilité à la Vallée d'Aoste d'être
représentée dans telle institution, surtout qu'on ira discuter de
réformes institutionnelles. En parlant avec les collègues
conseillers je crois qu'il y a nécessité d'apporter quelques
petites modifications au texte et donc je demanderais une briève
suspension et je demanderais aux Chefs de groupe de se retrouver un
instant pour parfaire le texte.
Presidente C'è una richiesta di sospensione per valutare il
testo da parte dei Capigruppo. Nel contempo informo i colleghi
consiglieri che domani mattina, alle 9, è convocata... vi sarà
distribuita... la convocazione dei Capigruppo su un tema importante
che è quello dell'occupazione.
Si dà atto che la seduta è sospesa dalle ore 12,50 alle ore
13,27.
Presidente Riprendono i lavori del Consiglio, viene distribuito
il testo concordato.
Ha chiesto la parola l'Assessore alla pubblica istruzione,
Louvin.
Louvin (UV) Au cours de la réunion entre les Chefs de groupe il
a été rejoint un accord pour deux amendements au texte qui avait
été proposé, qui renforce la position du Conseil régional de la
Vallée d'Aoste par rapport à la fois à sa volonté, déjà exprimée
dans le passé, c'est le cas du premier alinéa qui a été rajouté, de
poser à la base de la réforme fédérale de l'Etat le rôle
constituant qui serait à attribuer d'après nous aux régions, et
notamment pour ce qui concerne toute éventuelle modification du
Statut spécial qui d'après le dernier alinéa des prémisses devrait
être soumis - et nous estimons que cela rentre pleinement dans une
conception "contractuelle" des relations entre l'Etat et la Région
par rapport à la position de notre autonomie - que toute révision
du Statut actuelle devrait être précédée par un accord entre la
Région et l'Etat, et cela suivant l'esprit qui a animé en '45 et en
'48 l'octroi de l'autonomie spéciale à la Région.
Je demanderais par rapport au texte qui a été distribué, que
l'on supprime pour des raisons formelles les deux adjectifs
"formel": à l'alinéa "chiede con forza la partecipazione di un
rappresentante", l'adjectif formel étant superflu, de même que
l'adjectif formel répété à l'alinéa suivant: "la formale
rappresentanza" deviendrait "la rappresentanza".
Presidente Ha chiesto la parola il Consigliere Tibaldi.
Tibaldi (Ind) Volevo fare alcune considerazioni. Non ho firmato
questo documento non perché non ne condivida lo spirito, anzi è più
che mai necessario che le regioni siano rappresentate in quella che
sarà la sede costituente, o meglio ricostituente, visto che una
Costituzione già ce l'abbiamo, ma è vecchia, è obsoleta, è da
rivedere e da aggiornare secondo quelle che sono le nuove esigenze
di funzionalità di uno Stato moderno sotto tutti i profili,
politico, istituzionale, sociale ed economico.
Però anche nella sua versione rivista, frutto di un accordo
delle forze politiche della maggioranza e della minoranza, mi
sembra che questo documento sia l'indice di due grandi debolezze:
la prima debolezza riguarda il Governo Prodi, la seconda riguarda
la rappresentanza valdostana nell'ambito del Parlamento.
La debolezza politica del Governo Prodi la stiamo verificando
tutti quanti in queste ultime ore: il Governo Prodi è sorretto da
una maggioranza bicefala, da una parte un Centro, dall'altra parte
una preponderante Sinistra.
Ci sono queste due componenti che, a mio avviso, difficilmente
arriveranno a trovare un accordo su una qualche riforma
istituzionale, perché abbiamo visto che non hanno assolutamente le
idee chiare su quello che vogliono fare e sugli obiettivi che
vogliono perseguire. Debolezza che si è verificata non più tardi di
ieri nelle commissioni, dove Rifondazione Comunista ha dato un
primo segnale particolarmente forte, mettendo in minoranza la
proposta del Governo Prodi sul documento di programmazione
economico e finanziario.
Inoltre il Governo Prodi ha dimostrato fin dall'inizio una
scarsissima attenzione per le riforme, perché non ha nemmeno
pensato di istituire un ministero per le riforme istituzionali,
segnale che poteva essere confortante e decisivo per quanto
riguarda il riordino del futuro assetto dello Stato. Quindi nessun
ministero ad hoc ed oltretutto si sta delineando anche a livello di
altri organismi istituzionali una forma confusionale che non va
sottovalutata: alla tradizionale Conferenza Stato-Regioni si è
unita la Conferenza Stato-Città, Stato-Municipalità, dove si ha una
sovrapposizione di organi e di enti che alla fine rischiano di
creare un pandemonio a livello istituzionale, che non porterà in
alcuna direzione.
Questo significa che il Governo Prodi ha avviato un processo di
restaurazione, oltretutto debole perché non ha il supporto politico
sufficiente a portare avanti le riforme, e questa forma di
restaurazione si sta delineando anche con quell'accordo politico
che voi avete citato in premessa, cioè l'accordo politico che
dovrebbe condurre nei prossimi giorni alla nascita di una nuova
Commissione bicamerale: esperienza già provata, esperienza già
fallita due volte, se non sbaglio, e che non ha dato alcun frutto.
Questo è il dato drammatico che dobbiamo da subito tenere in
considerazione.
Penso piuttosto, come è stato segnalato da più parti, che una
riforma della Costituzione debba essere fatta in via più completa
attraverso un'assemblea costituente - e non una Commissione
bicamerale - dove la voce forte delle singole entità territoriali,
naturalmente anche la Valle d'Aosta, possa essere rappresentata
insieme ad altre realtà autonome del resto d'Italia in forma più
energica.
Per questo personalmente auspico, o auspicavo, che questo
documento non fosse ispirato solo a reclamare una presenza formale
- o meno - dei nostri Parlamentari all'interno di una istituenda
Commissione bicamerale, ma mi aspettavo un documento più forte,
forse il frutto di un'elaborazione più attenta e congiunta da parte
di tutto il Consiglio regionale, con una partecipazione cioè di
tutte le forze, e non propinato così, all'ultimo minuto, anche
perché c'è un impedimento oggettivo nell'esaminare con una certa
attenzione quelle che sono le varie affermazioni che sono qui
contenute.
L'altra debolezza di cui dicevo è la rappresentanza della
Regione Valle d'Aosta in questo assetto bipolarista imperfetto che
abbiamo attualmente in Italia. Una debolezza che sembrava
scongiurata durante la campagna elettorale, dove si diceva che i
rappresentanti valdostani, pur essendo presenti nel Gruppo misto,
avrebbero comunque avuto la dignità di avere rapporti con le
massime personalità dello Stato o avere rappresentanze in quelli
che sono gli organismi decisionali dello Stato; invece qui
verifichiamo che la cosa non è accaduta.
La debolezza è più che mai concreta e i nostri due Parlamentari
rischiano di essere tagliati fuori, diversamente da quanto
affermavano quando erano in campagna elettorale. Ciò comporta una
difficile visibilità della nostra regione nell'ambito di quella che
è la dialettica politica nei singoli organi istituzionali, che
subiscono o comunque devono convivere con quella che è la logica
del bipolarismo.
Non condividendo per le ragioni che ho detto questo documento,
che altro non è che la sommatoria di due debolezze, una statale e
una regionale, naturalmente per ragioni squisitamente politiche non
voterò contro questo documento perché le regioni devono avere
quella giusta rappresentanza nell'ambito degli organismi preposti
alla revisione di tutte le norme, non mi sento di votarlo e mi
asterrò.
Presidente Pongo in votazione la risoluzione nel testo così
emendato:
Risoluzione Il Consiglio regionale della Valle d'Aosta
Richiamata la volontà, più volte espressa dal Consiglio
regionale della Valle d'Aosta, di perseguire una riforma in senso
federale dello Stato che faccia delle regioni un soggetto
costituente e che ponga alla base della futura Costituzione un
accordo federativo tra tutte le entità regionali;
Considerato che si profila in Parlamento un accordo politico che
dovrebbe condurre, nei prossimi giorni, alla deliberazione dei due
rami del Parlamento tesa alla nascita di una Commissione Bicamerale
per le Riforme Istituzionali;
Rilevata la necessità di affermare, in questa fase in cui sono
in discussione i meccanismi di costituzione della predetta
Commissione Bicamerale, l'importanza ed il diritto per la Valle
d'Aosta di essere rappresentata in seno a questo organismo che
dovrebbe tra l'altro occuparsi della Riforma dello Stato in senso
federale;
Ricordato che la Valle d'Aosta, in base all'articolo 47 dello
Statuto di Autonomia Speciale, ha costituzionalmente diritto a
propri rappresentanti in seno alla Camera dei Deputati e del Senato
della Repubblica, anche a beneficio della possibilità di
partecipare alle procedure ordinarie previste dall'articolo 138
della Costituzione;
Sottolineato che la revisione dell'attuale Statuto di Autonomia
della Valle d'Aosta non può avvenire senza essere preceduta da un
esplicito accordo fra lo Stato e le Istituzioni rappresentative
della Valle d'Aosta, in conformità allo spirito che ha ispirato nel
1945 la concessione della prima forma di autonomia, successivamente
formalizzata con l'approvazione dello Statuto Speciale;
chiede con forza
che nessuna decisione venga assunta, pena la violazione dello
spirito della Costituzione, senza la partecipazione di un
rappresentante della Valle d'Aosta in seno alla costituenda
Commissione Bicamerale per le riforme istituzionali;
sollecita
il Governo ed il Parlamento della Repubblica affinché si
adoperino per garantire, nel pieno rispetto della Costituzione e
dello Statuto Speciale, la rappresentanza e partecipazione della
Valle in seno alla costituenda Commissione Bicamerale per le
Riforme Istituzionali;
decide
di trasmettere la presente risoluzione al Presidente della
Repubblica, al Presidente del Consiglio dei Ministri, al Presidente
del Senato della Repubblica, al Presidente della Camera dei
Deputati, ai Gruppi parlamentari del Senato della Repubblica e
della Camera dei Deputati, ai Parlamentari della Regione.
Presenti: 27
Votanti e favorevoli: 25
Astenuti: 2 (Chiarello e Tibaldi)
Il Consiglio approva
Presidente Con questo oggetto si concludono i lavori.
La seduta è tolta.
L'adunanza termina alle ore 13,38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK