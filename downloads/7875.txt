Consiglio Regionale della Valle d'Aosta - Oggetto del Consiglio n. 2295 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2295 del 22 ottobre 1986 - Resoconto
OGGETTO N. 2295/VIII - TUTELA DELL'AMBIENTE.
(Interpellanze).
PRESIDENTE:
Se gli interpellanti niente hanno da dire,
discutiamo insieme le interpellanze iscritte ai n. 25 e 26
dell'ordine del giorno, presentate rispettivamente dal Consigliere
Torrione e Viberti. Ne do lettura:
INTERPELLANZA
Recenti polemiche hanno coinvolto la stessa Presidenza della
Giunta regionale per fatti ed episodi - presunti o reali - connessi
ai problemi della tutela dell'ambiente.
Ciò avrebbe dovuto, quanto meno far riflettere sulla necessità
da parte dell'Amministrazione regionale di usare un diverso
atteggiamento nei confronti dell'ampia tematica ambientale.
Invece diversi episodi hanno nuovamente messo in allarme le
associazioni protezionistiche. Tralasciando quelli più marginali,
due fatti concreti e un'ipotesi hanno in effetti riproposto in
termini di bruciante attualità l'esigenza primaria di usare certe
cautele ed una più rigorosa attenzione nel momento in cui si
interviene in territorio della nostra Regione sia per i riflessi di
inevitabile impatto sull'opinione pubblica, sia per la "reale
brutalità" di determinati lavori interessanti zone di particolare
pregio paesaggistico.
In particolare gli interventi che hanno suscitato maggiori
perplessità sono quelli riguardanti il prato di Sant'Orso a Cogne e
i lavori di arginatura della Dora Baltea ad Aosta in fregio alla
zona di Mont-Fleury.
Nel primo caso si tratta in effetti di un modesto sbancamento di
circa 6 mq. necessario per predisporre la pista di fondo di Cogne
ai fini dell'attuazione di gare di staffetta a livello
internazionale mentre l'operazione in atto a Mont-Fleury riguarda
invece un massiccio intervento sull'alveo del fiume, parrebbe con
deviazione dello stesso, con costruzione di poderose opere murarie
sugli argini.
Questa la realtà dei fatti mentre una voce circolante con sempre
maggiore insistenza prospetterebbe invece la ri-proposizione del
progetto di costruzione "emergente" della stazione dei pullman
sull'ex area Rizzardi di Aosta dove peraltro è stato nel frattempo
costruito un discutibile parcheggio pluripiano sotterraneo.
Tutto ciò premesso il sottoscritto Consigliere
regionale
INTERPELLA
gli Assessori competenti per conoscere:
a)
se non era evitabile l'intervento effettuato sul
prato di St. Orso a Cogne, visto e considerato che tale ambito
territoriale è sottoposto a rigoroso vincolo paesaggistico e
ambientale da parte della competente Sovraintendenza ed in caso
affermativo per quale motivo non si è ipotizzata la possibilità di
altre soluzioni tecniche anzichè manomettere, seppur in termini
modesti, tale prato violando un principio che potrebbe lasciare
spazio ad altre pericolose iniziative del genere;
b) un giudizio della Giunta sull'entità dei lavori di arginatura
della Dora Baltea interessanti la zona di Mont-Fleury ad Aosta,
anch'essa sottoposta a vincolo paesaggistico, in considerazione del
fatto che proprio tale zona adiacente a quella del percorso della
prossima tangenziale di Aosta è inclusa nello studio di impatto
ambientale del progetto autostradale dell'opera in questione
commissionato di recente dall'Amministrazione regionale.
c) se corrisponde a verità il fatto che i lavori di arginatura
della Dora sono inclusi nel cosiddetto Piano FIO e interessano aste
di fiume sottoposte a vincolo della legge Galasso;
d) se non si ritiene opportuno di sottoporre la progettazione
esecutiva dei predetti lavori ad un esame ed un giudizio della
competente Commissione consiliare approfittando della temporanea
sospensione dei lavori stessi ordinata dall'Assessorato ai lavori
Pubblici.
e)
se corrisponde a verità che è in corso di
rielaborazione il progetto di costruzione della nuova stazione dei
pullman di Aosta da localizzarsi in fregio alle mura romane di via
Carrel e più precisamente sull'area occupata dal parcheggio
sotterraneo in fase di costruzione;
f) se la Giunta non abbia esaminato in accordo con il Comune
di Aosta, una diversa localizzazione per tale stazione in relazione
alla disposizione di aree della Deltasider o della
Ferrovia.
F.to: G. TORRIONE
INTERPELLANZA
Appreso che un notevole movimento terra è stato autorizzato
sul prato di St. Orso in Comune di Cogne;
Considerato che il lavori di arginatura della Dora Baltea fra
i Comuni di Aosta e Gressan sono iniziati in assenza di concessione
edilizia almeno per la parte di territorio in Comune di
Aosta;
si
INTERPELLA
l'Assessore regionale al Turismo, Urbanistica e Beni
Culturali per conoscere i suoi intendimenti relativi alla
salvaguardia dell'ambiente naturale e del rispetto delle norme
esistenti.
F.to: I. Viberti
PRESIDENTE:
Ha chiesto di illustrare l'interpellanza
iscritta al n. 25 dello ordine del giorno, il Consigliere Torrione,
ne ha facoltà.
TORRIONE (P.S.I.)
- Non è presente, ma ringrazio
ugualmente il Consigliere Maquignaz per le espressioni 'felici' che
ha avuto nei miei confronti, per quanto riguarda i 'miei'
atteggiamenti in questo consesso su problemi della tematica
ambientale.
Prendo spunto da quanto afferma il Consigliere Maquignaz per
dire che sul piano turistico in effetti la Valle d'Aosta ha avuto
recentemente dei danni per miliardi, perchè la sua immagine si
sarebbe all'esterno un po' appannata per effetto del conferimento
al Presidente della Giunta regionale del premio Attila.
Non entro in merito alle motivazioni che hanno portato ad
assegnare questo premio, devo però riconoscere che di danno per
miliardi alla Valle d'Aosta ne sono stati fatti. Colgo l'occasione
per dire che l'altro giorno la III^ Commissione consiliare si è
recata in quel di Courmayeur ed ha fatto un sopralluogo molto;
accurato, anche se il tempo non era dei più benevoli. Ci siamo
accorti che i danni causati dal passaggio di piste di sci e di
impianti di risalita molto probabilmente assommano a molti, molti
miliardi. Miliardi che poi alla fine pagherà 'Pantalone', perchè
questo sembra essere un pochino l'atteggiamento della Val Veny.
Devo riconoscere quindi che in quel comprensorio alcuni danni al
nostro ambiente sono stati fatti, forse per una conoscenza di
controllo accurato, forse perchè si è sottovalutato il problema, o
perchè si è derogato ad alcuni principi. E qui entro nel tema della
mia interpellanza che riguarda il primo degli argomenti che ho
trattato, ed è l'intervento che è stato fatto sul prato di St. Orso
a Cogne.
So benissimo che qualcuno dirà che ho presentato questa
interpellanza per farmi della pubblicità a basso prezzo. Dirà pure
che le osservazioni che faccio in questa aula servono ad Antonio
Cederna o ad altri per dipingere la Valle d'Aosta come il peggiore
dei paesi e delle Regioni. So anche che questo atteggiamento per
qualche verso mi si potrà anche rivoltare contro, perchè qualcuno
farà di tutto perchè questo avvenga.
Ritengo, e lo dico per chiarezza e per onestà, che l'intervento
nel prato di St. Orso è un intervento decisamente modesto, perchè
sono andato su a vedere prima di presentare l'interpellanza: si
tratta di uno sbancamento, se si può chiamare tale, di circa 6.000
mq.. Nel momento in cui l'ho visto per la prima volta, faceva un
po' impressione perchè era in azione una ruspa e quindi era nel
momento del movimento di terra; quando l'ho rivisto devo
riconoscere che si è livellato il terreno e si è ripristinato, per
quanto possibile, la cotica erbosa preesistente. Quindi il discorso
sul piano dell'impatto ambientale è molto relativo in questo caso,
però trovo che ancora una volta si è contraddittori
nell'atteggiamento, perchè sul prato di St. Orso, conosciuto in
tutta Italia ed anche in Europa per la sua incomparabile bellezza,
si è venuti meno ad un principio: se l'Amministrazione regionale
pone un vincolo, quel vincolo ha il dovere di farlo rispettare. Se
per prima invece viene meno a quelle che sono le sue stesse
prescrizioni, allora nei confronti dei cittadini non diventa più
credibile. E questo è il fatto che è successo nel prato di St.
Orso, perchè poi diventa molto difficile far capire ai cittadini
che altri vincoli che gravano sulla loro testa sono invece vincoli
che deve sopportare tranquillamente.
Su questo trovo anche l'atteggiamento di chi è preposto alla
tutela dei beni ambientali e dei beni culturali: è un atteggiamento
che non condivido assolutamente, perchè contraddittorio e
compromissorio. Non è la prima volta che lo dico in quest'aula, e
non mi stancherò di ripeterlo fin quando non vedrò che questo
atteggiamento cambia.
Se veniamo all'altro argomento di questa interpellanza, vediamo
che non è altro che la testimonianza che quando si è derogato al
principio, si consentono interventi che sono di ben altra natura e
portata, e mi riferisco all'intervento su Mont-Fleury e
sull'arginatura della Dora. Non sto ad entrare in merito se c'era
l'autorizzazione perchè sicuramente qualcun altro solleverà questo
problema; intervengo anche qui per dire che siamo un'altra volta
davanti ad un atteggiamento che è incomprensibile. Tutta la grossa
polemica che c'è stata sul passaggio della tangenziale avrebbe
dovuto insegnare qualcosa, invece non ha insegnato assolutamente
niente. Su quel tratto di fiume grava un vincolo ambientale e
paesaggistico, per cui chiedo per correttezza che la Giunta
regionale vada a fare un sopralluogo in quell'ambito territoriale.
Si accorgerà in quel momento di quale sconvolgimento si è portato
in una delle zone più belle della piana aostana; la vegetazione
sulle rive è stata completamente cancellata, e si sono predisposte
quelle che sono le opere preliminari in funzione dell'arginatura.
Si sono costruiti muraglioni alti, si è scavato sulle sponde del
fiume, tracciando nettamente quello che era l'argine naturale e si
è arrivati a fare uno sbancamento che arriva ai due-tre metri. Se
questo è un modo di avvicinarsi al territorio con un minimo di
cautela, poi mi si dirà come e perchè.
Contesto anche il fatto che certe arginature hanno un
significato solo a valle e l'ho già detto una volta all'Assessore
Perrin: a mio avviso è inutile arginare i fiumi a valle, che tra
l'altro secondo alcuni servono a poco; le arginature e le opere di
protezione e di regimentazione delle acque vanno fatte a monte.
L'altro giorno ci siamo resi conto di quanto sia valido questo
discorso, perchè per non aver fatto a monte alcune opere di
arginatura e di regimentazione delle acque abbiamo visto cosa può
succedere nel comprensorio della Val Veny. E questa è un'altra
risposta che chiedo, che deve essere convincente, perchè non si può
sempre in nome di qualcosa derogare a certi principi, anche se
questi lavori (e qui è una carenza nostra in quanto questi lavori
ci sono completamente finanziati sul piano FIO) ci sono del tutto
sfuggiti di mano, son sfuggiti al controllo di questo Consiglio,
per il fatto che (mi suggerisce giustamente il Consigliere Tonino)
i progetti non li abbiamo mai visti.
Dicono i Consiglieri circoscrizionali di Aosta che hanno visto
quei progetti, che questi mal si conciliano con l'ambiente, con un
atteggiamento di rispetto delle caratteristiche della zona. Questo
dicono i Consiglieri circoscrizionali di Aosta, i quali hanno poi
in seguito alla sospensione dei lavori avuto la possibilità di
esaminare questo progetto.
Vengo all'ultimo argomento, che riguarda un ambito territoriale
diverso, che è quello in fregio a via Carrel ad Aosta. Qui, come ho
avuto modo di dire in altra occasione, si è costruito un
discutibile parcheggio pluripiano sotterraneo e adesso, secondo
alcune ultime notizie che riguardano sia la Regione che il Comune
(puntualizzo, altrimenti salta fuori l'Assessore Borbey che mi
dice. "Te lo ha imposto il Sindaco Bich", che il mio atteggiamento
vale per questa amministrazione e per l'altra), si vuole costruire
un fabbricato emergente che serva a ridosso delle mura romane a
creare quella che dovrebbe essere la stazione dei pullman: è una
follia, che contrasta con quelle che sono delle precise leggi,
perchè basta che gli organi competenti della Regione si vadano a
leggere la legge del 1939 sulla tutela dei beni culturali, per
accorgersi che quell'intervento non è possibile farlo. C'è una zona
di rispetto delle mura che va considerata.
Queste sono le domande che pongo, che credo che esigano delle
risposte precise: se queste saranno convincenti, il mio
atteggiamento sarà di un certo tipo. Certo è che su alcuni
argomenti non è più il caso di derogare; se non si ottiene
soddisfazione in quest'aula, allora, per non sentirsi preso in
giro, si sarà costretti a rivolgersi altrove.
PRESIDENTE:
Ha chiesto di parlare il Consigliere Viberti
per illustrare l'interpellanza iscritta al punto n. 26, ne ha
facoltà.
VIBERTI (N.S.) -
mi pare che molto bene il collega
Torrione abbia già affrontato anche i problemi che, con la
interpellanza molto più sintetica da me presentata, venivano presi
in considerazione, e cioè i lavori relativi al prato di St. Orso e
i lavori relativi alla arginatura della Dora Baltea fra i Comuni di
Aosta e Gressan.
Nell'associarmi alle cose da lui dette, mi permetterei di
ampliare un po' il campo. In particolare per quello che riguarda
l'ex area Rizzardi vorrei ricordare a questa Amministrazione che a
suo tempo l'esproprio venne fatto con una motivazione, e da questi
banchi si posero delle domande precise all'allora Presidente della
Giunta. L'esproprio venne fatto proprio per permettere una
fruizione delle mura romane. Se oggi andiamo contro quella che è
stata la motivazione dell'esproprio, credo che i proprietari
potrebbero a pieno titolo avere qualcosa da dire, e non solo
loro.
Le arginature che vengono costruite fra i Comuni di Aosta,
Gressan e Jovençan sono oltremodo sproporzionate, a nostro avviso;
l'unica giustificazione, fra virgolette, è quella della possibilità
che venga costruita una autostrada che viene definita tangenziale
in questo punto, ma che mantiene tutte le caratteristiche di una
autostrada in quanto non ha alcuna possibilità di aggancio con la
città di Aosta e quindi non di tangenziale trattasi ma di
autostrada.
Abbiamo visto che cosa il mancato governo delle acque nel
comprensorio sciistico Col Checrouit, Val Veny, ha provocato e sta
provocando. Lo studio presentato dalla Val Veny, commissionato ad
uno studio professionale di Aosta, evidenziava una cosa di cui non
ci eravamo neppure resi conto, e cioè che il danno più grave si
stava verificando nel versante della Val Veny. Abbiamo potuto
constatare che la realtà nella zona boscata di questa valle è molto
peggiore. Stiamo spendendo centinaia di milioni per fare delle
arginature che hanno poco senso dal punto di vista delle
arginature, quindi della motivazione per cui riceviamo i fondi del
piano FIO, mentre lassù, per l'incuria di chi ha utilizzato il
territorio e anche per il mancato controllo da parte
dell'Amministrazione regionale, il regime delle acque è andato
completamente disperso ed abbiamo decine e decine di interventi che
vengono fatti a tampone, senza risolvere il problema.
Lì dovremmo cercare un governo delle acque, lì dobbiamo
intervenire per permettere un ripristino, uno di quei ripristini
cui faceva cenno il Consigliere Tonino, quando diceva che ci sono
delle zone nella nostra Regione nelle quali l'intervento deve
essere immediato preciso e seguire delle linee strategiche. Non
soltanto le linee strategiche indicate in qualche piano che come
sempre resta nel cassetto, ma linee strategiche alle quali ci si
vuole attenere per un governo del territorio della nostra Regione
che sia sostanziale, che permetta uno sviluppo turistico effettivo
e che basi su quella che è la risorsa della nostra Regione, e cioè
il territorio. Questa è l'ultima risorsa che ci rimane e se non la
salvaguardiamo, farà trovare chi amministrerà questa regione fra
15-20 anni in condizioni precarie. Altro che aumentare contributi
dall'80 al 100% (mi spiace che non ci sia qui il Consigliere
Berti), non ci saranno neanche più i contributi!
Per non farla più lunga, visto che i lavori di questo Consiglio
si stanno decisamente prolungando, vorrei solo aggiungere una cosa
ancora relativa alle concessioni. Siamo praticamente certi che i
lavori sono stati eseguiti per quello che riguarda il Comune di
Aosta in assenza di concessione edilizia. Stiamo cercando di fare
delle verifiche: per quello che riguarda la legge Galasso, che
purtroppo è l'unico vincolo esistente (dico purtroppo perchè
abbiamo constatato che il vincolo ai sensi della legge del '39 non
comprende le sponde della Dora), abbiamo visto che il vincolo del
Mont-Fleury si ferma più distante. Purtroppo, lo ripeto, perchè
preferiremmo che a suo tempo chi predispose il vincolo lo avesse
fatto non solo prendendo in considerazione l'ottica di visuale del
castello di Mont-Fleury dalla parte della strada che conduce alla
statale, via Piccolo S. Bernardo, ma anche dalla parte del Comune
di Gressan e del Comune di Jovençan. Purtroppo questo non è stato
fatto.
C'era il vincolo della 413: abbiamo verificato che c'è una
autorizzazione e stiamo cercando di fare ulteriori verifiche, e
ancora una volta voglio ricordare che ai Consiglieri regionali
vengono frapposte molte, troppe difficoltà nell'esercizio delle
loro funzioni. Per poter vedere una autorizzazione, bisogna fare
una richiesta scritta e si aspettano dei giorni per poterla avere.
Ci sono degli uffici, come nel caso specifico quello relativo ai
vincoli, che sono stati di una gentilezza, di una cortesia che non
posso che definire squisita; nonostante questo, passano giorni
prima di avere delle informazioni. Rivendico per il Consigliere il
diritto di avere delle informazioni e di averle in modo tempestivo
e completo, altrimenti viene mortificato il compito di istituto del
Consigliere regionale. A livello legislativo in questo Consiglio è
praticamente impossibile far passare alcunché, persino a livello di
emendamenti veniamo continuamente cassati. A livello di mozioni c'è
il sistema dell'astensione, quindi oltre ad essere cassati
continuamente a livello di Consiglio, non abbiamo neppure la
possibilità di accedere a della documentazione, di conoscere quali
sono le reali attività dell'Amministrazione regionale.
Comunque voglio dire che secondo noi manca una autorizzazione
relativa al decreto Galasso per la modifica che è stata fatta al
progetto. Stiamo cercando da tempo di verificare questo, purtroppo
non riusciamo a farlo. Mi auguro che gli Assessori Fosson e Borbey
vogliano finalmente dare la possibilità al sottoscritto di rendersi
conto se le cose sono state fatte secondo quelle che sono le norme
esistenti.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
Partirò dalle richieste del Consigliere
Torrione per quello che riguarda il prato di S. Orso di Cogne visto
che i lavori sono stati effettuati a cura dell'Assessorato ai
Lavori Pubblici. Lascerò dire all'Assessore Borbey alcuni concetti
sul vincolo: a me pare che il vincolo sul prato di S. Orso sia
sacrosanto, ma non debba essere considerato in maniera totale ed
assoluta. Il Consigliere Torrione stesso ha detto che si tratta di
lavori di poco conto, lavori regolarmente autorizzati per quello
che riguarda noi esecutori da parte del Comune e da parte della
Sovrintendenza ai Beni Culturali, che si preoccupa di dare delle
precise prescrizioni su come debbano essere sistemati i terreni a
lavoro eseguito.
Per quanto riguarda il tema dell'argine della Dora in prossimità
del Comune di Aosta, debbo dire che il progetto, redatto all'Ing.
Devoti e in parte dall'Ing. Vallacqua, perlomeno per una parte
minima che riguarda il discorso che stiamo facendo oggi, è stato
trasmesso (e questo per un giudizio dal punto di vista di
correttezza idraulica) al Magistrato Del Po, che ha già dato un
primo parere favorevole addirittura nel 1982. In questo modo
intendo fare una puntualizzazione, senza entrare in ulteriori
dettagli, sul giudizio che viene dato sulle arginature oltremodo
sproporzionate o spropositate. Ci sono precise leggi e norme
statistiche sulla portata dei fiumi e dei torrenti, sulle capacità
di invaso dei bacini, che determinano le portate di massima piena,
alle quali si deve fare riferimento per una corretta progettazione
idraulica. È vero quello che dicevano sia il Consigliere Torrione
che il Consigliere Viberti, che i bacini vanno regolamentati non
solo nelle loro aste di fondo valle con delle arginature ma anche a
monte, e mi pare che questo nel complesso sia stato fatto. Ora, se
vogliamo in prossimità della città di Aosta procedere alla
costruzione della tangenziale come intendiamo procedere, è
necessario sistemare correttamente il fiume Dora Baltea.
Posso ammettere che nel progetto l'arginatura possa sembrare
sproporzionata, però questo è richiesto da precise norme di
progettazione idraulica, e penso che l'Ing. Devoti mercoledì
scorso, in occasione di una riunione dei Comitati di quartiere di
Aosta, lo abbia spiegato con dovizia di particolari. Può essere
vero che in certe zone della città viene eliminata provvisoriamente
nel corso dei lavori una certa vegetazione. Aggiungo che in altre
zone della città (vedasi le discariche della Cogne, vedasi una
serie di cave) questo tipo di lavoro condurrà ad una
razionalizzazione e ad un miglioramento netto dell'assetto del
fiume.
Per quanto riguarda le aste di fiume sottoposte a vincolo della
legge Galasso, da parte dell'Assessorato ai Lavori Pubblici è stato
richiesto, con prot. 3653 del 29 aprile scorso, parere alla
Sovrintendenza dei Beni Culturali, ai sensi della legge 431,
appunto la Galasso, e questo parere favorevole ci è pervenuto in
data 22 maggio.
Per quanto riguarda le concessioni edilizie, per ottenere e
mantenere i finanziamenti del FIO era indispensabile avere
appaltato i lavori entro una certa data ed averne dato la consegna
in un'altra data, mi pare intorno alla fine di luglio. Abbiamo
consegnato i lavori che poi sono stati sospesi per l'acqua alta,
dopo di che, a seguito di una ispezione del FIO, abbiamo ritenuto
di riaprire i lavori, che sono consistiti nell'impianto di
cantiere, in attesa di avere la definizione di tutte le concessioni
edilizie.
Posso dire che la concessione edilizia al comune di Aosta è
stata richiesta in data 9.6.1986. C'è già stato un parere
favorevole della Commissione edilizia, che dovrebbe risalire a
luglio, ulteriore documentazione ci è stata chiesta il 14 ottobre.
C'è assicurazione da parte del Comune per un rapido rilascio della
concessione edilizia.
Dal Comune di Pollein abbiamo risposta favorevole da parte della
Commissione edilizia del 24 giugno, subordinata alla presentazione
di disponibilità dei terreni e all'autorizzazione Galasso di cui
parlavo prima. I documenti sono stati trasmessi ai primi di ottobre
dell'86, quindi la concessione sta per essere rilasciata. Il Comune
di Sarre ha rilasciato la concessione edilizia n. 21 del 4 luglio,
il Comune di Charvensod la concessione edilizia n. 49 del 12
luglio, il Comune di Saint-Pierre la concessione dell'8 luglio; al
Comune di Gressan c'è il parere favorevole della Commissione
edilizia, e poi c'è stato il noto incendio negli uffici comunali,
quindi abbiamo ripresentato la documentazione, però dovrebbe a
giorni arrivarci tutto. Il Comune di Gressan ci ha rilasciato la
concessione edilizia l'8 ottobre, numero 11; il Comune di
Aymavilles ci ha dato parere favorevole come Commissione edilizia
il 15 luglio, e il 21 ottobre, ieri è stata ritirata la concessione
edilizia.
Aggiungo ancora che il progetto FIO nel suo complesso è stato
approvato con deliberazione di Giunta n. 3099 del 10 maggio,
ratificata dal Consiglio regionale il 5 giugno.
La Commissione consiliare competente, presieduta dal Consigliere
Tonino, è stata regolarmente convocata ed ha espresso un suo
parere: ci sono per la verità le osservazioni del Consigliere
Torrione che in pratica hanno le stesse argomentazioni di oggi, fa
piacere però che il Presidente della Commissione esprima parere
favorevole sulla metodologia adottata per la redazione del progetto
auspicando che tale metodo sia adottato anche in altre
circostanze.
(Il Consigliere Tonino interviene fuori microfono per alcune
precisazioni)
FOSSON (D.C.) -
Non era in questo senso? Allora è troppo
sintetica la verbalizzazione.
Un'ultima cosa che può essere significativa per un ulteriore
controllo, anche se molto esterno, su questi progetti, è il fatto
che il finanziamento FIO usufruisce di un finanziamento della Banca
Europea degli investimenti; questo significa che ha avuto ulteriori
controlli e ulteriore valutazione.
Affronto l'argomento che riguarda l'area ex Rizzardi. In effetti
il Comune di Aosta, con comunicazione di questi ultimi giorni, dopo
avere accettato sempre verbalmente una ipotesi di terminal dei bus
sulla copertura del parcheggio in costruzione, richiede la
possibilità di spostare il parcheggio dei pullman sull'area della
ferrovia. Devo dire che come Regione non abbiamo niente in
contrario ad una valutazione di questo tipo, anzi siamo
assolutamente favorevoli. Il problema è un altro: quali sono i
tempi che ci permettono di avere la disponibilità del terreno della
ferrovia? Il Comune di Aosta ci ha assicurato di stare per prendere
dei contatti immediati e urgenti con la ferrovia e di darci
risposta in tempi brevi. Quello che non siamo disposti ad accettare
è che di questo problema si parli ancora per anni, e che quindi il
parcheggio non possa essere finito in tempi brevi. Siamo
disponibili a spostare il parcheggio sull'area della ferrovia, ma
il discorso deve essere chiuso in tempi ragionevolmente brevi.
PRESIDENTE:
Ha chiesto di parlare l'Assessore al turismo,
Urbanistica e Beni Culturali Borbey, ne ha facoltà.
BORBEY (D.C.) -
C'è una prima richiesta da parte del
Consigliere Viberti che interpella il sottoscritto per conoscere
gli intendimenti relativi alla salvaguardia dell'ambiente naturale
ed al rispetto delle norme esistenti. Tutte le pratiche che devono
essere soggette al parere preventivo, sia per il vincolo della
legge del '39, sia per i nuovi vincoli della legge Galasso, vengono
esaminate dalla Sovrintendenza e vengono dati i relativi pareri.
Ora, c'è una particolare attenzione da parte della Sovrintendenza,
e per lo sbancamento eseguito nel prato di S. Orso, che viene
citato nell'interpellanza del Consigliere Torrione ed anche nelle
premesse dell'interpellanza del Consigliere Viberti, prima di
rilasciare l'autorizzazione è stato fatto un sopralluogo accurato
da parte dell'Arch. Prola, con il Sindaco del Comune, con la
Commissione preposta della Coppa del Mondo a Cogne, e si è ritenuto
che il livellamento di queste gobbe non portava minimamente danno
all'ambiente e paesaggisticamente al prato di S. Orso. C'è un
vincolo, non è un vincolo assoluto, come diceva il collega Fosson,
e ritengo che nel prato di S. Orso si potrà continuare a fare
dell'agricoltura, e potrà anche essere autorizzata una irrigazione
a pioggia, oppure l'esecuzione di altri lavori agricoli. Uno
spianamento di queste gobbe non è un danno a livello di paesaggio,
come ha riconosciuto il Consigliere Torrione, il quale insiste nel
discorso di salvaguardare il principio del vincolo esistente, per
cui è meglio non toccare niente. Su questo può anche avere ragione
il Consigliere Torrione, però lui stesso ha riconosciuto che si
tratta di un modesto sbancamento.
Da parte degli organi preposti è necessaria l'attenzione a
salvaguardare e tutelare il più possibile, e rispondo al
Consigliere Viberti dicendo che c'è da parte degli uffici una
attenzione sempre più vigile, affinchè per ogni autorizzazione
vengano fatti i debiti sopralluoghi.
Entro nel merito del discorso generale. Ribadiamo che come
Giunta regionale siamo attenti al discorso paesistico ed
ambientale, ed abbiamo riconosciuto quegli errori che possono
essere stati fatti nel passato, come ad esempio è successo nella
Val Veny, dove sono stati arrecati dei danni che possono
configurarsi in miliardi.
Si continua sempre a fare gli stessi esempi: quando vado a Pila,
mi viene male al cuore, ma questo luogo non si cita mai. Pila è
stata deturpata da un piano planovolumetrico che è stato votato
quasi all'unanimità in questo Consiglio regionale. Quello è stato
un altro errore. Allora, al mio posto, c'era un collega del
P.S.I.
TORRIONE (P.S.I.) - (fuori microfono)
mi
sembrava
strano che non si citasse questo particolare!
BORBEY (D.C.) -
Sto dicendo, senza polemiche, che chi
amministra purtroppo degli errori li fa, e a livello di ambiente
sono stati fatti degli errori da parte di tutte le forze politiche.
Guardo alcune volte la collina di Aosta: con l'ultimo complesso si
è realizzato un impatto ambientale di grosse proporzioni, quindi
senz'altro in quel momento, sia la Commissione edilizia, sia il
Sindaco quando hanno rilasciato la concessione edilizia, avranno
guardato bene, ma non si sono accorti che forse quel complesso
poteva deturpare l'ambiente.
Sempre si è cercato di salvaguardare l'ambiente, che
consideriamo uno dei valori che dobbiamo difendere; alcune volte
possiamo aver fatto degli errori. Quindi ribadiamo la nostra
disponibilità rispetto alla sensibilità su questi problemi, ma al
tempo stesso riaffermiamo il nostro fermo atteggiamento nel cercare
di far fare le opere, affinchè queste non deturpino il
paesaggio.
Quando abbiamo parlato dell'arginatura della zona del
Mont-Fleury, molti scritti da parte di ambientalisti, anche di
Consiglieri di questo Consiglio, hanno dichiarato che quella era
una zona umida da salvaguardare. Sfido chiunque a dirmi cosa c'è di
umido in quella zona. Forse venticinque anni fa esisteva una zona
umida; in questo momento lungo la Dora Baltea nel tratto fra Aosta
e Brissogne c'è una zona umida che è salvaguardata dall'Assessorato
all'Ambiente. Quindi si esagera alcune volte e si contrabbandano
determinate peculiarità di ambienti, quando queste non esistono, e
questo può danneggiare l'immagine all'esterno della Valle d'Aosta,
come diceva forse un po' brutalmente il Consigliere Maquignaz.
Infatti, quando si inizia una interpellanza, che può andare agli
organi di stampa, e si parla nelle premesse di riflessi
"...sull'opinione pubblica, sia per la "reale brutalità" di
determinati lavori interessanti zone di particolare pregio
paesaggistico. In particolare gli interventi che hanno suscitato
maggiori perplessità ed obiezioni sono quelli riguardanti il prato
di S. Orso a Cogne e poi dopo l'arginatura". Anche se si dice poi
sotto che il prato di S. Orso è una piccola cosa, prima però si è
parlato di reale brutalità. Quindi dico (non per la polemica) che
se qualcuno vuole speculare ulteriormente e portare danno alla
Valle d'Aosta, se i giornalisti scrivono "reale brutalità" riferita
al prato di S. Orso, ebbene Le ripeto, Consigliere Torrione, che
Lei non fa un buon servizio alla Valle d'Aosta.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
Indubbiamente non farò dei buoni
servizi alla Valle d'Aosta e posso concordare con il collega
Borbey, ma siamo se non altro in due a non farne: io da una parte e
lui dall'altra. Così almeno sono in buona compagnia.
Contesto l'ultima affermazione dell'Assessore Borbey che qui le
verità non si deve dirle: le verità invece si deve dirle! Io avevo
detto in quest'aula - perchè sapevo che avrebbe ripreso il discorso
l'Assessore Borbey - che alcuni interventi, fra cui Pila - e gli
porterò il resoconto consiliare - erano stati un errore; e lo avevo
detto io per primo sono anche qui per affermare che ciascuno è
soggetto ad un margine di errore, guai se non ammettessimo questo;
dico però che quando si persevera il discorso diventa diverso.
Intanto vorrei fare due considerazioni: la coscienza ecologica
sta maturando nella gente. Facciamo finta di non accorgerci che gli
altri parlano un linguaggio ormai diverso, e noi che amministriamo
abbiamo il dovere di adeguarci. Questo sforzo lo dobbiamo fare.
Uno dei drammi della nostra storia è quello di conciliare lo
sviluppo economico con il rispetto del territorio. È una tematica
vastissima che non può essere liquidata in quattro parole in
quest'aula, e che merita una riflessione approfondita.
Ho citato la Val Veny perchè l'altro giorno abbiamo fatto un
sopralluogo. Dico che troppo poco il Consiglio regionale nel suo
insieme sta in questa aula, e l'altro giorno qualche Consigliere di
maggioranza mi ha dato ragione, perchè sarebbe opportuno fare
qualche sopralluogo in più per renderci conto a livello di
testimonianza che certe cose non vanno, non per spirito polemico,
ma per cercare di rimediare a certe situazioni.
Non posso che dare atto all'Assessore ai Lavori Pubblici di aver
risposto con estrema puntualità e precisione a quelle che erano le
domande; però me ne pongo un'altra. Mi chiedo se non è
contraddittorio l'atteggiamento dell'Amministrazione regionale che
ordina uno studio di impatto ambientale sulla tangenziale che
riguarda quella zona e quindi quegli interventi che si possono e si
devono fare in quell'ambito territoriale, e poi di sua iniziativa
non si ricorda più di questo e fa i lavori di arginatura, che
possono anche essere funzionali con il passaggio dell'autostrada,
ma possono anche non esserlo, perchè questo lo deve dire lo studio
di impatto ambientale, unico abilitato a dirlo.
Sul resto, prendo atto con soddisfazione che il Comune di Aosta,
ha fatto almeno questa proposta, perchè mi permetto di dire che la
localizzazione della stazione dei pullman si può realizzare in aree
contigue alla stazione, senza toccare la zona dell'ex area
Rizzardi, utilizzando sia quella opportunità che ha indicato il
Comune che è l'area della ferrovia, sia, al limite, al di là della
ferrovia stessa, quelle zone della DELTASIDER che sono addirittura
dismesse. In quel luogo fra l'altro i pullman non interferirebbero
più con la circolazione cosiddetta urbana, ma avrebbero la
possibilità di defluire attraverso il Pont-Suaz e quindi la zona di
Pollein, ed immettersi nell'autostrada da una parte e dall'altra,
attraverso via Artanavaz la nuova circonvallazione, e l'area del
Tesolin, verso l'Alta Valle.
Mi fa piacere che l'Assessore abbia detto che attende con ansia
questa risposta della ferrovia che mi auguro anche io sia
sollecita; l'unica cosa che non vorrei è che in omaggio alla fretta
si facessero delle scelte sbagliate. Aosta può sopportare ancora un
anno il disagio della stazione dei pullman ubicata in un luogo
sciagurato come quello di piazza Narbonne; inoltre questa ulteriore
mediazione servirebbe ad evitare errori futuri che potrebbero
ripercuotersi sulla città e sul suo territorio.
Chiudo dicendo che l'autonomia la si può difendere in due modi:
da un punto di vista finanziario avendo delle possibilità e delle
risorse, altrimenti si strozza e muore per asfissia l'autonomia;
dall'altra avendo un estremo riguardo per quanto concerne la
gestione del territorio, perchè il giorno che perderemo la
possibilità di governare (fra virgolette) il territorio, la nostra
autonomia servirà ben a poco.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.) -
È già la seconda volta che l'Assessore
Borbey dice chiaramente di essere passato dalla parte di coloro che
sono per un utilizzo intelligente dell'ambiente. Ci aspettiamo di
vedere delle scelte conseguenti a questa affermazione. Per il
momento non ci sentiamo di considerarlo uno dei nostri, fra
virgolette, cioè fra coloro che cercano di assumersi la
problematica dell'ambiente, e non parlo di ecologia perchè è un
termine troppo complicato e che viene troppo spesso usato anche
impropriamente. Quello che mi preoccupa è che non c'è a mio avviso
una attitudine: si dice che gli uffici mettono tutta la loro buona
volontà, ma se non c'è da parte del politico la volontà di
intervenire in modo diverso, credo che gli uffici potranno
continuare a mettere tutta la loro buona volontà, sulla quale non
abbiamo dubbi.
Avrei gradito sentire qualcosa di più dall'Assessore Fosson o
dall'Assessore Borbey per quello che riguarda le eventuali
prescrizioni (leggo dalla lettera a firma dell'Assessore Borbey
inviata dall'Assessorato ai Lavori Pubblici e relativa al vincolo
della 431):
"fatte salve le prescrizioni che verranno stabilite dalla
sezione archeologia regionale per quanto attiene la salvaguardia
dei resti del ponte romano in Comune di Charvensod, pertanto
codesto Assessorato dovrà prendere gli opportuni contatti con la
suddetta sezione archeologica per concordare gli interventi
necessari alla conservazione dei reperti romani" -
rispetto a
questo non è stato detto alcunché -
"Si fa presente che
l'esecuzione di opere non autorizzate dall'ufficio scrivente, dalla
realizzazione di un progetto comunque difforme da quello approvato,
con la presente decisione potrà comportare l'applicazione delle
sanzioni previste dall'art. 15 ecc. fra le quali anche la
demolizione delle opere abusive, disposta con decreto del Ministero
per i Beni Culturali ed Ambientali, da trascriversi nei registri
immobiliari".
Rispetto a questa approvazione, non abbiamo avuto approvazione
per un caso specifico, inoltre il progetto cui si da riferimento
qual'è? È quello delle arginature leggere o è quello delle
arginature a secco di natura ciclopica (questa è la definizione che
viene usata nella delibera 3013 del 24.4.1986, ratificata dal
Consiglio il 28.5.86)? Perchè ho tutti questi dubbi? Perchè la data
della autorizzazione ai sensi della Galasso è del 22 maggio, cioè
precedente alla ratifica del Consiglio regionale. Allora il dubbio
è che anche in questo caso le cose non siano in regola da un punto
di vista formale, e ci auguriamo di poter effettuare questo
controllo lunedì mattina.
Non posso essere completamente soddisfatto non tanto per la
volontà dimostrata dai colleghi Fosson e Borbey, ma perchè mi pare
che prevalga la volontà di uno spirito di polemica e non la volontà
di comprendere che certe osservazioni vengono fatte perchè c'è alla
base una certa scelta.
Lo abbiamo già detto in questa aula, abbiamo presentato una
mozione come Nuova Sinistra, relativamente al problema
dell'attribuzione alla Regione Valle d'Aosta del Premio Attila, e
la preoccupazione che oggi ha esternato il Consigliere Maquignaz,
di cui si è fatto interprete l'Assessore Borbey, noi l'abbiamo non
voglio dire presentata per primi in Consiglio, ma l'abbiamo
esplicitata anche attraverso delle proposte che la maggioranza di
questo Consiglio regionale ha rifiutato in blocco, dicendo che si
provvederà. Secondo noi questo è un atteggiamento dilatorio che se
può andare bene ai democristiani, non può andare bene a tutta la
maggioranza.
La nostra preoccupazione permane rispetto alla tematica
ambientale, anche se riconosciamo che rispetto a certi particolari
interventi sta cambiando qualcosa. Continueremo a battere su questo
tasto fintanto che non avremo, non dico ottenuto quello che
vogliamo noi, ma non avremo visto modificare sostanzialmente e in
modo massiccio l'intervento dell'ente pubblico sul territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK