Consiglio Regionale della Valle d'Aosta - Oggetto del Consiglio n. 126 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 126 del 11 marzo 1981 - Resoconto
OGGETTO N. 126/81 - DISEGNO DI LEGGE CONCERNENTE: "ARTICOLAZIONE
ORGANIZZATIVA E FUNZIONAMENTO DEL SERVIZIO SOCIO-SANITARIO
REGIONALE".
Presidente
- Chiede di parlare l'Assessore alla Sanità ed
Assistenza Sociale, Rollandin, ne ha facoltà.
Rollandin (UV)
- Mancava all'avvio definitivo della
riforma, in quanto gestione dell'Unità Sanitaria Locale, un
elemento che completa quelle quattro leggi fondamentali e
necessarie al buon funzionamento dell'Unità Sanitaria Locale. Sono
state infatti già approvate le tre leggi che riguardano
l'istituzione del servizio, i ruoli nominativi e il bilancio (le
norme e la gestione del patrimonio).
Con questa legge, che riguarda l'articolazione organizzativa ed
il funzionamento del servizio socio-sanitario, si individuano i
servizi fondamentali per la gestione dell'Unità Sanitaria Locale. È
un punto basilare e riveste l'importanza di associare in servizi
principali ed essenziali l'attività finora svolta e l'attività che
si potrà svolgere in relazione alla nostra regione.
Si tiene infatti conto di accorpamenti che prima non erano
previsti: si prevedono otto servizi principali che riguardano: il
servizio di igiene pubblica ambientale dell'alimentazione e della
sicurezza nei luoghi di lavoro - ed ecco perché questa mattina
c'era quell'aggancio che mi sembrava giusto di ricordare -, il
servizio di medicina legale, il servizio di assistenza sanitaria di
base - che è fondamentale e legato ai distretti -, il servizio di
assistenza sanitaria specialistica, ospedaliera ed
extra-ospedaliera, integrativa dell'assistenza di base e in questo
va vista l'assistenza farmaceutica che in altre regioni è stata
vista come servizio a sé stante e invece, come ho già detto nella
Commissione, abbiamo ritenuto di accorpare in questo servizio in
quanto la parte farmaceutica, pur rilevante, è vista essenzialmente
come servizio ospedaliero, e di fatto esiste un prontuario
terapeutico ospedaliero regionale già approvato - e in continuo
aggiornamento - che è un dato fondamentale per un'applicazione
corretta della cura "intra mura". È poi in attuazione un prontuario
terapeutico da estendere al resto della regione, che servirà da
base per l'attività regionale a livello farmaceutico, tenendo conto
che una parte delle farmacie, quelle municipalizzate, rimanga
comunque escluso da questo sistema, e questo è l'indirizzo che va
avanti a livello regionale. Quindi la parte farmaceutica che viene
inserita è la parte delle farmacie rurali dislocate sul territorio
che si vedranno inserite in questo discorso di assistenza
integrativa, e quindi accorpate in questo servizio.
Poi c'è il servizio di igiene e assistenza veterinaria, il
servizio socio-assistenziale, e con questo sottolineo che come
regione abbiamo scelto di decentrare già questo servizio che la
legge 833 non prende ancora in considerazione in quanto si aspetta
sempre la riforma del servizio sociale: noi abbiamo già previsto
qui un coordinatore che affianchi i due coordinatori previsti dalla
legge 833, proprio per supplire alle carenze che la normativa
statale ha lasciato e per realizzare un armonico coordinamento tra
l'attività sul territorio e l'attività ospedaliera.
Poi c'è il servizio per l'amministrazione del personale e
l'esercizio dell'attività amministrativa - altro servizio
indispensabile essenzialmente all'organizzazione del lavoro -, ed
il servizio economico e finanziario per le attività economali,
provveditoriali e gestione del patrimonio che regola la parte
finanziaria tenendo conto delle indicazioni della legge che è stata
approvata in questo Consiglio.
Con questa articolazione di servizi, che verrà coordinata da
personale che abbia l'esperienza sufficiente e che in applicazione
del 761 si trovi nelle posizioni di regola apicali, verranno ad
operare questi coordinatori di servizi e costituiranno l'ufficio di
direzione.
Questo ufficio di direzione è il fulcro dell'attività del
comitato di gestione, in quanto il comitato di gestione è l'organo
politico che agisce - e quindi amministra - per conto dei comuni,
poiché l'Unità Sanitaria Locale è una delega dei comuni e non una
delega regionale (pur potendo avere l'Unità Sanitaria Locale delle
deleghe in quanto anche la nostra legge n. 2 lo prevede - delle
deleghe espresse da parte della regione - come ne ha dallo Stato),
è una delega dicevo che i comuni danno agli amministratori, oltre
che per la sua competenza all'assemblea, per gestire la materia
sanitaria e socio-assistenziale nella nostra regione.
Per portare avanti correttamente questo discorso è quindi
essenziale che ci sia un buon funzionamento, un coordinamento
reciproco tra l'attività dei coordinatori di questi servizi e la
parte politica e amministrativa.
I coordinatori dei servizi, a loro volta, hanno bisogno di poter
contare su delle unità operative che tengono conto delle figure
mediche e para-mediche legate all'attività del singolo servizio. In
più, nell'attuazione dell'art. 17 della legge 833 che prevede
l'organizzazione del lavoro a livello di dipartimento, è previsto
un ufficio che tenga conto delle possibilità di utilizzare del
personale dei vari servizi, personale che rimane - come è detto qui
- a livello di dipendenza specifica legata al servizio che agisce
in determinati momenti e per determinate attività in funzione di un
particolare progetto, e mi riferisco qui ai progetti obiettivo
menzionati sia dal Piano Sanitario Nazionale, e previsti in futuro
dal Piano Sanitario Regionale.
Che cosa sono i progetti obiettivo: sono delle individuazioni di
problemi urgenti, particolarmente importanti, che devono vedere
impegnate un insieme di forze che devono essere tra loro collegate
a quel fine. Abbiamo già l'esperienza del dipartimento materno
infantile che integra l'utilizzo della struttura ospedaliera e
della struttura consultoriale; è un'integrazione che via via si sta
effettuando in quanto utilizza degli operatori per entrambe le
strutture e quindi si supera quella divisione, sovente artificiosa,
fra servizi, collegando quindi anche le prestazioni attuate
all'interno dell'ospedale con quelle attuate all'esterno. Si supera
così una barriera a livello psicologico: difatti abbiamo visto che
a livello di utenza del servizio consultoriale, nel momento in cui
si poteva garantire la presenza degli stessi operatori nella
struttura ambulatoriale e nella struttura ospedaliera, questa
utenza è aumentata proprio perché c'era una correlazione diretta
tra l'utilizzo in un certo momento e l'utilizzo ad un secondo
livello. Quindi l'attività deve essere svolta dalle unità operative
che sono parte integrante del servizio e che utilizzano le varie
strutture che qui vengono accorpate - in quanto tutte le strutture
esistenti nella nostra Regione saranno a disposizione di questa
articolazione dei servizi e quindi saranno presidi dell'Unità
Sanitaria Locale. Preciso che tutti i presidi delle ex mutue sono
ceduti con vincolo di destinazione ai singoli Comuni, però
l'utilizzo è legato all'U.S.L.
Quindi ritengo che con queste precisazioni questa legge e la sua
formulazione siano coerenti con le necessità regionali e tengano
conto di un'impostazione di lavoro, quindi un'organizzazione di
lavoro, a cui ci si richiamava questa mattina, che vede impegnato
il comitato di gestione, per una parte, e i comitati di zona per
realizzare, e progressivamente attuare, quella riforma di cui
sovente si parla a sproposito.
Presidente
- Colleghi Consiglieri, è aperta la
discussione.
Faccio presente che agli articoli 4 e 7 sono proposti
emendamenti da parte della Commissione, mentre sono proposte
correzioni formali, che potremmo anche chiamare emendamenti,
all'art. 12 e all'art. 13 da parte dell'Assessore Rollandin, come
risulta dagli allegati.
Vi viene distribuito in questo momento quell'ordine del giorno
che è stato rivoltato, ne potremo parlare dopo, a cui manca ancora
la firma del Consigliere Minuzzo che potrà apporla non appena
rientrerà in aula.
Chiede di parlare il Consigliere Péaquin, in sede di discussione
generale sul disegno di legge in discussione all'oggetto n. 24, ne
ha facoltà.
Péaquin (PCI)
- Non ho molto da dire, perché una
discussione già abbastanza lunga è stata fatta in sede di
Commissione.
Avevamo chiesto in Commissione chiarimenti su parecchi articoli.
I chiarimenti ci sono stati dati e sono stati anche apportati degli
emendamenti ad alcuni articoli di questa legge.
Pertanto desidero solo dire che il nostro gruppo è favorevole a
questo disegno di legge.
Presidente
- Ci sono altri che chiedono di parlare?
Nessuno è iscritto a parlare, nessuno chiede la parola, passiamo
all'esame dell'articolato.
Presidente
- Do lettura dell'art. 1.
Articolo 1
(Scopo della legge)
La presente legge disciplina l'organizzazione ed il
funzionamento del servizio socio-sanitario regionale secondo i
principi ed i criteri di cui alla legge regionale 22 gennaio 1980,
n. 2 ed in armonia con le disposizioni della legge 23 dicembre
1978, n. 833 e del D.P.R. 20 dicembre 1979, n. 761.
Presidente
- Colleghi Consiglieri, per l'art. 1 qualcuno
chiede la parola? Nessuno chiede la parola.
Metto in approvazione l'art. 1.
Il Consiglio approva all'unanimità.
Presidente
- Do lettura dell'art. 2.
Articolo 2
(Articolazioni dell'unità sanitaria locale)
L'organizzazione dell'unità sanitaria locale si articola
in:
a) servizi
b) unità operative
c) ufficio di direzione
L'Unità sanitaria locale esercita le funzioni in materia di
sanità ed assistenza articolandole in:
1)
aree funzionali dell'assistenza socio-sanitaria di
base coincidenti con i distretti sanitari di base;
2)
aree funzionali integrative dell'assistenza di
base, denominate aree di assistenza specialistica, territorialmente
coincidenti con l'ambito territoriale dell'unità sanitaria locale o
con ambiti pluridistrettuali.
L'unità sanitaria locale eroga le prestazioni attraverso i
presidi, gli uffici ed i distretti operanti in base
all'articolazione organizzativa e funzionale di cui al presente
articolo ed in conformità ai criteri di cui all'art. 29 della legge
regionale 22 gennaio 1980, n. 2.
Presidente
- Metto in approvazione l'art. 2.
Il Consiglio approva all'unanimità.
Presidente
- Do lettura dell'art. 3.
Articolo 3
(I servizi)
I servizi sono l'unità organizzativa fondamentale dell'unità
sanitaria locale per l'esercizio di attività connesse ed il
conseguimento di obiettivi omogenei.
L'unità sanitaria locale si articola nei seguenti
servizi:
1)
Servizio di igiene pubblica ed ambientale,
dell'alimentazione e della sicurezza nei luoghi di lavoro;
2)
Servizio di medicina legale;
3)
Servizio di assistenza sanitaria di base;
4)
Servizio di assistenza sanitaria specialistica,
ospedaliera ed extra ospedaliera, integrativa dell'assistenza di
base;
5)
Servizio di igiene ed assistenza
veterinaria;
6)
Servizio socio-assistenziale;
7)
Servizio per l'amministrazione del personale e
l'esercizio dell'attività amministrativa;
8)
Servizio economico-finanziario e per le attività
economali provveditoriali e di gestione del patrimonio.
Ulteriori o diverse articolazioni della unità sanitaria
locale, anche derivanti dall'aggregazione dei servizi individuali
ai sensi del precedente comma, possono essere previste dal piano
socio-sanitario regionale.
Ai predetti servizi fanno capo tutti i presidi, uffici e
distretti dell'unità sanitaria locale in relazione alle specifiche
funzioni di prevenzione, cura e riabilitazione di loro
competenza.
Presidente
- Metto in approvazione l'art. 3.
Il Consiglio approva all'unanimità.
Presidente
- Do lettura dell'art. 4.
Articolo 4
(L'organizzazione dei servizi)
In armonia con le disposizioni di cui all'art. 31 della legge
regionale 20 gennaio 1980, n. 2, l'organizzazione, il
coordinamento, il funzionamento e la direzione del personale dei
servizi sono assicurati dall'Ufficio di direzione dell'unità
sanitaria locale di cui all'art. 7.
L'organizzazione ed il funzionamento dei servizi devono
assicurare l'esercizio delle funzioni e delle competenze di ciascun
servizio in conformità alle aree funzionali di cui al precedente
articolo 2.
A tal fine, i servizi si articolano nelle unità operative di
cui al successivo articolo 6 ed operano altresì mediante una
struttura centrale, alle dipendenze del responsabile di ciascun
servizio, costituita da uffici per la organizzazione e la direzione
formati da personale individuato dall'Ufficio di direzione fra
tutti i servizi in rapporto alle attività che ciascun servizio deve
esercitare in conformità al piano socio-sanitario regionale ed ai
relativi progetto obiettivo.
La struttura, le competenze ed il funzionamento dei servizi
sono disciplinati da apposito regolamento emanato dall'assemblea
generale dell'unità sanitaria locale in conformità ad uno
schema-tipo predisposto dalla Giunta regionale in relazione al
piano socio-sanitario regionale ed alle disposizioni della legge
regionale 22 gennaio 1980, n. 2.
Presidente
- All'art. 4 c'è un emendamento della
Commissione che riguarda il 3° comma che dovrebbe essere soppresso
e sostituito da quelle parole che sono scritte nel Parere, e cioè:
"... a tal fine i servizi, si articolano nell'unità operativa di
cui al successivo art. 6".
Chiede di parlare l'Assessore alla Sanità ed Assistenza Sociale,
Rollandin, ne ha facoltà.
Rollandin (UV)
- Solo due parole per spiegare il motivo
di questo emendamento. Come ha già detto Péaquin, lo si è discusso
in Commissione: si trattava di evitare che si interpretasse questa
struttura centrale con un'ulteriore burocratizzazione
dell'articolazione dei servizi.
Con questa dizione penso che sia più comprensibile che cosa si
intende fare con questa articolazione.
Presidente
- Allora è ben chiaro: al 3° comma rimangono
le prime tre righe e si annullano le altre 11.
Metto in approvazione l'emendamento proposto dalla
Commissione.
Il Consiglio approva all'unanimità.
Presidente
- Do lettura dell'art. 4 nel testo
emendato.
Articolo 4
(L'organizzazione dei servizi)
In armonia con le disposizioni di cui all'art. 31 della legge
regionale 20 gennaio 1980, n. 2, l'organizzazione, il
coordinamento, il funzionamento e la direzione del personale dei
servizi sono assicurati dall'Ufficio di direzione dell'unità
sanitaria locale di cui all'art. 7.
L'organizzazione ed il funzionamento dei servizi devono
assicurare l'esercizio delle funzioni e delle competenze di ciascun
servizio in conformità alle aree funzionali di cui al precedente
articolo 2.
A tal fine, i servizi si articolano nelle unità operative di
cui al successivo articolo 6.
La struttura, le competenze ed il funzionamento dei servizi
sono disciplinati da apposito regolamento emanato dall'assemblea
generale dell'unità sanitaria locale in conformità con uno
schema-tipo predisposto dalla Giunta regionale in relazione al
piano socio-sanitario regionale ed alle disposizioni della legge
regionale 22 gennaio 1980, n. 2.
Presidente
- Metto in approvazione l'art. 4 emendato.
Il Consiglio approva all'unanimità.
Presidente
- Do lettura dell'art. 5.
Articolo 5
(I responsabili dei servizi)
A ciascuno dei servizi di cui all'art. 3 è preposto un
responsabile, che dipende direttamente dall'ufficio di direzione,
nominato dal Comitato di gestione dell'unità sanitaria locale nel
rispetto delle norme di cui al D.P.R. 20 dicembre 1979, n.
761.
Al servizio socio-assistenziale è preposto un responsabile in
possesso dei requisiti di professionalità ed esperienza, scelto dal
Comitato di gestione anche tra il personale a disposizione ai sensi
dell'art. 36, secondo comma, della legge regionale 22 gennaio 1981,
n. 2.
Il responsabile del servizio, nel periodo in cui rimane in
carica, è tenuto ad osservare il tempo pieno.
I responsabili dei servizi di cui ai punti 1), 2), 3), 4) e
5) di regola devono appartenere al ruolo sanitario con riferimento
ai quadri di specifica professionalità.
Il responsabile dei servizio risponde al Comitato di
gestione, all'ufficio di direzione ed al rispettivo coordinatore di
settore, di cui all'art. 31, della legge regionale 22 gennaio 1980,
n. 2, della corretta attuazione delle direttive e delle decisioni
adottate da tali organi.
In particolare, il responsabile del servizio:
1) predispone i programmi complessivi di attività del
servizio e ne promuove e verifica lo stato di attuazione;
2) dispone l'utilizzo più razionale del personale e delle
risorse strumentali assegnati al servizio;
3) garantisce l'ordinato funzionamento delle unità operative
di competenza; nonché i collegamenti funzionali tra le stesse e nei
rapporti con le unità operative di altri servizi, in particolare
quando siano inserite nei dipartimenti;
4) garantisce il rispetto dei livelli assistenziali delle
prestazioni erogate dalle unità operative del servizio, nonché di
quelle erogate mediante strutture ed operatori
convenzionati;
5) risponde dei beni assegnati al servizio ai sensi delle
vigenti disposizioni.
Nel caso in cui il responsabile del servizio sia nominato
coordinatore, ai sensi della legge regionale 22 gennaio 1980, n. 2,
conserva la responsabilità del proprio servizio.
Presidente
- Metto in approvazione l'art. 5.
Il Consiglio approva all'unanimità.
Presidente
- Do lettura dell'art. 6.
Articolo 6
(Le unità operative)
Le unità operative sono articolazioni dei servizi, formate da
personale in possesso dei necessari requisiti professionali,
organizzate per l'erogazione di prestazioni di competenza di
ciascun servizio.
Il piano socio-sanitario regionale, in rapporto alle
competenze dei servizi, indica le unità operative corrispondenti a
ciascun servizio e la loro organizzazione e strutturazione nei
distretti sanitari di base o per aree di assistenza sanitaria e
sociale integrative dell'assistenza di base.
Le unità operative svolgono, con presenza stabile o
periodica, la loro attività in una o più strutture dell'unità
sanitaria locale in relazione alle esigenze degli utenti ed in
conformità al piano socio-sanitario regionale.
Alla direzione di ciascuna unità operativa è preposto un
responsabile nel rispetto dei requisiti di professionalità ed
esperienza di cui al D.P.R. 20 dicembre 1979, n. 761.
Le unità operative fanno capo sotto il profilo del
funzionamento complessivo al coordinatore di distretto di cui
all'art. 27 della legge regionale 22 gennaio 1980, n. 2 e
rispondono gerarchicamente al responsabile del servizio di
appartenenza.
Presidente
- Metto in approvazione l'art. 6.
Il Consiglio approva all'unanimità.
Presidente
- Do lettura dell'art. 7.
Articolo 7
(L'Ufficio di direzione)
L'Ufficio di direzione è composto da tutti i responsabili dei
servizi di cui al precedente articolo 3.
L'Ufficio di direzione costituisce organo tecnico-consultivo
del Comitato di gestione nei confronti del quale ha facoltà di
proposta in ordine a specifici problemi connessi con
l'organizzazione e il funzionamento dei servizi.
Dei pareri e delle proposte espressi dall'Ufficio di
direzione deve essere fatta esplicita menzione nelle deliberazioni
del Comitato di gestione.
Nell'esercizio dei compiti di cui all'art. 33 della legge
regionale 22 gennaio 1980, n. 2, fanno altresì capo all'Ufficio di
direzione:
- l'assegnazione, nell'ambito delle decisioni del Comitato di
gestione, delle strutture, degli strumenti e del personale ai
servizi ed il loro coordinato utilizzo;
- gli affari generali e legali;
- l'informazione ed il coordinato svolgimento delle indagini
epidemiologiche in relazione alle indicazioni della programmazione
sanitaria nazionale e socio-sanitaria regionale;
- l'educazione per la tutela della salute psico-fisica della
persona;
- la direzione del personale dell'unità sanitaria locale
nell'ambito delle decisioni del comitato di gestione;
- le attività di segreteria degli organi collegiali
dell'unità sanitaria locale.
Per l'esercizio dei propri compiti l'Ufficio di direzione si
avvale degli uffici della struttura centrale di cui al precedente
art. 4 i quali, a tal fine, sono coordinati dall'Ufficio di
direzione.
Alle riunioni dell'Ufficio di direzione sono chiamati a
partecipare i responsabili di unità operative ed i coordinatori del
dipartimento, ove si tratti di questioni che interessano
direttamente l'unità operativa o il dipartimento.
Nell'esercizio dei propri compiti e, comunque, con cadenza
almeno mensile, l'Ufficio di direzione, tramite il coordinatore che
lo presiede, convoca apposite riunioni con tutti i coordinatori dei
distretti sanitari di base di cui all'art. 27 della legge regionale
22 gennaio 1980, n. 2.
Delle riunioni dell'Ufficio di direzione deve essere redatto
processo verbale.
Presidente
- C'è un emendamento soppressivo proposto
dalla Commissione: riguarda il 5° comma che viene soppresso e
sostituito da quello che è trascritto sul Parere della Commissione:
"
Per l'esercizio delle proprie funzioni ed attività l'Ufficio di
direzione si avvale di uffici costituiti con personale individuato
dall'Ufficio di direzione medesimo, in rapporto al piano
socio-sanitario regionale ed ai relativi progetti obiettivo, fra i
servizi interessati".
Allora metto in approvazione l'emendamento.
Il Consiglio approva all'unanimità.
Presidente
- Do lettura dell'art. 7 nel testo
emendato.
Articolo 7
(L'Ufficio di direzione)
L'Ufficio di direzione è composto da tutti i responsabili dei
servizi di cui al precedente articolo 3.
L'Ufficio di direzione costituisce organo tecnico-consultivo
del comitato di gestione nei confronti del quale ha facoltà di
proposta in ordine a specifici problemi connessi con
l'organizzazione ed il funzionamento dei servizi.
Dei pareri e delle proposte espressi dall'ufficio di
direzione deve essere fatta esplicita menzione nelle deliberazioni
del Comitato di gestione.
Nell'esercizio dei compiti di cui all'art. 33 della legge
regionale 22 gennaio 1980, n. 2, fanno altresì capo all'Ufficio di
direzione:
- l'assegnazione, nell'ambito delle decisioni del Comitato di
gestione, delle strutture, degli strumenti e del personale ai
servizi ed il loro coordinato utilizzo;
- gli affari generali e legali;
- l'informazione ed il coordinato svolgimento delle indagini
epidemiologiche in relazione alle indicazioni della programmazione
sanitaria nazionale e socio-sanitaria regionale;
- l'educazione per la tutela della salute psico-fisica della
persona;
- la direzione del personale dell'unità sanitaria locale
nell'ambito delle decisioni del Comitato di gestione;
- le attività di segreteria degli organi collegiali
dell'unità sanitaria locale.
Per l'esercizio delle proprie funzioni ed attività l'Ufficio
di direzione si avvale di uffici costituiti con personale
individuato dall'Ufficio di direzione medesimo, in rapporto al
piano socio-sanitario regionale ed ai relativi progetti obiettivo,
fra i servizi interessati.
Alle riunioni dell'Ufficio di direzione sono chiamati a
partecipare i responsabili di unità operative ed i coordinatori di
dipartimento, ove si tratti di questioni che interessano
direttamente l'unità operativa o il dipartimento.
Nell'esercizio dei propri compiti e, comunque, con cadenza
almeno mensile, l'ufficio di direzione, tramite il coordinatore che
lo presiede, convoca apposite riunioni con tutti i coordinatori dei
distretti sanitari di base di cui all'art. 27 della legge regionale
22 gennaio 1980, n. 2.
Delle riunioni dell'Ufficio di direzione deve essere redatto
processo verbale.
Presidente
- Pongo in votazione l'art. 7 nel testo
emendato.
Il Consiglio approva all'unanimità.
Presidente
- Do lettura dell'art. 8.
Articolo 8
(I coordinatori)
I coordinatori dell'Ufficio di direzione sono nominati nei
limiti e secondo le procedure di cui all'art. 8 del D.P.R. 20
dicembre 1979, n. 761.
Per la nomina dei coordinatori, in caso di pluralità di
aventi pari titolo, il comitato di gestione può richiedere che gli
interessati propongano candidatura mediante presentazione di
apposito documento esplicante le modalità di esercizio delle
funzioni del coordinamento in rapporto alle finalità ed obiettivi
dell'unità sanitaria locale.
I coordinatori sono responsabili del funzionamento
dell'Ufficio di direzione.
Presidente
- Pongo in votazione l'art. 8.
Il Consiglio approva all'unanimità.
Presidente
- Do lettura dell'art. 9.
Articolo 9
(I Presidi)
I presidi sono strutture tecnico-funzionali complesse gestite
in forma integrata nell'ambito di ciascuno dei servizi di cui al
precedente articolo 3 ed organizzate per l'erogazione delle
prestazioni dell'unità sanitaria locale da parte di una o più unità
operative.
A seconda del bacino di utenza, i presidi si distinguono
in:
a) Presidi distrettuali, organizzati per l'erogazione di
prestazioni per un bacino di utenza corrispondente al distretto di
cui all'art. 26 della legge regionale 22 gennaio 1980, n.
2;
b) Presidi polidistrettuali, organizzati per l'erogazione di
prestazioni polispecialistiche per un bacino di utenza
corrispondente a più distretti;
c) Presidi zonali, organizzati per la erogazione di
prestazioni per un bacino di utenza corrispondente al territorio
dell'unità sanitaria locale.
I presidi sono indicati dal piano socio-sanitario regionale
il quale ne determina altresì la costituzione ed eventuale
articolazione, le specifiche caratteristiche ed individua le unità
operative che li utilizzano.
Presidente
- Pongo in votazione l'art. 9.
Il Consiglio approva all'unanimità.
Presidente
- Do lettura dell'art. 10.
Articolo 10
(Il presidio distrettuale)
Il presidio distrettuale si configura come centro di servizi
differenziati ed integrati, organizzato in un unico presidio o
articolato in più stabilimenti.
Fanno parte dei presidi distrettuali gli ambulatori dei
medici convenzionati ai sensi dell'art. 48 della legge 23 dicembre
1978, n. 833 e le farmacie.
Il presidio distrettuale è la sede di raccordo per
l'esercizio delle attività di cui all'art. 27 della legge regionale
22 gennaio 1980, n. 2 e indicate dal piano socio-sanitario
regionale. In esso vengono erogate le prestazioni specialistiche
integrative dell'assistenza di base erogabili a tale livello ed
esercitate le funzioni organizzative, di informazione e
documentazione ed amministrativo-burocratiche connesse alle
attività delle unità operative presenti in via permanente o
periodica nel distretto, al fine di garantire al cittadino il
maggior decentramento delle funzioni amministrative e
socio-sanitarie previste dalle vigenti disposizioni nazionali e
regionali.
Presidente
- Pongo in votazione l'art. 10.
Il Consiglio approva all'unanimità.
Presidente
- Do lettura dell'art. 11.
Articolo 11
(Il presidio polidistrettuale)
Il presidio polidistrettuale si configura come struttura che
eroga prestazioni integrative a quelle di livello distrettuale o di
particolare complessità.
Il bacino di utenza di tale presidio è individuato dal piano
socio-sanitario regionale.
L'attività sanitaria espletata da tale presidio può svolgersi
anche nell'ambito dell'ospedale e comunque deve essere strettamente
coordinata con tale struttura.
Il lavoro degli operatori di detti presidi deve essere
fondamentalmente improntato alla interdisciplinarietà ed esercitato
in équipes, in stretto collegamento con le unità operative
stabilmente collocate nei distretti sanitari di base.
Nella costituzione di tale presidio, il piano socio-sanitario
regionale può stabilire che, con separata organizzazione,
nell'ambito di tale presidio siano esercitate le attività
attribuite al presidio di cui al precedente articolo.
Presidente
- Pongo in votazione l'art. 11.
Il Consiglio approva all'unanimità.
Presidente
- Do lettura dell'art. 12.
Articolo 12
(I presidi zonali)
Sono presidi zonali la struttura centrale
amministrativo-organizzativa della unità sanitaria locale di cui al
precedente articolo 4, la struttura di laboratorio per
l'espletamento delle attività di igiene pubblica-ambientale e
sanità pubblica, lo stabilimento ospedaliero.
Il piano socio-sanitario regionale determina l'organizzazione
ed il funzionamento della struttura di laboratorio di cui al
precedente comma, in coordinamento con la struttura di laboratorio
di analisi presente nell'ospedale.
Lo stabilimento ospedaliero è la struttura dell'unità
sanitaria locale per la diagnosi e cura degli infermi in costanza
di ricovero collegata funzionalmente ed operativamente con le altre
strutture dell'unità sanitaria locale.
Il piano socio-sanitario regionale determina i criteri per
l'articolazione dell'ospedale in armonia con i principi di cui al
secondo comma dell'art. 17 della legge 23 dicembre 1978, n.
833.
Presidente
- Per quanto concerne l'articolo 12 c'è un
emendamento di carattere formale e correttivo, che riguarda le
ultime parole del I comma, dove è scritto:
"... lo stabilimento
ospedaliero"
deve leggersi
"... gli stabilimenti
ospedalieri"
, perché in tal senso si sono sempre pronunciati
gli altri articoli; poi c'è la proposta di cancellare, alla riga I,
la parola
"centrale",
come negli emendamenti illustrati
dall'Assessore.
Metto in approvazione solamente l'emendamento relativo alla
eliminazione della parola
"centrale"
, perché per l'altro si
tratta di una correzione puramente formale.
Il Consiglio approva all'unanimità.
Presidente
- Do lettura dell'art. 12 nel suo testo
emendato.
Articolo 12
(I presidi zonali)
Sono presidi zonali la struttura amministrativo-organizzativa
della unità sanitaria locale di cui al precedente art. 4, la
struttura di laboratorio per l'espletamento delle attività di
igiene pubblica-ambientale e sanità pubblica, gli stabilimenti
ospedalieri.
Il piano socio-sanitario regionale determina l'organizzazione
ed il funzionamento della struttura di laboratorio di cui al
precedente comma, in coordinamento con la struttura di laboratorio
di analisi presente nell'ospedale.
Lo stabilimento ospedaliero è la struttura dell'unità
sanitaria locale per la diagnosi e cura degli infermi in costanza
di ricovero collegata funzionalmente ed operativamente con le altre
strutture dell'unità sanitaria locale.
Il piano socio-sanitario regionale determina i criteri per
l'articolazione dell'ospedale in armonia con i principi di cui al
secondo comma dell'art. 17 della legge 23 dicembre 1978, n.
833.
P residente
- Metto in approvazione l'art. 12 nel suo
testo emendato.
Il Consiglio approva all'unanimità.
Presidente
- Do lettura dell'art. 13.
Articolo 13
(Organizzazione dei presidi)
Alle esigenze amministrative di ciascun presidio provvedono,
per la parte di competenza, i relativi servizi della unità
sanitaria locale, tramite personale della struttura centrale e
delle unità operative collocato nei distretti sanitari di base. Il
servizio di assistenza sanitaria integrativa di base di cui al
punto 4) del precedente art. 3, tramite i propri uffici centrali,
provvede alla vigilanza igienico-sanitaria ed alle esigenze
organizzative dei presidi di livello polidistrettuali e degli
stabilimenti ospedalieri della unità sanitaria locale.
Alle esigenze di organizzazione interne dei presidi
distrettuali provvede il coordinatore del distretto secondo le
indicazioni dei responsabili del servizio competente per
materia.
L'organizzazione dei presidi è coordinata dall'ufficio di
direzione dell'unità sanitaria locale.
Presidente
- C'è un emendamento che consiste
nell'inserimento al I comma della sostituzione della parola
"centrale"
con le seguenti:
"di cui al 5° comma del
precedente art. 7".
Metto in approvazione l'emendamento dell'art. 13.
Il Consiglio approva all'unanimità.
Presidente
- Do lettura dell'art. 13 nel suo testo
emendato.
Articolo 13
(Organizzazione dei presidi)
Alle esigenze amministrative di ciascun presidio provvedono,
per la parte di competenza, i relativi servizi della unità
sanitaria locale, tramite personale della struttura di cui al 5°
comma del precedente art. 7 e delle unità operative collocato nei
distretti sanitari di base. Il servizio di assistenza sanitaria
integrativa di base di cui al punto 4) del precedente art. 3,
tramite i propri uffici centrali, provvede alla vigilanza
igienico-sanitaria ed alle esigenze organizzative dei presidi di
livello polidistrettuale e degli stabilimenti ospedalieri della
unità sanitaria locale.
Alle esigenze di organizzazione interna dei presidi
distrettuali provvede il coordinatore del distretto secondo le
indicazioni dei responsabili del servizio competente per
materia.
L'organizzazione dei presidi è coordinata dall'ufficio di
direzione dell'unità sanitaria locale.
Presidente
- Metto in votazione l'art. 13 nel testo
emendato.
Il Consiglio approva all'unanimità.
Presidente
- Do lettura dell'art. 14.
Articolo 14
(I dipartimenti)
I dipartimenti sono aggregazioni funzionali di unità
operative dello stesso servizio o di più servizi, finalizzate
all'espletamento di attività affini e complementari e dirette a
favorire la globalità dell'intervento, l'interdisciplinarietà del
lavoro, un più stretto rapporto fra la struttura ospedaliera ed il
territorio, la partecipazione del personale interessato, lo
sviluppo di attività di aggiornamento e ricerca, l'economicità
della gestione.
Il dipartimento è coordinato da un comitato direttivo,
presieduto dal coordinatore, formato da tutti i responsabili delle
unità operative facenti parte del dipartimento o da una
rappresentanza degli altri operatori eletta secondo le indicazioni
del regolamento dell'unità sanitaria locale. Il comitato direttivo
ha il compito di esprimere indirizzi tecnici ed organizzativi cui
uniformare le attività e può inoltre formulare proposte al comitato
di gestione e all'ufficio di direzione.
Il coordinatore preposto al dipartimento, nominato dal
comitato di gestione con incarico non superiore a tre anni,
sovrintende al funzionamento del dipartimento ed assicura il
collegamento funzionale tra le unità operative aggregate nel
dipartimento, rappresenta il comitato direttivo e tiene i contatti
necessari con il comitato di gestione e l'ufficio di direzione
dell'unità sanitaria locale.
Il comitato direttivo si riunisce con periodicità almeno
mensile.
Il coordinatore ed il comitato direttivo per le esigenze di
carattere amministrativo si avvalgono di addetti delle unità
operative del servizio di cui al punto 7) del precedente articolo
3, indicate dall'ufficio di direzione.
Con periodicità semestrale il coordinatore convoca la
conferenza del personale assegnato alle unità operative aggregate
nel dipartimento.
Alle riunioni del comitato direttivo ed alle conferenze del
personale hanno facoltà di partecipare i membri del comitato di
gestione ed i coordinatori dell'ufficio di direzione.
Il piano socio-sanitario regionale individua i dipartimenti,
le unità operative che ne fanno parte ed i relativi criteri
organizzativi.
In sede di prima applicazione del presente articolo devono
essere costituiti i seguenti dipartimenti:
- materno-infantile;
- emergenza-accettazione;
- salute mentale.
Presidente
- Pongo in votazione l'art. 14.
Il Consiglio approva all'unanimità.
Presidente
- Do lettura dell'art. 15.
Articolo 15
(L'organizzazione distrettuale)
Espletano permanentemente la propria attività nell'ambito di
ciascun distretto le unità operative del servizio di assistenza
sanitaria di base, nonché le unità operative del servizio
socio-assistenziale e degli altri servizi di cui alla presente
legge la cui attività in conformità ai criteri e alle prescrizioni
di piano socio-sanitario regionale ed alla natura dell'intervento
appartengono all'area dell'assistenza socio-sanitaria di
base.
Le attività espletate a livello distrettuale sono svolte
assicurando la unitarietà e globalità degli interventi e sono
organizzate in modo da consentire la più stretta integrazione tra
tutte le attività che in tale ambito vengono espletate siano esse
proprie dell'assistenza di base o integrative di questa.
Gli addetti delle unità operative di distretto sotto il
profilo organizzativo sono coordinati dal coordinatore del
distretto e, in rapporto alle loro diverse professionalità e
funzioni, rispondono gerarchicamente al responsabile del servizio
competente per materia.
Il coordinatore di distretto, nominato dal comitato di
gestione su motivata proposta dell'ufficio di direzione, vigila sul
funzionamento complessivo delle unità operative presenti nel
distretto, assicura il collegamento organizzativo fra gli
operatori, ha facoltà di proposta all'ufficio di direzione sulla
base delle indicazioni emerse dall'espletamento delle attività e
delle forme dirette di partecipazione popolare esercitate a livello
distrettuale.
Sotto il profilo funzionale il coordinatore fa capo ai
coordinatori dell'ufficio di direzione. Il coordinatore di
distretto è nominato per un periodo non superiore a tre anni e può
essere revocato e rinnovato nell'incarico.
Il coordinatore è tenuto ad osservare il tempo pieno.
Presidente
- Metto in approvazione l'art. 15.
Il Consiglio approva all'unanimità.
Presidente
- Do lettura dell'art. 16.
Articolo 16
(Consiglio regionale di sanità e sicurezza sociale)
Entro sessanta giorni dall'entrata in vigore della presente
legge è istituito, con decreto del presidente della Giunta
regionale, su conforme deliberazione della Giunta, il consiglio
regionale di sanità e sicurezza sociale, organo di consulenza, di
consultazione e proposta alla Giunta regionale in materia di
programmazione e pianificazione dei servizi sanitari e
socio-assistenziali.
Il Consiglio è nominato per la durata di un triennio,
coincidente con la durata del piano socio-sanitario regionale ed è
composto:
a) dall'Assessore regionale alla Sanità ed Assistenza
Sociale, che lo presiede;
b) dal Presidente del Comitato di gestione dell'unità
sanitaria locale;
c) da quattro rappresentanti dei lavoratori dipendenti
designati dalle organizzazioni sindacali regionali maggiormente
rappresentative;
d) da tre rappresentanti dei lavoratori autonomi coltivatori
diretti, artigiani e commercianti designati dalle rispettive
organizzazioni sindacali regionali maggiormente
rappresentative;
e) da un rappresentante dei datori di lavoro designato
unitariamente dalle organizzazioni regionali maggiormente
rappresentative;
f) da un rappresentante dei medici, farmacisti, biologi,
veterinari, chimici, designato dal relativo ordine professionale
della Regione;
g) da quattro rappresentanti dei sindacati medici designati
congiuntamente dai sindacati medici maggiormente rappresentativi in
campo nazionale presenti nella Regione;
h) da un rappresentante della categoria degli esercenti le
professioni sanitarie non mediche designato unitariamente dai
relativi collegi professionali;
i) da un rappresentante della categoria degli operatori
dell'assistenza sociale, designato unitariamente dai relativi
collegi o associazioni professionali;
l) da due funzionari dell'Assessorato della Sanità ed
Assistenza Sociale di cui uno dirigente della programmazione
socio-sanitaria regionale;
m) dal dirigente dell'ufficio regionale di
urbanistica;
n) dai dirigenti dei seguenti Assessorati regionali: pubblica
istruzione, agricoltura, industria e commercio;
o) da cinque esperti designati dal Consiglio regionale scelti
preferibilmente tra docenti di comprovata qualificazione
rispettivamente in materia di biometria e statistica sanitaria,
epidemiologia, ingegneria sanitaria, farmacologia, economia
sanitaria;
p) dal dirigente l'ufficio regionale per la
programmazione;
q) dai tre coordinatori dell'ufficio di direzione dell'unità
sanitaria locale;
r) dal delegato regionale del CONI.
Per ogni membro effettivo deve essere nominato, con le stesse
modalità sopra previste, un membro supplente che subentra in caso
di impedimento od assenza del titolare.
L'articolazione in sezioni, le modalità di funzionamento e le
funzioni della segreteria del Consiglio sono disciplinate con
regolamento emanato dal Consiglio regionale, sentito il Consiglio
stesso.
Presidente
- Pongo in votazione l'art. 16.
Il Consiglio approva all'unanimità.
Presidente
- Do lettura dell'art. 17.
Articolo 17
(Organizzazione del sistema informativo
socio-sanitario)
Il piano socio-sanitario regionale determina, secondo le
indicazioni del piano sanitario nazionale, l'organizzazione del
sistema informativo del servizio socio-sanitario regionale.
La sede gestionale del suddetto sistema informativo è ubicato
nell'Assessorato della Sanità ed Assistenza Sociale presso il
quale, a tal fine, la Giunta regionale - su proposta dell'Assessore
alla Sanità ed Assistenza Sociale - provvede per l'impianto e
l'utilizzazione dei necessari strumenti di elaborazione elettronica
e/o elettromeccanografica.
Presidente
- Metto in approvazione l'art. 17.
Il Consiglio approva all'unanimità.
Presidente
- Do lettura dell'art. 18.
Articolo 18
(Rinvio a successive leggi regionali)
Per l'attuazione delle disposizioni di cui agli articolo 16,
17 e 32 della legge 23 dicembre 1978, n. 833, il primo piano
socio-sanitario regionale o altre specifiche leggi regionali
dettano
norme integrative della presente legge.
Presidente
- Metto in approvazione l'art. 18.
Il Consiglio approva all'unanimità.
Presidente
- Do lettura dell'art. 19.
Articolo 19
(Abrogazione di norme)
A decorrere dalla data di entrata in vigore della presente
legge è abrogata la legge regionale 29 novembre 1978, n. 60, fatte
salve le norme di cui all'art. 5, in armonia con le norme di cui
all'art. 26 della legge regionale 22 gennaio 1980, n. 2.
Presidente
- Metto in approvazione l'art. 19.
Il Consiglio approva all'unanimità.
Presidente
- Do lettura dell'art. 20.
Articolo 20
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 20.
Il Consiglio approva all'unanimità.
Presidente
- Metto ora in approvazione la legge nel suo
complesso. Ci sono dichiarazioni di voto? Non ci sono dichiarazioni
di voto.
Il Consiglio è chiamato a pronunciarsi per votazione segreta sul
complesso della legge.
Votazione segreta
Esito della votazione:
Présents: 29
Votants: 29
Majorité: 15
Avis favorables: 25
Avis contraires: 4
Le Conseil adopte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK