Consiglio Regionale della Valle d'Aosta - Oggetto del Consiglio n. 524 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 524 del 22 aprile 2021 - Resoconto
OGGETTO N. 524/XVI - Interpellanza: "Stato delle
interlocuzioni della Regione con la cabina di regia nazionale per
la riapertura in sicurezza di tutte le attività economiche e
sociali".
Sammaritani (Presidente) -
Passiamo alla trattazione
dell'interpellanza al punto 37 dell'ordine del giorno. Per
l'esposizione la parola al consigliere Manfrin, ne ha facoltà.
Manfrin (LEGA VDA) -
Questa interpellanza origina da una
nota del Ministero della salute, riportata dalla Direzione generale
della prevenzione sanitaria, che riporta quelle che sono le
decisioni della cabina di regia istituita ai sensi del decreto
ministeriale della salute del 30 aprile 2020, riunione 5 marzo 2001
in videoconferenza, che recita testualmente: "Il giorno 5 marzo
2021 si è svolta con inizio alle ore 09:30 una riunione con la
cabina di regia dedicata al monitoraggio dei rischi sanitari, di
cui all'allegato 10 del dpcm del 26 aprile 2020 e al decreto
ministeriale della salute 30 aprile 2020 e finalizzato a
classificare tempestivamente il livello di rischio, in modo da
poter valutare la necessità di modulazione nell'attività di
risposta all'epidemia".
Presenti alla riunione risultano il dottor Giovanni Rezza, del
Ministero della salute, direttore generale, il dott. Francesco
Maraglino, sempre del Ministero della salute, la dottoressa Monica
Sane Schepisi, sempre del Ministro della salute, la dottoressa
Tiziana De Vito, sempre del ministero e poi il dottor Vittorio De
Micheli, referente della Conferenza delle Regioni e Province
autonome, il dottor Claudio Dario, referente della Conferenza delle
Regioni e Province autonome, il professor Enrico Coscioni,
referente della Conferenza Regioni e Province autonome, il
professor Silvio Brusaferro, presidente dell'Istituto superiore di
sanità, il dottor Patrizio Pezzotti, dell'Istituto superiore di
sanità, e la dottoressa Flavia Riccardo, dell'Istituto superiore di
sanità.
Viene sancito che la cabina di regia si riunisce per realizzare
la classificazione del rischio di una epidemia non controllata e
non gestibile di SARS-COV-2 per ciascuna Regione e Provincia
autonoma, prendendo in considerazione i dati consolidati forniti
dalle Regioni e Province autonome per la settimana 22-28 febbraio
2021. Quindi significa che le scelte relative alle classificazioni
vengono vagliate e gestite da questa cabina di regia, che è un po'
un qualcosa di sconosciuto, come il Comitato tecnico scientifico,
chi lo nomina, che decisioni prende, quali sono i verbali; c'è un
po' di mistero che gravita intorno a questo organo.
Credo però che sia invece un'informazione positiva e utile il
venire a sapere che ci sono dei rappresentanti della Conferenza
delle Regioni e Province autonome all'interno di questa cabina di
regia e che evidentemente questa cabina di regia viene chiamata a
fare delle valutazioni sulla classificazione delle regioni e sulle
relative misure, ogni volta che si valuta i dati che vengono
forniti dalle Regioni. Quindi essendoci dei rappresentanti
all'interno di questa cabina di regia, a questo punto si rende
assolutamente utile e necessario che ogni Regione, e nello
specifico sicuramente la nostra, interloquisca con queste e
presenti - lo abbiamo detto nella precedente interpellanza e lo
ripetiamo in questa - oltre evidentemente a quelli che sono i dati,
anche le eventuali necessità o particolarità dei territori che ci
sono. È un esempio che abbiamo fatto più volte e lo facciamo ancora
una volta: è evidente che un'esplosione di casi, per esempio, nella
città di Milano non equivale a una serie di casi che magari
coinvolgono la Plaine, ma che lasciano completamente assente
dall'infezione piccoli comuni, piccole comunità che sono situate
nelle nostre vallate. Quindi evidentemente delle valutazioni
differenti si possono fare.
Ecco perché con questa interpellanza, siccome ci sono dei
rappresentanti all'interno di questa cabina di regia, chiediamo: se
la Regione autonoma della Valle d'Aosta sia stata interpellata o se
vi siano state interlocuzioni con i rappresentanti della Conferenza
Regioni e Province autonome nella cabina di regia; se
l'Amministrazione sia a conoscenza di quali siano state le
posizioni espresse dai rappresentanti della cabina di regia e, in
caso negativo, se sia intenzione dell'Amministrazione regionale
predisporre un'interlocuzione, per evidenziare la necessità delle
aperture in sicurezza di tutte le attività economiche e
sociali.
Presidente -
Per la risposta la parola al Presidente
della Regione, ne ha facoltà.
Lavevaz (UV) -
Intanto credo che vada precisato che il
dottor Vittorio De Micheli non fa più parte della cabina di regia,
questo solo per chiarezza e per completezza di informazione, e che
con il dottor Claudio Dario e il professor Enrico Coscioni il terzo
referente della Conferenza delle Regioni, ad oggi nella cabina di
regia, è la dottoressa Simona Bellometti.
In secondo luogo, credo che vada chiarito, a beneficio della
discussione, qual è il compito della cabina di regia, che in parte
è già stato accennato dal collega Manfrin. Come previsto dal
decreto ministeriale del 30 aprile 2020, la classificazione
aggiornata del rischio per ciascuna regione avviene almeno
settimanalmente. A tal fine il Ministero della salute, tramite
apposita cabina di regia, testualmente, coinvolge le Regioni e le
Province autonome e l'Istituto superiore di sanità, raccoglie le
informazioni necessarie per la classificazione del rischio e
realizza una classificazione settimanale del livello di rischio di
una trasmissione non controllata e non gestibile di SARS-COV-2;
questo è esattamente quello che aveva giustamente citato
nell'interpellanza il collega. Quindi questo è il compito della
cabina di regia, quello di riunirsi almeno settimanalmente, come
cita il decreto, sostanzialmente per realizzare questa famosa
classificazione del rischio di diffusione regione per regione,
sulla base peraltro dei dati che le Regioni e le Province autonome
forniscono settimanalmente, alcune giornalmente, e poi tenendo
conto dei famosi ventuno parametri, che ormai sono diventati famosi
in questo ultimo anno. Tali parametri sono elaborati da questa
cabina di regia e da qui ne esce poi sostanzialmente la
classificazione settimanale.
Il rapporto tra le Regioni e la cabina di regia è assolutamente
di natura tecnica, basato sui dati rilevati a livello regionale e
trasmessi e quindi oggettivo, senza interlocuzioni specifiche tra
la Conferenza o le singole Regioni. Peraltro è sufficiente anche
guardare i verbali per verificare che la cabina di regia non
esprime posizioni individuali dei suoi componenti, ma correttamente
assume determinazioni collegiali mettendo in ordine,
sistematizzando i dati ricevuti nella classificazione e poi da
questi ne esce la classificazione.
Riguardo, invece, alla terza domanda dell'interpellanza, mi
sembrerebbe un pochettino fuori tema, nel senso che, considerando
quale è il ruolo della cabina di regia, ossia quello che non ha
nessun ruolo o competenza di pianificazione relativamente alla
riapertura delle attività economiche, non si capisce tanto la
natura della domanda. Però questo è un aspetto invece che compete
più alla politica, cioè alla Conferenza delle Regioni in sé stessa
o anche - forse è a questo che magari faceva più riferimento
l'interpellanza - a un comitato, un gruppo di lavoro chiamato
appunto gruppo di lavoro Covid, che ha invece una natura più
politica. È un gruppo di lavoro di cui fanno parte - adesso vado a
memoria - le cinque Regioni più grandi, che sono il Veneto, la
Campania, l'Emilia, la Lombardia e la Toscana. Sono le cinque
Regioni che fanno parte del gruppo di lavoro Covid, che sono quelle
sostanzialmente che elaborano i documenti; ad esempio, il documento
di cui abbiamo parlato ieri, quello presentato poi al Governo il 15
aprile. Il gruppo di lavoro fa un lavoro di sintesi, che poi viene
portato però alla discussione ovviamente di tutta la Conferenza
delle Regioni e in quella fase lì questi documenti, che il gruppo
di lavoro ha elaborato in bozza, vengono affinati e poi discussi
nel dettaglio. È in quella fase lì, all'interno della conferenza,
che si può essere propositivi per quanto riguarda la materia di cui
si parla, quindi riaperture, eccetera.
Purtroppo, come abbiamo visto, non sempre si ottengono ottimi
risultati a livello di recepimento delle proposte. Questo lo
abbiamo visto, ahimè, con il governo Conte, ma lo vediamo ancora
oggi con il governo Draghi. Abbiamo fatto tutta una serie di
proposte che nel decreto che è stato approvato nella giornata di
ieri, ancorché non abbia ancora analizzato il testo definitivo, ma
mi sembra che solo una piccola parte delle richieste delle Regioni,
peraltro fatte assolutamente in maniera condivisa da tutte le
Regioni, siano state recepite.
Presidente -
Per la replica, la parola al consigliere
Manfrin, ne ha facoltà.
Manfrin (LEGA VDA) -
Grazie presidente Lavevaz. Comincio
ovviamente con il dire che la ringrazio per aver corretto l'errore
sulla composizione, ma le faccio umilmente notare che questa
interpellanza è stata presentata svariato tempo addietro ed
evidentemente non può tener conto delle mutazioni che la cabina di
regia subisce, quindi è chiaro che alcune delle iniziative scontano
questo ritardo nella loro trattazione, e questo è di tutta
evidenza.
Al netto di questo però, Presidente, io non posso essere
soddisfatto della sua risposta e le spiego perché. Lei ci dice che
la cabina di regia è un organo che decide collegialmente e non ha
potere di andare a determinare tutta una serie di questioni o di
specificità che le varie Regioni evidenziano. Ma mi chiedo: se è un
organo collegiale, è un organo collegiale ma acefalo? Quindi sono
in tanti, ma ragionano con la testa di uno? Oppure i rappresentanti
di ogni ente sono lì proprio perché devono rappresentare le varie
posizioni: il Ministero della sanità, le Regioni, l'Istituto
superiore di sanità e quant'altro? Io penso che sia la seconda! E
allora, nel momento in cui questo non è un organo acefalo, ma
rappresenta varie sensibilità, lei mi potrà dire sicuramente, come
avviene per esempio in Giunta, che non si vota mai contro, ci si
astiene, ma tendenzialmente se qualcuno non vuole votare esce dalla
sala. Questo posso accettarlo, è una prassi che viene utilizzata in
alcuni organi.
Non posso accettare però che lei mi dica che loro decidono in
maniera collegiale. È normale, sono un organo collegiale, ma è
evidente che se la Conferenza delle Regioni e Province autonome dà
delle disposizioni ai propri rappresentanti, questi rappresentanti
- visto che ve ne sono tre - devono rappresentare quelle che sono
le esigenze delle Regioni e Provincie autonome in seno alla cabina
di regia; primo punto. Secondo punto: lei dice che la cabina di
regia non ha questo potere di gestione, di proposta e quant'altro.
Io leggo che qui in realtà loro classificano il rischio delle
Regioni. Allora, lo abbiamo detto e l'ha evidenziato bene il
collega Planaz, ci sono vari modi anche di calcolo di quelle che
sono le positività. Ci sono, per esempio, dei modi di considerare i
positivi, cioè coloro che sono ricoverati e che hanno un grado di
positività di un certo tipo, un grado di malattia di un certo tipo,
ci sono quelli che sono contagiati ma sono magari asintomatici e
quindi non presentano nessuna criticità. Ci sono vari modi di
calcolare i positivi, per esempio, soltanto per quanto riguarda la
classificazione del rischio. Questa è una proposta che si può fare
alla cabina di regia per la relativa classificazione del
rischio.
Quello che però mi sarei aspettato, Presidente, è che non è che
si può dire che c'è un gruppo di lavoro di cinque Regioni, le
cinque Regioni più grandi, e poi noi sui documenti che elaborano
eventualmente facciamo le nostre osservazioni, perché lei è la
seconda volta, e già l'ha fatto con il collega Aggravi, che dice:
"ma no, noi come Conferenza Stato-Regioni, abbiamo elaborato tutti
assieme un documento". Noi vorremmo sapere, Presidente, quali sono
le sue posizioni, quali sono le posizioni che lei esprime in questi
organi di vertice, perché il problema è che lei potrà anche
prendersela con il Governo che è cattivo, ma se lei non esprime una
posizione in dissenso, non fa delle proposte alternative, non
evidenzia qual è la necessità della Valle d'Aosta di avere
un'evidente classificazione differente in virtù della propria
specificità, è altrettanto evidente che non potranno nemmeno
tenerne conto. Poi potranno anche ignorare la Regione, ma per lo
meno avrà testimoniato la posizione di differenza.
Quello che le chiediamo è uno scatto d'orgoglio in questo senso.
Ci faccia vedere che rappresenta la volontà delle Regioni, ci
faccia vedere che lei difende quelle che sono le prerogative della
nostra regione Valle d'Aosta, non sia passivo rispetto a quelle che
sono le decisioni delle altre Regioni, perché le altre sono più
grandi. Le chiediamo del coraggio. Lo abbiamo chiesto fin dal primo
giorno in cui siamo arrivati in questo Consiglio, continuiamo a
chiederglielo adesso.
Lei mi sembra un po' troppo - mi scusi se glielo dico,
Presidente - arrendevole, lei mi pare che stia prendendo la
corrente. "Eh, ma gli altri hanno deciso, eh, ma le altre Regioni
sono più grandi, eh, ma la cabina di regia non decide, eh, ma i
rappresentanti sono le Regioni in maniera collegiale". Cerchiamo
del coraggio! Se non è questo il momento di battere i pugni sul
tavolo, quale sarà? Quando avremo la metà, se non tre quarti, delle
nostre attività economiche sociali chiuse? No! Battiamo i pugni sul
tavolo adesso, però deve avere del coraggio, Presidente, non può
pensare di affidarsi agli altri. La realtà della Valle d'Aosta lei
la conosce, la conosciamo tutti, la esprima quando serve e negli
organi in cui serve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK