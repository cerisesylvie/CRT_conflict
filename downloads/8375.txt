Consiglio Regionale della Valle d'Aosta - Oggetto del Consiglio n. 2856 del 28 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2856 del 28 maggio 1987 - Resoconto
OGGETTO N. 2856/VIII - CONCRETIZZAZIONE DEL PROTOCOLLO
D'INTESA TRA I.R.I. E REGIONE. (Interpellanza).
PRESIDENTE
: Do lettura dell'interpellanza presentata dal
Consigliere Sandri:
INTERPELLANZA
RICORDATO che il protocollo d'intesa IRI-REGIONE recepito con la
delibera di Giunta regionale n. 2909 del 3 aprile 1987 prevedeva
che le parti si incontrassero entro il 15 maggio 1987 per definire
i rispettivi impegni;
VERIFICATO che tale incontro non c'è stato e che i tempi di
concretizzazione dell'accordo succitato si stanno allungando
eccessivamente;
APPRESO che l'IRI persegue i suoi piani di ristrutturazione
senza tenere in alcun conto le esigenze della nostra Regione ed, in
particolare, ha proceduto alla nomina del Consiglio di
Amministrazione della Delta-Cogne, che ha sede a Piombino, senza
inserire un rappresentante della nostra Regione, come peraltro
previsto dal decreto di trasferimento delle competenze in materia
di industria e dal buon gusto;
Tutto ciò premesso il sottoscritto Consigliere
regionale
INTERPELLA
l'Assessore all'Industria, Commercio, Artigianato e Trasporti
per conoscere:
- che intendimenti persegue l'Esecutivo nella conduzione delle
trattative con l'IRI ed in particolare che atteggiamento voglia
tenere rispetto a tali prove di scarsa sensibilità;
- con che tempi intenda procedere per giungere alla elaborazione
di concreti piani di investimento;
- quando intenda convocare il Comitato regionale di
coordinamento per i problemi Deltasider.
PRESIDENTE:
Ha chiesto di parlare il Consigliere Sandri,
per illustrare l'interpellanza; ne ha facoltà.
SANDRI - (N.S.):
Mi scuso di essere come il prezzemolo,
oggi, ma non è colpa mia se altri Consiglieri non hanno presentato
delle interpellanze o interrogazioni. Era un periodo, quindici
giorni fa, di discussioni elettorali, in cui, forse, noi eravamo i
meno importanti interessati. Questa interpellanza è stata dettata
da una vecchia abitudine, che ha l'Assessore Lanivi, di portarci
delle notizie sulle trattative IRI-Regione soltanto quando deve
rispondere a interpellanze o interrogazioni; quindi, è uno stimolo
per l'Assessore, perchè, di fronte alla stampa e al Consiglio
regionale, ci informi di come stanno andando le cose.
Con grande sbandieramento e fanfare ci era stato detto che una
Commissione ristretta doveva lavorare per arrivare, il 15 maggio, a
firmare la concretizzazione del protocollo di accordo IRI-Regione.
Mi sono permesso di considerare che il 15 maggio è passato da
tredici giorni e, a tutt'oggi, non abbiamo nessuna proposta
concreta scritta su cui lavorare e discutere per risolvere il
problema della DELTASIDER, anzi, esiste tutta una serie di
indicazioni, di notizie, di sensazioni
(ma alcune suffragate
da dati), che l'IRI in questo momento stia giocando con noi un po'
come il gatto con il topo, nel senso che, comunque, i piani di
ristrutturazione della COGNE stanno andando avanti secondo i vecchi
intendimenti del piano mono-filiera, presentato lo scorso anno
dall'IRI. Vorrei sapere esattamente qual è la forza attiva oggi
nella DELTA-COGNE Valle d'Aosta, perchè, secondo me, abbiamo
sfondato in basso quel limite di 2500 posti di lavoro che l'IRI si
era impegnata a difendere ad ogni costo.
Credo che occorra, nei confronti dell'IRI, una politica
totalmente diversa e qui si vuole sapere se è intendimento
dell'Amministrazione regionale, dell'Assessore Lanivi in
particolare, giungere in tempi stretti ad "incastrare" l'IRI su
delle risposte precise: in questa incertezza non si può andare
avanti. Per questo motivo, chiedo anche esplicitamente quando
intenda convocare il Comitato regionale di coordinamento per i
problemi DELTASIDER, perchè è dal 20 di marzo che non viene più
assolutamente convocato, dicendo anche che, se è intenzione della
Giunta regionale di continuare a fare le cose senza un
coinvolgimento del Comitato stesso, non si capisce bene che senso
abbia la sua esistenza.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI - (A.D.P.):
Forse perchè il Consigliere Sandri è
giunto in Consiglio regionale in tempi relativamente recenti, non
sa che il Comitato regionale per i problemi della DELTASIDER e
della siderurgia in Valle d'Aosta è stato regolarmente convocato
prima di definire ogni qualsiasi posizione regionale. In quel
Consiglio abbiamo non solo esposto i nostri intendimenti, ma
regolarmente le tappe e i punti raggiunti in una fase che è molto
delicata e complessa. Abbiamo agito in totale sintonia con questo
Comitato e intendiamo continuare a lavorare in questo modo.
Rispetto alle interpellanze non voglio fare altre polemiche, ma
voglio solo precisare alcune date, che sono sottolineate nelle
premesse dell'interpellanza, la quale non cita un dato fondamentale
e cioè che la sigla ufficiale del protocollo d'intesa è avvenuta il
21 aprile. In data 20 marzo, data di riunione del Comitato
unitario, abbiamo presentato a detto Comitato l'ipotesi di accordo
con l'IRI. Il Comitato ha indicato un gruppo di lavoro, che dovrà
riferire sul suo lavoro al Comitato regionale e che si è riunito il
4 maggio, il 13 maggio, il 21 maggio, con una rappresentanza di
azienda, e ha in programma un ulteriore incontro entro la prima
quindicina del mese di giugno. Voglio anche dire che
l'Amministrazione regionale ha già richiesto l'incontro con la
Presidenza dell'IRI, che mi sarà comunicato nella giornata di
domani.
L'intendimento della Regione è di far rispettare il protocollo
d'intesa siglato, nel quale sono contenuti due punti importanti:
uno, entro il 15 maggio ci sono da definire i rispettivi impegni;
l'altro, questi impegni dovevano coinvolgere le altre società del
gruppo IRI, perchè l'architettura dell'IRI non passa direttamente
da IRI, a NUOVA DELTASIDER, a DELTA-COGNE, ma si inserisce il
discorso FINSIDER. Il Consigliere Sandri sa che in questa fase
questa architettura organizzativa è di tipo provvisorio, però ha
dei punti di riferimento che non possiamo superare.
Quindi, il gruppo di lavoro riferirà non appena terminato il suo
lavoro al Comitato di coordinamento regionale e presenterà le linee
individuate, che riguardano i principali punti segnalati nel
protocollo d'intesa, in modo particolare gli investimenti,
l'occupazione, la formazione professionale, ecc.. È comunque
intenzione del Governo regionale arrivare con i provvedimenti
legislativi regionali legati a questa vicenda prima delle vacanze
estive.
PRESIDENTE:
Ha chiesto di parlare il Consigliere Sandri
per la replica; ne ha facoltà.
SANDRI - (N.S.):
Vorrei fare un paio di osservazioni su
quanto appena detto dall'Assessore. La prima riguarda la sensazione
netta (che credo sia presente in tutti) dell'abbandono in cui versa
questa trattativa, nei confronti della ristrutturazione del quadro
IRI, dell'accordo fra le varie società, che è determinante, che è
condizionante delle scelte della DELTA-COGNE. Questo va contro uno
dei punti fondamentali del protocollo d'intesa, nel senso che si
diceva che la DELTA-COGNE doveva essere un'azienda autonoma di cui
si trattava tra IRI e Valle d'Aosta. Autonoma non è: la sua sede è
a Piombino; la ripartizione dell'IVA e dell'IRPEF dei dipendenti
COGNE continuerà ad andare allo Stato; i 9/10 non saranno versati
alla Valle d'Aosta. Questa è la testimonianza che avete accettato:
che la DELTA COGNE sia totalmente in balia dell'IRI e in cui la
Regione Valle d'Aosta non abbia niente da dire.
Seconda osservazione: non ci è stata detta una parola nel
Comitato ristretto, e nemmeno oggi, su quali siano gli intendimenti
della Regione e su quali siano gli impegni che essa vuole assumere;
non si sa quali mezzi si vogliano usare per testimoniare la
solidarietà della Giunta regionale della Valle d'Aosta nei
confronti della DELTA-COGNE. Credo che queste scelte debbano essere
chiarite e precisate nel più breve tempo possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK