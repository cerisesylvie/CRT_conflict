Consiglio Regionale della Valle d'Aosta - Oggetto del Consiglio n. 215 del 9 ottobre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 215 del 9 ottobre 1970 - Resoconto
OGGETTO N. 215/70 - Centro regionale di Medicina preventiva.
Modificazioni alle vigenti norme riguardanti le prestazioni
professionali da parte di medici specialisti.
Benzo
(D.P.)
- Il Centro di medicina preventiva
regionale scolastica è stato inaugurato in Aosta il 26 aprile del
1960 nel locale ... dello stabile che ospita il Laboratorio
regionale di Igiene e profilassi in via Guido Rey, n. 5.
L'Amministrazione regionale, con tale iniziativa, ha inteso
assolvere ad un preciso intendimento di prevenzione di alcune tra
le più comuni malattie proprie dell'infanzia, sia in specie
dell'alunno ed in specie dell'alunno frequentante le classi
elementari.
Il Centro al suo sorgere si è articolato nelle seguenti
specialità: neurologia, otorinolaringologia, audiologia, oculistica
e odontoiatria. I giusti intendimenti di prevenire nella nostra
Regione certe forme morbose proprie della prima età scolare
mediante il servizio gratuito, tipo di profilassi, sono stati
successivamente confermati da leggi nazionali sulla medicina
speciale scolastica e successivamente, nel 1968, dalla legge
ospedaliera 132, nota come legge Mariotti.
In poche parole, possiamo quindi affermare di avere iniziato nel
1960 in Valle un servizio di medicina scolastica con intendimenti
di profilassi e diagnostici, anticipando quanto successivamente
doveva essere sancito e reso obbligatorio a livello nazionale.
Per quanto attiene all'attività nel Centro di medicina
preventiva da parte delle sezioni di neurologia,
otorinolaringologia, e audiologia, oculistica e odontoiatria, a
partire dal 1960, ritengo per semplici motivi di brevità riassumere
secondo dati statistici il movimento degli alunni visitati.
Occorre però premettere che nei dieci anni dal 1960 al 1970 di
funzionamento del Centro, si sono avute delle interruzioni a
livello delle specialità di oculistica e odontoiatria, dovute
all'impossibilità di reperire i rispettivi specialisti da
incaricare al servizio. Così se fino al 1962 il servizio di
oculistica venne svolto dalla Prof.ssa Bérard, la quale
successivamente diede le dimissioni dall'incarico per motivi
personali, anche gli odontoiatri Dr. Chantel e Dr. Bal cessarono
nel giugno del '64 la loro consulenza presso il Centro.
Per quanto attiene il settore dell'oculistica, soltanto nel 1965
la disponibilità di un nuovo oculista Dr. Canino ha reso possibile
a riprendere il servizio che si è protratto fino all'aprile del
'68, epoca in cui l'oculista si trasferì fuori Valle, dando le
dimissioni dall'incarico.
L'odontoiatria invece non ha più costituito oggetto di
profilassi scolastica, in quanto, dopo la partenza degli
specialisti sopracitati, non si è potuto reperire altri specialisti
per la sostituzione.
Nel decennio 1960-1970 hanno però funzionato con regolarità le
sezioni di neuro-psicopedagogia e di otoaudiologia con un
progressivo incremento determinato dall'aumento delle ore di
servizio a disposizione degli specialisti, che dalle 4 ore
settimanali lavorative sono passati alle 14 settimanali
attuali.
Leggo pertanto alcuni dati statistici del lavoro svolto presso i
Centri in questi dieci anni di attività, pregando i Signori
Consiglieri di tenerne presente:
1°) che l'incremento del Centro è stato direttamente
proporzionale all'incremento del numero delle ore di servizio a
disposizione degli specialisti;
2°) alla disponibilità di reperire sulla piazza certi tipi di
specialisti (oculisti e dentisti);
3°) nonché al fatto che il centro di medicina preventiva nei
suoi primi sei anni di attività non operava durante i mesi estivi
in corrispondenza della chiusura delle scuole elementari.
Vi do i dati totali:
- la neurologia ha visitato in totale 8.004 alunni
- l'otorinolaringoiatra ha visitato 9.085 alunni
- l'oculistica ha visitato 13.600 alunni
- l'odontoiatria 6.255.
Vorrei aggiungere una cosa: che queste visite specialistiche, in
particolare quelle neuro-psicopedagogiche sono di gran lunga
differenti dalle altre e richiedono un congruo numero di ore, da
due a tre ore, per la visita, per tutti i test che devono essere
effettuati.
Aggiungo inoltre che questa indagine, dal '66 in poi, è stata
estesa a quasi tutti i Comuni della Valle. Pertanto oltre il 50%
delle visite di controllo è stato effettuato nelle zone esterne
alla Città di Aosta.
Una particolare attenzione merita il servizio degli psicologi
presso il Centro stesso; tale servizio è iniziato nel 1966 tramite
l'opera della psicologa dottoressa Palli, è stato successivamente
potenziato nel 1968 con la collaborazione di altri due psicologi
Proff. Personnettaz e Marchisio, che per altro hanno agito per
dépistage alla periferia dei circoli didattici di Nus, Châtillon,
Verrès e Pont-Saint-Martin, su tutti i bambini delle scuole
elementari.
I soggetti ipodotati che da tale dépistage sono stati
individuati a loro volta sono stati chiamati al Centro per una più
approfondita indagine pedo-psichiatrica.
Questo Consiglio regionale è chiamato oggi a riesaminare alcuni
articoli del Regolamento che il Consiglio stesso approvava nella
seduta del '65. Si tratta di una proposta che essenzialmente si
riferisce a due argomenti di fondamentale importanza per il
rilancio dell'attività di profilassi e diagnosi, e cioè da un lato
l'indispensabile ritocco del trattamento economico degli
specialisti, i cui emolumenti non hanno subito variazioni dal 1960
a tutt'oggi; ed ecco anche il perché di queste continue
sostituzioni. Dall'altro l'inserimento di nuove sezioni nel Centro,
quali la cardioreumatologia e l'ortopedia, nonché l'istituzione del
centro di igiene mentale.
A proposito di quest'ultimo centro, occorre precisare che i
compiti che gli saranno propri investono la profilassi, la
diagnostica, nonché l'assistenza dei malati di mente, per i quali
non sempre è indispensabile il ricovero in istituto psichiatrico,
ma piuttosto l'attivo interessamento in loco del personale del
centro, quali il neurologo e l'assistenza sociale.
L'utilità di un centro di igiene mentale è conformata non
soltanto dalle diverse necessità di assistenza dell'ammalato di
mente, ma anche sotto il profilo di una notevole economia di spesa,
in quanto è assodato che un centro ben funzionante è in grado di
evitare molteplici ricoveri in ospedali psichiatrici.
Il centro di igiene mentale ha dunque bisogno per funzionare,
oltre che del neurologo, anche dell'opera di una assistente
sociale.
Lo stesso centro di medicina preventiva, se vorrà in futuro far
fronte a tutte le esigenze di una moderna profilassi, articolata
nelle sezioni che sono previste nella proposta in esame, dovrà
necessariamente potenziare il proprio organico a livello delle
assistenti sanitarie visitatrici, ridotte oggi a due e quindi
nell'impossibilità materiale di far fronte a tutte le esigenze del
servizio.
A tal proposito, mi riservo di presentare quanto prima, nel più
breve tempo possibile, agli organi competenti, la revisione
dell'attuale pianta organica per renderla più adeguata alle attuali
esigenze e per il buon funzionamento dei servizi del centro
stesso.
Tonino (P.S.I.U.P.)
- Io sono in buona parte d'accordo su
questo provvedimento, proprio perché le esigenze, anche in questo
settore, si fanno sentire, come giustamente lei ha detto. Però io
ritengo che per poter discutere di questo, per poter fare un
parallelo su questo aumento proposto, sarebbe stato bene allegare
la delibera n. 111 del Consiglio regionale del 12 luglio 1965, per
sapere quanto percepivano allora questi specialisti e quanto è oggi
questo aumento.
Può darsi anche che questo aumento non sia bastante, oppure non
so ...
Balestri (P.S.I.)
- ... Sanità è d'accordo su questo
provvedimento. Vorrebbe solo fare due raccomandazioni, alla
discussione avvenuta in seno alla Commissione, alla Giunta.
Primo è il punto a cui si riferiva Tonino, cioè anche questi
aumenti non sono adeguati a quelli che sono gli emolumenti
spettanti agli specialisti di istituti mutualistici. Ora, siccome
questi emolumenti vengono stabiliti in campo nazionale tra le varie
categorie, tra i Sindacati e le federazioni e gli interessati,
quindi si pensa che siano adeguati al tempo moderno, ecco; quindi
raccomandare alla Giunta di tenere conto di queste tariffe degli
istituti mutualistici, a cui ci si era già ancorati qualche anno
fa. La differenza non è molta, per la verità; però, dato che da
parte della Valle viene poi di volta in volta stabilita con una
legge, c'è sempre un certo ritardo rispetto agli altri; quindi
quando si fa, sarebbe bene adeguarci secondo quei limiti lì.
Altro punto è quello che riguarda il personale. Effettivamente
dalla discussione si è visto che c'è una deficienza di personale;
probabilmente riteniamo che l'inclusione di una assistente sociale
potrebbe dare un incremento a questo.
Quindi raccomandiamo all'Assessore, d'altra parte l'ha già
accennato lui, di vedere questo problema per il buon funzionamento
del Centro.
Benzo
(D.P.)
- In parte il Consigliere Prof.
Balestri ha già risposto alla domanda di Tonino. Era pacifico,
nella mia relazione, che c'era questo netto divario; lei ha
compreso che non sono ancora oggi totalmente adeguati e forse è
esatto quanto dice il Consigliere Balestri in questo senso, e cioè
che dobbiamo essere più attenti nella consecutio, diciamo,
dell'adeguamento; vogliamo avere dei servizi efficienti, quindi io
personalmente posso assicurare il Prof. Balestri e il Consigliere
Tonino che per quanto concerne questo, non aspetterò che passino
sei anni in modo tale che ci siano delle fughe notevoli di
specialisti e quindi chi ne rimetterebbe sarebbero i nostri
bambini, sarebbe proprio questa profilassi, questa diagnosi
preventiva che ci permette di avere un quadro esatto della salute
dei nostri ragazzi in Valle d'Aosta.
Montesano (P.S.D.I.)
- Chi chiede la parola? Allora il
Consiglio è chiamato a votare la delibera di cui all'oggetto n. 22.
Chi è favorevole alzi la mano. Contrari? Astenuti? Il Consiglio
approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK