Consiglio Regionale della Valle d'Aosta - Oggetto del Consiglio n. 2310 del 6 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2310 del 6 aprile 2023 - Resoconto
OGGETTO N. 2310/XVI - Interrogazione: "Valutazione della
Finanziaria regionale in merito all'attivazione di una nuova misura
di accesso al credito agevolato a favore degli enti di
formazione.
Bertin (Presidente) -
Punto n. 84. Risponde il Presidente
della Regione.
Testolin (UV) -
In merito all'oggetto, il consigliere
Aggravi chiede: "Quali siano le valutazioni condotte dalla
finanziaria regionale in merito alle richieste da parte del mercato
locale sulla necessità di attivare tale linea di credito" e poi
"Quali siano le modalità tecniche operative di erogazione della
misura" e inoltre "Quale sia il ruolo svolto da Aosta Factor",
infine "Qual è la platea di riferimento in termini di beneficiari a
cui la misura intende dare risposta".
Con riferimento al primo quesito, il Comitato ha approvato
inizialmente l'individuazione della platea degli enti interessati,
consentendo la partecipazione a sette, censendone sette.
Successivamente ha provveduto all'analisi della natura giuridica
degli stessi, del plafond di risorse ipoteticamente da impegnare e
della tipologia di prodotto idoneo e rispondente alle esigenze
dagli stessi rappresentate. Il Comitato ha ritenuto di qualificare
tali interventi come anticipazioni di credito e di coinvolgere la
controllata Aosta Factor S.p.A. nell'attività, poiché afferente al
business relativo alla stessa.
Con riferimento al secondo quesito, la società ha comunicato che
Aosta Factor ha proposto l'utilizzo di uno dei suoi prodotti di
factory opportunamente studiato e adattato al caso, con lo scopo di
erogare anticipi agli enti formativi con contestuale cessione dei
crediti maturati o che matureranno nei confronti
dell'Amministrazione regionale con notifica al debitore.
L'ammontare dell'anticipo, con durata prevista al 30 giugno
2024, è erogabile e a valere sui contributi pubblici potrà variare
a seconda delle richieste delle necessità dei beneficiari, fino a
un massimo dell'80% della spesa massima rimborsabile.
Lo specifico contratto, applicato ai beneficiari, è stato
realizzato da Aosta Factor dopo un accurato esame della particolare
natura dei crediti vantati dalla società di formazione, per offrire
agli enti formativi un tasso fisso finito al 2,6%, conveniente e
migliorativo rispetto alle condizioni di mercato, al momento come
riferimento il tasso Euribor a un anno quota circa il 3%; Finaosta
ha messo a disposizione di Aosta Factor una provvista finanziaria
dedicata mentre Aosta Factor ha limitato al massimo il markup
relativo ai costi operativi.
Infine, con riferimento al quesito 3, si evidenza che Aosta
Factor ha provveduto a contattare i sette operatori sopra citati,
finora due enti formativi hanno manifestato l'interesse a ottenere
anticipi e sono in fase di avanzata riformalizzazione dei
rispettivi contratti: una società che si occupa di formazione per
circa 1,8 milioni di euro e una cooperativa sociale operante nel
settore per circa 500 mila euro.
Presidente -
Consigliere Aggravi ne ha facoltà.
Aggravi (LEGA VDA) -
Io andrò più a fondo su
quest'iniziativa, e se non erro c'è anche poi un'iniziativa di un
altro collega.
La prima domanda, forse, è stata troppo stringata, non è stata
chiara o forse la società ha risposto in maniera molto sintetica,
ma "Quali siano le valutazioni condotte dalla finanziaria regionale
in merito alle richieste da parte del mercato locale della
necessità di attivare una linea di credito", io mi aspettavo che,
al di là di un perimetro di riferimento di sette partecipanti e poi
sostanzialmente dell'identificazione della forma tecnica da erogare
del prodotto, ci fosse un minimo di esplicitazione del perché la
finanziaria regionale ha fatto e ha proposto questo tipo
d'iniziativa, perché, va bene, sono stati identificati sette
partecipanti, il prodotto è essenzialmente un prodotto di factory,
poi lei ha parlato di un'apertura di credito, okay, il tasso non è
male visti i tempi e alla fine sostanzialmente alla terza domanda
la risposta è: ci sono due enti interessati di cui poi alla fine su
un plafond di 3 milioni, 1,8 vanno a uno solo.
Quindi oggettivamente non voglio essere malizioso ma, dalle
informazioni che mi si danno, mi dico che forse questa misura
serviva a un solo soggetto.
Io sinceramente mi dico: bene, capiamo il mercato locale che
bisogni ha e poi successivamente si va a comprendere se c'è una
necessità vera e propria e quindi si costruisce una tipologia di
prodotto.
Magari, siccome è ancora aperta la questione del PEA e del POST
della finanziaria regionale, sarà anche l'occasione, visto che ci
sarà un'audizione con la dirigenza di Finaosta, per approfondire
questo soprattutto nella parte che riguarda i nuovi prodotti,
perché altrimenti mi sembra che questa linea di credito sia stata
fatta per un soggetto. Ma questo, ripeto, è sulla base di quello
che mi è stato poc'anzi detto.
Vedendo quello che è oggi il mercato bancario, avere un tasso
del 2,6% è qualcosa di più che buono, poi mi si consenta la
battuta, siamo sostanzialmente in regime di economia socialista e
quindi diciamo che, se l'unico soggetto è un soggetto noto, il
mistero si infittisce.
Comunque, ripeto, io andrò avanti per cercare di capire meglio
l'esigenza di questa misura, il perché abbia avuto a oggi così
pochi interessati, perché due su sette sono pochi, c'è un rischio
di concentrazione su un unico soggetto abbastanza importante e
forse è meglio capirci di più.
Penso che l'audizione che verrà fatta in II Commissione potrà
essere molto utile a capire il perché di questo.
Un'ultima battuta, spero anche che l'audizione con il Management
di Finaosta ci consenta di capire quali altri nuovi prodotti
saranno necessari al mercato locale; anche qui, sulla base delle
informazioni che mi sono state date, mi viene da dire che, se
l'analisi è di questo tipo e poi i fruitori di certi nuovi prodotti
sono così pochi o così concentrati, allora la malizia diventa
qualcos'altro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK