Consiglio Regionale della Valle d'Aosta - Oggetto del Consiglio n. 3323 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3323 del 21 febbraio 2024 - Resoconto
OGGETTO N. 3323/XVI - Reiezione di mozione: "Predisposizione
di una proposta di modifica alla legge regionale 11/2023 al fine di
risolvere le criticità emerse in ordine agli adempimenti
amministrativi per le locazioni brevi con finalità
turistiche".
Bertin (Presidente) -
Passiamo al punto n. 60.
Consigliera Erika Guichardaz per illustrare la mozione, ne ha
facoltà. Invito i Consiglieri a ridurre il volume delle
chiacchierate perché c'è un brusio di fondo un po' fastidioso.
Prego, Consigliera.
Guichardaz E. (PCP) -
Torniamo su un tema che abbiamo
discusso negli ultimi tre Consigli, prima con un Question Time e
un'interrogazione del nostro gruppo, poi con un 'interpellanza del
gruppo di Forza Italia.
Questo nasce a seguito di diverse segnalazioni che abbiamo avuto
nel tempo riferite alla norma sugli affitti brevi; non torneremo
sulla questione della norma nazionale di cui lei aveva riferito,
dicendo che molto probabilmente si sarebbe potuti andare a rivedere
la legge anche rispetto a quello che prevede la normativa
nazionale, noi invece chiediamo una cosa diversa, cioè se si può
intervenire rispetto a questa legge con una certa urgenza per
alcune criticità che abbiamo rilevato e che oggi spero che lei
possa in qualche modo magari chiarire, perché nello scorso
Consiglio aveva detto che rispetto a quelle tematiche non aveva
ricevuto delle segnalazioni.
Ricordo che principalmente la tematica più rilevante è quella
riferita alle destinazioni d'uso degli alloggi e quindi al fatto
che, ancorandosi sulla legge regionale e soprattutto rispetto alle
destinazioni d'uso, quando una destinazione d'uso è di abitazione
principale, in sostanza, non si potrebbe applicare l'affitto
breve.
C'è anche poi la criticità del fatto che non si possa cambiare
la destinazione d'uso, in alcuni casi per gli equilibri funzionali,
o - come ben aveva rappresentato il consigliere Marquis - poteva
anche essere che una destinazione d'uso veniva subito cambiata per
locazioni temporanee e poi poteva essere di nuovo necessario
ricambiarla invece per residenze principali nel caso in cui si
cambiasse tipologia di affitto, quindi magari si passasse da un
affitto breve poi a un affitto invece prolungato nel tempo in cui
si chiedeva una residenza.
Riporto quanto lei aveva detto nella risposta: "L'abitazione
principale è legata alla residenza del proprietario; il
proprietario ha prima casa da un'altra parte, quindi quella non è
da considerare prima casa ed è per l'utilizzo che se ne fa, che
siano affitti lunghi, affitti brevi, affitti stagionali, affitti
turistici o di altra natura, devono essere associati al concetto di
abitazione temporanea, proprio perché la nostra legge urbanistica
distingue le due casistiche".
Già le associazioni di categoria che erano venute in audizione
avevano posto questo problema e avevano detto che la distinzione
avrebbe dovuto basarsi sul concetto di abitazione principale,
interpretato in base alle effettive modalità di utilizzo
dell'immobile, considerando la residenza effettiva e stabile del
contribuente, come già sottolineato dalla Corte Costituzionale
(Vedi sentenza n. 377/2001 e sentenza n. 247/2016) e poi dalla
Corte di Cassazione in numerose pronunce.
Noi vorremmo capire se adesso ha potuto in qualche modo
interloquire con gli uffici tecnici e con il CPEL rispetto a questa
tematica che abbiamo posto alla sua attenzione e - come ci è stato
rappresentato da parte di diversi proprietari, ma anche noi stessi
abbiamo potuto rilevarlo - se questa problematica esiste, se
possiamo intervenire in tempi brevi. L'impegnativa prevede trenta
giorni dall'approvazione di questa mozione per portare almeno una
modifica alla legge che possa consentire alle persone che magari
hanno un alloggio con destinazione d'uso principale (ma come lei ha
rilevato risiedono in un altro immobile, perché magari hanno
ereditato quella casa, magari chi c'era prima di loro ce l'aveva
come abitazione principale e quindi la destinazione d'uso è rimasta
quella) che sia svincolato il pezzo della destinazione d'uso
rispetto all'utilizzo che viene fatto dai singoli proprietari.
Questo è un po' per fare chiarezza e un po' per chiederle se su
questa tematica... anche perché sappiamo che poi i Comuni hanno la
facoltà di fare dei controlli e hanno anche la possibilità di
applicare delle multe anche piuttosto salate, dopodiché credo che
lo spirito della legge fosse incentivare in qualche modo anche gli
affitti brevi, non quello di limitarli, quindi di dare sì
un'indicazione numerica di quanti sono, ma non di limitare l'uso di
questi affitti.
Immagino che la volontà del legislatore almeno - come quando ne
abbiamo discusso per la legge - sia comunque di far sì che le
persone possano mettere a disposizione le proprie case anche per
gli affitti brevi, tutto questo sicuramente potrebbe agevolare le
persone che, a questo punto, potrebbero chiedere il CIR, anche se
la destinazione d'uso risulta come principale, ma - come dicevo -
loro risiedono altrove e quindi sotto questo punto di vista
sicuramente ci sarebbe una maggiore chiarezza.
Presidente -
La mozione è stata illustrata, apriamo la
discussione generale. La discussione generale è aperta. Consigliere
Marquis in discussione generale, ne ha facoltà.
Marquis (FI) -
La collega che ha presentato e illustrato
la mozione ha citato anche l'interpellanza che era stata discussa
nello scorso Consiglio regionale sulla questione degli affitti
brevi e soprattutto in relazione agli aspetti di natura
urbanistica.
Avevamo avuto modo nell'occasione della discussione
dell'interpellanza scorsa di avere uno scambio di opinioni sul
concetto di prima casa, se è legata al proprietario o al
possessore, perché io avevo fatto un esempio molto preciso: se un
proprietario si trova con un immobile che è classificato, ai fini
urbanistici, come categoria D e intende accedere ai benefici della
legge che è stata approvata sulle locazioni turistiche, quindi
esercitare questa valorizzazione del suo immobile, deve fare un
cambio di destinazione urbanistica, passare alla categoria D
bis.
Successivamente, se il mercato non presenterà delle richieste e
se si presenterà a questo proprietario - una volta che ha fatto
tutte le sue pratiche, il cambio di destinazione urbanistica - la
possibilità di mettere sul mercato il suo appartamento per una
locazione annuale, questo proprietario dovrà rifare il passaggio di
conversione, come avevo sostenuto nello scorso Consiglio, alla
categoria D, facendo di nuovo delle pratiche edilizie.
In quella circostanza la risposta che lei aveva dato era che il
fatto di affittare a terze persone come prima casa l'appartamento
non richiede una modificazione della destinazione urbanistica,
perché il concetto di prima casa abitazione principale è
strettamente legato al proprietario e non a terze persone che la
utilizzano.
Io non so io chi è che le ha preparato la risposta -ho dato
quest'interpretazione rispetto a questo quesito - ma mi continua a
risultare che la situazione non stia in questi termini, la
situazione è legata alla qualità dell'immobile e non al
proprietario.
L'articolo 73 della legge urbanistica, che tratta le
destinazioni d'uso e relative categorie, dice: "L'uso a cui
l'immobile o parte di esso è destinato sotto il profilo delle
attività da svolgere nell'immobile stesso costituisce la
destinazione d'uso.
Se uno è proprietario o affittuario e cambia la destinazione
d'uso, la destinazione d'uso è strettamente correlata alla
destinazione, quindi non a chi l'utilizza.
Per far giusto capire qual era l'entità del problema, perché
sennò poi qui sembra che stiamo facendo dei ragionamenti astratti
che non incidono sulla pelle della gente, le faccio vedere, me
l'hanno girata cinque minuti fa: questo è un quesito che un ufficio
tecnico, per fare un cambio di destinazione, fa una diffida a un
proprietario che ha fatto il CIR che dice: "Guarda che tu non puoi,
nelle more del cambio di destinazione d'uso, affittare il tuo
appartamento". Sono quattro pagine e non so quante ore di lavoro
sono per un ufficio tecnico, ma so solo che queste ore di lavoro,
che correttamente sono state svolte da un ufficio tecnico per
cercare di tacconare l'impostazione di una legge, portano dei danni
a chi deve subire queste iniziative.
Non è vero che non esiste il problema sotto il profilo
urbanistico, è che il problema va gestito, bisogna in qualche modo
trovare una soluzione.
Adesso io non so se si tratta di modificare la legge sulle
locazioni brevi... si tratta d'intervenire forse con una circolare
sull'applicazione della legge 11e, se non basta la circolare,
bisognerà modificare un articolo della legge 11.
La legge urbanistica... Guardi che al cittadino non interessa se
la responsabilità è sua o in capo a Sapinet; c'è un problema che il
Governo deve affrontare, non è una questione di responsabilità in
capo a chi sono per il cittadino, il problema è risolvere una
questione.
Oggi l'effetto combinato della legge urbanistica più la legge
sulle locazioni brevi pone un sacco di problemi ai cittadini, che
probabilmente non avete ancora rilevati, ma le garantisco che se
andassimo a fare un censimento sul territorio, ce ne sono tante di
queste situazioni ed il fatto che i CIR non sono così numerosi come
ci si aspettava, dipende dal fatto che ci sono tutte queste
problematiche che sono dormienti, alcune sono in fase di
trattazione con gli uffici tecnici, altre sono che i proprietari
rinunciano a mettere sul mercato il bene perché è complesso
riuscire a trovare una soluzione che, in tempi brevi, possa
garantire la legittimità della sua azione.
Come le dico, c'è il problema, il problema per noi va
affrontato, non sappiamo qual è la modalità, ma credo che gli
uffici si devono parlare, quelli dell'Assessorato suo e quelli
dell'Assessorato all'urbanistica e devono trovare una soluzione - o
con una circolare interpretativa o, se non è sufficiente, si
modifichino delle leggi - perché in questo momento ci sono delle
persone che ricevono in questi giorni delle lettere dagli uffici
tecnici in riferimento ai CIR che hanno presentato per le questioni
di natura urbanistica.
È solo per sottolineare che, a nostro avviso, dire "Tutto
funziona, non ci sono problemi", non corrisponde sicuramente alla
realtà perché i problemi ci sono ma non sempre li conosciamo, cioè
li conosce solo chi li tocca con mano.
Pertanto, dal punto di vista nostro, dal punto di vista
politico, bisogna trovare una soluzione. Emendi lei la mozione come
meglio crede, se c'è un problema di risolverla con una circolare o
in qualche modo ma non possiamo stare ad aspettare, bisogna dare
delle risposte perché diversamente c'è chi non riesce a mettere a
valore dei beni che potrebbero produrre qualche risorsa.
Presidente -
Siamo in discussione generale della mozione.
Qualcun altro vuole intervenire? Consigliere Restano, a lei la
parola.
Restano (GM) -
La mozione che hanno presentato le
colleghe di PCP - che annuncio già che voterò - mi dà l'opportunità
per fare una prima riflessione sulla norma che è stata approvata
nel dicembre 2023, norma che all'epoca non votai, pur avendoci
lavorato a suo tempo quando mi occupavo di turismo ed ero in
Giunta.
La riflessione che va fatta è quella di capire l'obiettivo che
aveva la norma e se in questo breve periodo di tempo si è avuto
modo di verificare se l'obiettivo era stato raggiunto o meno.
Da quanto illustrato dai colleghi che mi hanno preceduto,
qualche problemino l'ha generato, ma non era sicuramente questo
l'obiettivo della legge; credo che la legge volesse fornire delle
opportunità dal punto di vista dell'ospitalità, dal punto di vista
turistico ...oppure si limitava a far fare cassa ai Comuni?
Allora ci sarebbero, a questo punto, alcune obiezioni da portare
avanti, anche se ritengo che il periodo di tempo è stato troppo
breve per poter fare delle valutazioni in merito; ribadisco quanto
forse avevo già detto a suo tempo e quanto ritengo ancora opportuno
sostenere in questo momento.
La legge andava accompagnata da una riforma del turismo. Se si
vuole modificare qualcosa, mutuare il modello che hanno adottato
altre Regioni che sovente vengono portate ad esempio anche da
colleghi appartenenti alla maggioranza, allora bisognava modificare
completamente il modello di promozione del nostro territorio, il
modello dell'offerta turistica, l'organizzazione di alcune
partecipate che si occupano del mondo degli impianti di risalita,
così come fanno le Regioni più virtuose.
Non avendo accompagnato l'approvazione di questa norma con una
riforma più sostanziale, così come aveva fatto un Assessore al
turismo che l'ha preceduta, collega Grosjacques, risulta
un'iniziativa a se stante e, da una valutazione affrettata, appare
un'iniziativa che possa portare vantaggi solo agli enti locali, e
non al sistema turismo Valle d'Aosta che deve essere governato non
dai singoli Comuni ma dall'ente Regione o da un ente preposto a
tale scopo, come avviene in altre regioni, separando così
l'iniziativa politica da quella più amministrativa ed
esecutiva.
Quindi pur dicendo che voterò quest'iniziativa, il mio invito è
quello di, nel più breve tempo possibile, al termine della stagione
turistica, di fare queste azioni, di attivarsi per la riforma del
turismo, perché altrimenti saranno soldi che, sì, potranno
parzialmente arricchire le casse dei piccoli Comuni, ma non saranno
investiti nel sistema turistico, non porteranno alcuna promozione
del prodotto Vallée d'Aoste-Valle d'Aosta, non ci potranno
permettere di chiudere quel gap che ci divide da altre Regioni più
virtuose, questo al di là dei dati che di volta in volta, chi si
alterna al dicastero del turismo può portare all'attenzione di
questo Consiglio, dati in crescita come sono in crescita in altre
regioni oppure dati in crescita perché la Valle d'Aosta
effettivamente è una bellissima valle, ha un bel territorio che dà
molte opportunità ma dove non permettiamo agli operatori turistici
di usufruire di un sistema al passo con i tempi.
Presidente -
Altri vogliono intervenire in discussione
generale? Consigliera Erika Guichardaz, a lei la parola.
Guichardaz E. (PCP) -
Alla luce di quanto hanno detto i
colleghi prima di me, sicuramente non è questione di casse dei
Comuni, perché la tassa di soggiorno era un'altra cosa e - come
ricorda - sulle due leggi c'erano anche posizioni diverse sotto
questo punto di vista. Ritengo però che questa tematica, proprio
per come gliel'abbiamo rappresentata, deve essere affrontata con
una certa urgenza, e mi rifaccio a quanto dicevano i colleghi che
sono intervenuti, perché rischiamo di qui a breve che alcuni
alloggi non possano essere messi a disposizione per gli affitti
brevi e io non so dirle qual è l'entità, molto probabilmente lo sa
lei meglio di me quale può essere l'entità di questi affitti che
non possono essere messi sul mercato proprio per un problema di
destinazione d'uso.
O, peggio ancora, in alcuni Comuni, come ha rappresentato il
collega Marquis, magari c'è stato un approfondimento dell'ufficio
tecnico che ha guardato con attenzione i CIR, ma in altri Comuni
uno poteva andare tranquillamente avanti, ottenere il CIR, credendo
che la destinazione d'uso fosse quella temporanea, perché
effettivamente non abitava in quell'abitazione perché abitava
altrove, quindi confondendo il titolo abilitativo rispetto alla
questione della destinazione d'uso, quindi sotto quel punto di
vista magari ha anche dichiarato il falso senza esserne
assolutamente consapevole sotto questo punto di vista. Questa
mozione credo possa essere anche d'aiuto a chi ci ascolta per dire
che non è che se voi lì pagate l'IMU come seconda casa, pagate le
tasse come seconda casa, tutte le utenze come seconda casa, quella
è sicuramente un'abitazione temporanea, potrebbe essere - come
destinazione d'uso - un'abitazione principale, quindi fate questo
controllo per evitare che vi sia magari addirittura una multa da
parte del Comune se viene a controllare quanto voi avete
dichiarato, magari in buona fede.
La volontà è semplicemente di cercare di fare chiarezza, perché
siamo consapevoli e siamo sicuri che la volontà non era quella di
tassare o di dare in testa ai cittadini che vogliono mettere la
loro abitazione in locazioni brevi - io ne sono più che convinta di
questo, non era quello lo spirito della legge - e quindi se
riusciamo in qualche modo ad agevolare i cittadini e a far sì che
possano mettere a disposizione le loro abitazioni, credo che questo
sia anche quello che può fare in qualche modo il Governo
regionale.
Noi abbiamo detto "modificando la legge 11", ma potrebbe essere
anche modificando la legge urbanistica, questo ce lo dirà poi lei,
però sicuramente quello che le facciamo notare è che in altre
regioni non è legata alla destinazione d'uso la possibilità di fare
affitti brevi, e questo lo rilevava anche lei rispetto a persone
che vengono da altre regioni, che affittano alloggi che hanno in
Valle d'Aosta e che possono anche non aver chiesto il CIR perché
non sanno della legge regionale.
Sotto questo punto di vista credo che ci debba essere in qualche
modo un po' di chiarezza e sicuramente, conoscendola, lei in questi
quindici giorni, da quando le abbiamo posto il problema a oggi,
sicuramente avrà sentito gli uffici tecnici comunali e i Sindaci,
su questo ne sono più che sicura, per dirci se c'è una soluzione in
questo senso.
Presidente -
Siamo sempre in discussione generale. Se non
ci sono altri interventi, non vedo peraltro prenotazioni, chiudo la
discussione generale. La discussione generale è chiusa. Per il
Governo replica l'assessore Grosjacques.
Grosjacques (UV) -
Io non voglio scendere in polemica
perché poi ognuno ha le sue visioni, anche se in questi due mesi ho
sentito rappresentare dai colleghi, in particolare dal collega
Marquis, situazioni che credo si riducano a pochissime unità, se
non addirittura a singoli casi, che ovviamente non rappresentano è
il panorama dell'offerta turistica e anche della casistica degli
affitti brevi.
Lo dico perché, al di là dei refusi che ci sono nelle premesse
della mozione - perché sono state citate... ma capisco
perfettamente che è stato un errore, quindi lungi da me polemizzare
su questa banalità - però quello che ho sentito oggi è una
rappresentazione che non si traduce poi nella realtà, cioè nei
rapporti tra Amministrazione regionale e Sindaci, uffici tecnici,
associazioni di categoria.
Nulla di tutto quello che voi avete detto oggi viene
rappresentato all'Amministrazione regionale, quindi questo come
primo dato.
Vorrei poi partire dal fondo rispondendo al collega Restano,
perché è davvero desolante, io mi permetto anche di dire
mortificante, che il collega Restano, ex Assessore in due occasioni
al turismo, dia una rappresentazione del turismo della nostra
regione e dei risultati della nostra regione banalizzandoli, cioè
la rappresentazione del collega Restano è che i risultati sono
buoni nonostante il disastro che abbiamo in Valle d'Aosta. Io
invece credo che vada valorizzato quello che questa e le precedenti
Amministrazioni hanno fatto in tema di turismo, in tema
d'investimenti sugli impianti di risalita. Credo che mai come in
questa legislatura siano stati destinati dei fondi al miglioramento
degli impianti di risalita e al sostegno delle attività
turistico-ricettive, quindi credo che la fotografia che lei fa
della Valle d'Aosta... Poi capisco i ruoli, perché oggi mi trovo io
a beneficiare indegnamente dei dati positivi del comparto
turistico, ma credo di esserne felice, come dovrebbero essere
felici tutti quelli che abitano in Valle d'Aosta e che in qualche
modo lavorano affinché la nostra regione diventi sempre più
attrattiva, quindi credo che questa rappresentazione faccia un
torto a quelli che oggi si trovano a lavorare in questo settore ma
anche a coloro che anche prima hanno lavorato con lo stesso impegno
e con lo stesso indirizzo.
Questa non è una legge che è stata creata per far cassa ai
Comuni, è una legge che è stata lanciata nel 2017 - ho già avuto
modo di dirlo: quando alla Presidenza della Regione c'era il
collega Marquis e in Assessorato c'era il collega Restano - ed è
una legge che, con pochissime modificazioni, è stata portata
all'approvazione, quindi ha concluso un percorso che allora non era
stato, per una serie di ragioni, completato; direi che il peccato
originale nasce nel 2017, se vogliamo dare una definizione negativa
di questa legge.
È del tutto evidente, ed è fisiologico, che, quando un fenomeno
pressoché privo di qualsiasi forma di regolamentazione diventa
oggetto di formazione, possano emergere alcune criticità; per
quanto osservato, tuttavia, queste non sono risultate
particolarmente numerose, e comunque sono già oggetto di
approfondimento da parte delle strutture competenti e dei Comuni, e
voglio precisare che a oggi nessuna associazione di categoria ha
ufficialmente contattato il sottoscritto o gli uffici per segnalare
le presunte problematiche o le criticità derivanti
dall'applicazione della legge regionale 11/2023.
Tengo a precisare, contrariamente a quanto indicato nelle
premesse della mozione, che le mie risposte alle iniziative
ispettive non hanno assolutamente evidenziato le numerose criticità
che vengono genericamente riportate sempre nelle premesse, senza
peraltro declinarne nessuna se non, come dicevo, casi riferibili a
qualche unità, perché a oggi noi diamo un'altra lettura dei dati. A
oggi abbiamo rilasciamo 3.028 CIR di cui 2.817 in abitazioni
temporanee e 211 nelle abitazioni principali, quindi il 6,9% dei
CIR rilasciati riguarda abitazioni principali e non è corretto dire
che non si possa utilizzare l'abitazione principale per gli affitti
brevi, non può essere utilizzata nel suo intero, perché oggi la
legge 11/23, che non è una legge urbanistica, disciplina l'utilizzo
della prima casa per alcune sue parti, proprio per consentirne
l'utilizzo per 180 giorni senza - a oggi, a legge urbanistica
vigente - perdere il requisito di prima casa sul quale ovviamente
ci sono dei benefici che tutti conosciamo.
Io avevo risposto, e richiamo la mia risposta del 10 gennaio,
dove ho detto testualmente: "Per quanto si è potuto osservare
nell'ambito del servizio di assistenza quotidiana fornita dal
personale della struttura ricettiva dell'Assessorato e dal Contact
Center di Inva, avviati dal primo di novembre e ovviamente a oggi
operativi, nella stragrande maggioranza dei casi sono pervenute,
più che segnalazioni, richieste d'informazioni o di chiarimento che
sono state puntualmente soddisfatte, sia rispetto
all'interpretazione della legge 11/2023, sia rispetto alle modalità
di compilazione della piattaforma. Con riferimento a un numero
limitato di casi, sono emerse, come è fisiologico che sia, delle
complessità rispetto al corretto computo del numero massimo di
posti letto autorizzabili ai sensi della normativa nazionale
vigente in materia igienico-sanitaria, al subalterno catastale
attribuito ad alcune unità abitative, alle modalità di esposizione
del CIR, alle modalità di compilazione del calendario ai fini del
rispetto dei limiti, 180 giorni, per la locazione esercitata in
sole camere nelle unità abitative principali. Le segnalazioni dei
Comuni si sono limitate a un numero ridottissimo di casi, riferiti
soprattutto a estremi catastali non propriamente corretti e a
fabbricati utilizzati per la locazione turistica con destinazione
d'uso non residenziale".
Dopodiché potrei citare anche la risposta che ho fornito
nell'ultimo Consiglio al collega Marquis e vado sul punto quando
rispetto al quesito n. 3 del collega Marquis che è sostanzialmente
uguale all'impegnativa della mozione, ho risposto testualmente:
"Ribadisco che la legge regionale 11/2023 non ha introdotto alcuna
nuova disposizione di carattere urbanistico, anche perché in linea
di principio avrebbe dovuto essere collocata nella legge regionale
11/98 e non nella disciplina regionale dedicata alla locazione
turistica breve. Allo stato attuale, quindi, non vi sono possibili
modifiche di natura urbanistica alla legge 11/2023 che possano
apportare innovazioni atte a far fronte a tali presunte criticità.
Le ipotesi di modificazione in corso riguardano esclusivamente il
ricevimento della nuova normativa statale di cui abbiamo parlato in
altre occasioni".
In ogni caso, come ho già avuto modo di dire nello scorso
Consiglio, è previsto nel prossimo periodo, anche se a oggi non è
ancora stato calendarizzato, un secondo incontro
formativo-informativo rivolto ai funzionari dei Comuni; il primo
svoltosi l'11 ottobre 2023 ha visto la partecipazione di circa 140
tecnici comunali e funzionari di Polizia locale.
Quanto alle presunte problematiche create dalla legge regionale
11/2023 in conseguenza dell'utilizzo delle definizioni di cui
all'articolo 73 della legge 11/98, tengo a precisare che il D bis è
stato inserito nel 2003 con la legge finanziaria, quindi sono 21
anni che abbiamo questa dizione, in virtù della nostra competenza
primaria.
La legge urbanistica alla quale noi dovevamo fare riferimento
per l'individuazione delle destinazioni d'uso non poteva che essere
la legge 11/98 sulla quale abbiamo competenza primaria.
Ribadisco quindi che la legge 11 non ha portato alcuna
modificazione all'ordinamento esistente e che si è limitata a
richiamare istituti e concetti urbanistici vigenti da tempo.
Nel chiedere quindi il ritiro della mozione, perché a oggi non
ci sono motivazioni di carattere tecnico per apportare modifiche
alla legge 11, voglio precisare, perché mi è stato chiesto, di
avere incontrato il direttivo del CELVA alcune settimane fa, non
propriamente su questo tema, ma si è dibattuto anche su questo
tema, e mi sono stati fatti alcuni rilievi (che poi mi sono stati
anche inviati in via ufficiale) che riguardavano solo ed
esclusivamente l'utilizzo e la compilazione della piattaforma, ma
nessuna delle casistiche che sono state evidenziate oggi in
quest'aula.
Presidente -
Consigliere Restano per dichiarazione di
voto, ne ha facoltà.
Restano (GM) -
No per dichiarazione di voto ma per fatto
personale perché l'Assessore ha definito desolante il mio
intervento.
Presidente -
Circoscriva la questione.
Restano (GM) -
Nel definire desolante l'intervento di uno
che si è occupato dell'Assessorato, tende a delegittimare il mio
operato senza riportare la realtà dei fatti, quindi necessita di
chiarimento.
Vede, Assessore, ne deduco che l'unica parte non scritta del suo
intervento è quella che ha rivolto a me, ed è abbastanza
chiaro.
Il mio intervento era politico, comunque le significo, se non se
n'è accorto, che dal 2017 a oggi il mondo del turismo si è
modificato non due volte, ma quattro volte, e probabilmente nel suo
prossimo viaggio di domani a Sappada, se si guarderà un po'
attorno, facendo anche il giro attraverso Dobbiaco e il colle di
Misurina, potrà vedere quanto sono diverse le realtà, e prenda
buona nota di questo, come dice il suo Presidente.
La proposta che lei ha bocciato, come CELVA, era una proposta in
discussione; a differenza di questa, era accompagnata da una serie
di opportunità che lei evidentemente non ha voluto o non ha potuto
rilevare in quel momento, ma, sul tema specifico, io avevo fornito
oggi una suggestione, non volevo delegittimare il suo operato o
ridicolizzarlo, tant'è vero che, all'epoca della discussione
dell'approvazione di questa norma, l'abbiamo invitata a fermarsi un
attimo e a riflettere in Commissione, insieme alla minoranza, per
cercare di dare il nostro apporto, che non è stato accettato;
queste ne sono le evidenti conseguenze perché rimane sul tavolo
l'opportunità politica di migliorare la situazione, che rimarrà
sempre per tutta la storia di questa regione. Quello che è stato
approvato descrive una serie di fatti che hanno portato al
dibattito di oggi.
Io non posso accettare che lei, in una sede ufficiale come
questa, dica che delegittimo chi dell'Amministrazione si è occupato
di turismo.
Semmai la mia critica, se lei la vuole intendere come critica,
ma io la riporto come suggestione, era rivolta alla parte politica,
non a chi si occupa di turismo, agli operatori del turismo, a chi
all'interno dell'Amministrazione, si occupa di turismo.
Lei, con le sue dichiarazioni, ha inteso questo e me ne
rammarico, perché io da operatore del turismo, da Partita Iva del
turismo, sono molto felice se si ottengono dei risultati, però
cerco di guardare oltre, a quanto potremmo ancora fare per
migliorarci, a replicare, a prendere spunto da altri modelli.
Se noi ci limitiamo a guardare intorno, a dove appoggiamo piedi
e a dire quanto siamo bravi, quanto siamo buoni, perché la Regione
mette a disposizione montagne di soldi, forse, a mio avviso,
politicamente non abbiamo fatto il nostro dovere, o per lo meno non
abbiamo fatto tutto quanto è in disponibilità della politica.
Questa, se vuole prenderla, è una critica che le lascio, in
maniera che possa riflettere e la prossima volta possa anche
accettare la nostra piccola contribuzione.
Presidente -
Consigliere Marquis, a lei la parola.
Marquis (FI) -
Per dichiarazione di voto, una breve
replica alle considerazioni che sono state fatte dall'Assessore,
senza voler polemizzare.
È vero che il peccato originale nasce nel 2017, è stata
scaricata questa legge in modo tecnico nel 2017, da allora si sono
susseguite quattro o cinque Presidenze e tutti hanno lasciato
questa legge sullo scaffale, quindi non credo che sia un vanto di
approvarla, così com'era, senza modificarla, perché se nessuno
prima di lei l'ha approvata, vuol dire che probabilmente qualche
problema si riteneva che ci fosse sotto il profilo applicativo e
che ci fossero probabilmente più danni che benefici all'economia
valdostana da un'approvazione di un documento di questo tipo.
Detto questo, quanto al riferimento che lei ha fatto che
parrebbe che ci sono pochi casi, "Cosa volete, si lamentano forse
solo con voi, sottolineate dei problemi che non sono comuni a tutti
i Valdostani", vorrei solo sottolinearle questo, di qual è la
filiera per arrivare poi a capire come stanno le cose: c'è il
proprietario di casa, il proprietario non sempre ma si rivolge poi
a un tecnico professionista, il professionista fa le pratiche,
arriva l'ufficio tecnico, poi l'ufficio tecnico qualche volta parla
con il Sindaco, poi il Sindaco qualche volta parla con il Consiglio
permanente degli Enti locali e qualcuna di queste osservazioni poi
arriva sul suo tavolo.
Le faccio solo un esempio: alle ore 16:20, quando stava per
cominciare la discussione, un professionista mi ha mandato questa
comunicazione riguardo a un Comune in Valle; questo professionista
mi ha detto che ha almeno due o tre casistiche da solo di questo
tipo: "In Valle d'Aosta ci sono mille studi professionali, se non
tutti, quasi tutti conoscono delle situazioni di questo genere o le
hanno sul proprio tavolo", quindi derubricare a irrilevante il
problema credo che significhi non volerlo affrontare o non volerlo
conoscere.
La prima cosa per poter capire se esistono dei problemi non è
tanto rivolgersi alle associazioni di categoria, cominciate a
chiedere a tutti i professionisti valdostani, a tutti gli studi
professionali di architetti, geometri e ingegneri se hanno dei casi
di questo tipo, e poi vedrete quante sono sul territorio le
casistiche.
Poi, come le dicevo, non tutti vanno dal professionista, perché
c'è già gente che ha gli strumenti e che si ferma prima, dice: "C'è
un problema, mi fermo, non faccio questa pratica di cambio di
destinazione d'uso, sto ai primi danni", quindi attenzione a
sottovalutare il problema.
Poi rinnovo l'ultima considerazione: lei ha detto che questa
legge non ha introdotto nuovi vincoli sotto il profilo urbanistico,
come dire che il problema deriva dalla legge 11/98; le abbiamo già
detto prima in precedenza che il Governo è collegiale, non c'è un
problema di responsabilità del singolo Assessore per noi, per noi
esiste un problema di soluzione della questione, quindi la
questione urbanistica, legata all'introduzione di una legge
turistica, a nostro avviso andava lavorata assieme, verificate in
simbiosi le conseguenze che vengono portate da un articolo
sull'applicazione dell'altra legge. Questo è un problema che poco
rileva di chi sia la responsabilità. C'è un problema, affrontiamolo
e cerchiamo di risolverlo.
Anche i proprietari di casa, quanti sono in Valle d'Aosta i
proprietari di casa?
30-40 mila? Quanti sono iscritti in associazione? 500? 300? Gli
altri 39.500 non si riferiscono alle associazioni. L'associazione
porterà il contributo e le esperienze dei suoi iscritti, ma gli
iscritti a un'associazione dei proprietari saranno il 3% dei
proprietari di casa, quindi, Assessore, è irrilevante, sotto il
profilo della conoscenza del problema, avere questo parere, bisogna
piuttosto cercare di sentire i tecnici, quelli che gestiscono le
pratiche, perché sicuramente questi avrebbero probabilmente tante
cose da dire e tanti contributi da dare se vogliamo trovare una
soluzione per mettere i Valdostani e i proprietari di casa nella
condizione di poter valorizzare e affittare i loro alloggi.
Per questa ragione sosterremo con convinzione la mozione che è
stata presentata dal gruppo delle colleghe Guichardaz e Minelli; ci
aspettavamo, quando anche non fosse condivisa così come presentata,
che venissero prodotti degli emendamenti, venisse fatta una
proposta di emendarla ma non che fosse rigettata in questo modo al
mittente perché tratta un problema serio, che attiene ai
Valdostani.
Presidente -
Consigliere Aggravi per dichiarazione di
voto.
Aggravi (RV) -
Ho ascoltato con molto interesse sia la
presentazione che il dibattito che c'è stato e anche la posizione
dell'Assessore, sono note e penso che su questa legge abbiamo già
avuto modo di dire quello che pensiamo nella sua costruzione, sia
in Commissione che poi successivamente.
Personalmente ho anche partecipato, seppure in remoto, a una
delle presentazioni della parte più tecnica e, al di là dei
contenuti, degli obiettivi, dei principi e anche delle parti più
complesse di questa legge; senza dubbio le strutture tecniche, sia
della parte informatica sia dell'Assessorato, sono state - almeno
per quello che ho visto - ben disponibili a un confronto e a
un'interlocuzione.
Oggi sinceramente il mio gruppo ha interpretato questa proposta
delle colleghe come una proposta di natura collaborativa, o
comunque anche implementativa, rispetto a delle problematiche che
adesso, al di là di quello che le varie parti dicono, anche al
nostro gruppo in qualche modo sono arrivate, sia da professionisti,
sia da utilizzatori, sia da altri.
Penso anche, e in parte era anche stato detto nell'ambito della
discussione di questa legge, che si sarebbe potuti arrivare anche
successivamente, se non nella legge ma nelle parti applicative, a
fare anche una sorta di functioning di quelle che possono essere
delle problematiche che ci sono.
Direi che anche rispetto a degli effetti che questa legge ha su
altre, la stessa cosa potrebbe avvenire, o comunque si potrebbe
fare un ragionamento per migliorare l'applicazione di una legge,
seppur magari non condivisa nella sua prima definizione.
Sinceramente quindi abbiamo trovato un po' particolare la presa
di posizione netta e decisa da parte del Governo, ma ognuno
ovviamente porta avanti la propria linea.
Per quello che ci riguarda noi sosterremo la mozione e la
voteremo convintamente; dico anche questo in ottica pro futuro: mi
sarei aspettato una richiesta magari di ritiro previa valutazione
in Commissione o comunque un confronto su questo punto, perché mi
troverei in difficoltà, ma non io in quanto membro della minoranza
senza necessità di altri capi, faccio una battuta per richiamare la
mattinata, ma dal punto di vista del fatto che se domani mattina
poi ci dovessero essere delle modifiche o di questa legge o magari
di altri documenti, forse questa mozione verrebbe rispolverata.
Su un passaggio così delicato, io forse avrei - e lo rimetto
anche a disposizione di tutti - fatto un ragionamento un po' più
puntuale in Commissione, anche magari per fugare tutta una serie di
dubbi o di segnalazioni che vengono presentate da parte non
soltanto dei gruppi di opposizione, ma anche di soggetti singoli, o
comunque se ci sono state.
Invito anche, visto il passaggio che ha fatto l'Assessore, che
eventualmente segnalazioni che vengono fatte ai nostri gruppi siano
anche trasmesse direttamente all'Assessorato, perché magari alcune
segnalazioni non sono arrivate, ma proprio per cercare di trovare
appunto una soluzione.
Anche qualche Sindaco magari potrebbe fare delle segnalazioni
ufficiali, invece di venire en caché dai singoli, perché avviene
anche questo, e non me ne vogliano i Sindaci ma cito loro perché
sono la massima autorità comunale, perché sennò non ci aiutiamo,
non aiutiamo lei, non ci aiutiamo noi, non aiutiamo soprattutto chi
poi deve far funzionare questi meccanismi.
Da parte nostra, quindi, la mozione la sosteniamo, io
sinceramente avrei auspicato un passaggio diverso, soprattutto per
un problema che, comunque, deve trovare una soluzione, perché
l'istituto c'è e porta anche dei soldi alle Amministrazioni.
Presidente -
Consigliera Erika Guichardaz, a lei la
parola.
Guichardaz E. (PCP) -
Guardi, Assessore, la cosa che più
mi rammarica del suo intervento è che è come se negasse il
problema, cioè, visto che non è stato segnalato a lei, il problema
non c'è, quindi noi le segnalazioni ce le inventiamo, alcune gliele
ho fatte io stessa di segnalazioni, ma riguardano solo una o due
persone.
Riguardasse anche solo una persona, è un problema, quindi uno
dovrebbe porsi qualche domanda, e soprattutto - come diceva il
consigliere Marquis - molto probabilmente bisognerebbe sentire quei
professionisti che adesso si trovano a dover fare delle pratiche
edilizie per portare al cambio di destinazione d'uso, però quello
che più mi infastidisce è che, quando ha risposto l'altra volta,
lei ha detto: "L'abitazione principale è legata alla residenza del
proprietario".
Io le ripeto che non è così, perché l'ha detto anche lei, se in
quella casa io ho destinazione d'uso principale ma non ci vivo,
posso affittare per un massimo di 180 giorni, È limitativo, sta
limitando il mio diritto in questo senso.
Dopodiché glielo dico di nuovo: la classificazione urbanistica
in questo caso limita fortemente l'affitto breve, sia spaziale che
temporale, e può causare in qualche modo anche dei danni alla
nostra regione, perché, se io penso a questa logica, danneggia
comunque in qualche modo il patrimonio immobiliare, diminuendo il
valore di case, magari originariamente classificate come abitazioni
principali, ma che oggi non lo sono più, ad esempio in seguito a
un'eredità, ad esempio dovute ad un passaggio di proprietario, il
cui status urbanistico non può essere modificato per i famosi
equilibri funzionali che lei da Sindaco sicuramente conoscerà.
In tali circostanze, il valore dell'immobile sarebbe oltretutto
inferiore per un potenziale acquirente interessato, ad esempio, a
una seconda casa.
Inoltre le faccio notare che danneggia anche il settore
turistico, perché se io ho la possibilità di affittare per 365
giorni, affittando con affitti brevi, e lei mi dice: "Beh ma può
affittare per 180", ne ho comunque persi, e non ne ho persi solo
io, ne ha persi la Regione, ne ha persi anche rispetto alla
questione degli introiti derivanti dalle cedolari secche o
dall'IRPEF e via dicendo.
Quello che sicuramente sarebbe stato utile era proprio quello
che diceva il consigliere Aggravi: magari non accettare questa
proposta, ma chiedere di venire in Commissione e cercare di
affrontare il problema con una certa serietà.
Lei ha detto che nelle premesse si parla di criticità che voi
non vedete; le faccio notare che, rispetto alle criticità, erano le
criticità che noi avevamo evidenziato e che poi evidentemente voi,
sotto questo punto di vista, mi sembra chiaro che vedete meno
rispetto a noi.
Faremo anche noi quanto ha detto in precedenza chi mi ha
preceduto, quando ci chiamano, diremo: "Mandate una mail anche in
Assessorato", così almeno - visto che non ci si può fidare dei
Consiglieri regionali che portano in quest'aula le istanze - ci si
fiderà di tutti i cittadini e professionisti che ve lo dicono,
però, sinceramente, questo è sminuente anche per il nostro lavoro,
perché se qualcuno si riferisce a noi, noi credevamo di poter
essere rappresentativi in qualche modo di quelle persone.
Il mio serio dubbio rispetto agli uffici tecnici è in questo
senso, perché io voglio poi capire, rispetto ai controlli, alle
multe, a tutto quello che è previsto nella legge, come si
comporteranno, perché - ripeto - sembrava che fossero oberati di
lavoro, ci viene rappresentato ogni volta; evidentemente sono lì
che non aspettano altro di fare pratiche urbanistiche, perché se
ognuno di noi che ha un'abitazione principale adesso deve fare una
modifica della destinazione d'uso, voglio vedere come si troveranno
inondati anche gli uffici tecnici di tutto questo.
Come dico, bastava veramente fare quello che lei ha detto, ossia
definire che l'abitazione principale è legata alla residenza del
proprietario.
Io lì non ho la residenza, io lì pago l'IMU come seconda casa e
quindi io lì posso fare un affitto breve, perché sinceramente a
questo punto io mi chiedo: ma perché devo pagare un IMU come
seconda casa se così non è e non posso fare un affitto breve?
Poi sentiremo anche le associazioni di categoria, perché, come
le dico, lo avevano già posto in audizione questo problema, poi
magari non gliel'hanno riproposto adesso, ma, se lei va a
rileggersi le audizioni in Commissione, lo ponevano già il problema
della destinazione d'uso, citando proprio le sentenze segnalate
all'interno di quell'interpellanza.
Non ritiriamo quindi la mozione, la teniamo, la portiamo avanti
e ci dispiace anche per l'atteggiamento che ha tenuto.
Presidente -
Consigliere Distort, per un minuto.
Distort (LEGA VDA) -
Mi permetto di portare un ulteriore
contributo alla discussione generale, anche se nello spazio di
dichiarazione di voto.
Assessore, io mi ricordo, quando è stata portata in approvazione
la legge 11/2023, che all'interno dell'illustrazione di questo
disegno di legge, poi diventato legge, si parlava di una natura
sperimentale; mi dica se sbaglio perché sto andando a memoria, ma
questa formula "Natura sperimentale" è qualcosa che è risuonato in
me in termini positivi, ed è esattamente così.
Perfetto, sotto questo punto di vista funzionava, funziona il
concetto e anche lo strumento legislativo.
"Natura sperimentale" vuol dire che, se nascono delle situazioni
che fanno emergere delle possibilità di miglioramento e di
semplificazioni, vanno colte, vanno prese in considerazione perché,
tra l'altro, rafforzano la finalità della legge e i contenuti di
legge.
Allora uno degli obiettivi di questa legge era regolamentare
un'attività di locazione temporanea e, di conseguenza, migliorare
il livello di un'imprenditoria ricettiva, svolta da privati, da
soggetti che non nascono come imprenditori, ma che si trovano
investiti di questo ruolo che tra l'altro è un ruolo di crescita;
bisogna però che le condizioni con le quali questi soggetti
svolgono quest'attività siano le migliori condizioni possibili,
perché ne va non solo a vantaggio di chi opera la locazione, ma va
a vantaggio del patrimonio ricettivo della Valle d'Aosta e
soprattutto del servizio che si rende per la Valle d'Aosta a
livello turistico, tant'è che risponde lei come Assessore delegato
al turismo.
In second'ordine - non era contenuto nella legge ma è un effetto
di second'ordine - permette di far emergere situazioni non conformi
a legittimità, e questo, da un certo punto di vista, rientra nel
concetto di giustizia, di equità, di regole che vanno rispettate, e
per i proprietari diventa un'occasione di regolarizzare certe
situazioni.
Questi sono gli obiettivi reali di questa legge, e mi sembra che
questo dovrebbe essere l'obiettivo di questa discussione in aula; i
contenuti di questa mozione sono un'attività di suggerimento al
Governo per migliorare uno strumento. Se c'è la possibilità di
migliorare, è chiaro che è nell'interesse di tutti accoglierla e
migliorarla.
Aggiungo ancora un elemento a livello puramente statistico: per
arricchire di contenuti e di dati la trattazione in Aula: lei dice
che sono pochissimi i casi, non ci risulta, probabilmente non sono
ancora arrivati.
Io non sono un soggetto che fa statistica ma riporto che come
professionista a me sono stati conferiti due incarichi. Se
all'interno del parco di professionisti della Valle d'Aosta che tra
geometri, architetti e ingegneri conta circa mille professionisti,
se io corrispondo a un dato statistico, vuol dire che ci saranno
ancora almeno duemila casi, però questa è una pura ipotesi, perché
la matematica in questi termini non corrisponde alla statistica, e
viceversa.
Aggiungo ancora un elemento: l'elemento fondamentale che
arricchirebbe veramente lo strumento legislativo è la presenza di
un numero, di un utente, di qualcuno, di un operatore, che risponde
nel momento in cui si pongono i quesiti.
Io so che ci sono soggetti - e lo porto a titolo costruttivo -
che hanno tentato di mettersi in contatto, mi hanno segnalato che
l'orario è molto ristretto e che molto spesso le telefonate suonano
a vuoto senza che ci sia una risposta.
Questi sono elementi costruttivi, questo è il ruolo
dell'opposizione e il ruolo del Governo è quello di prendere in
considerazione iniziative che possano migliorare uno strumento
d'interesse della Valle d'Aosta.
Presidente -
Altre dichiarazioni di voto? Se non ci sono
altre dichiarazioni di voto, mettiamo in votazione la mozione. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet e Testolin)
La mozione non è approvata.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:20 alle ore 17:40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK