Consiglio Regionale della Valle d'Aosta - Oggetto del Consiglio n. 2622 del 9 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2622 del 9 maggio 2002 - Resoconto
OGGETTO N. 2622/XI Adesione della Regione alle iniziative per il
sostegno e il rilancio del Servizio sanitario regionale. (Reiezione
di mozione)
Mozione A conoscenza della contro riforma sanitaria messa in
atto da parte del Governo centrale, tendente a modificare le linee
e il quadro tracciato dalla legge 229/1999;
Rilevato che sussiste la volontà del Governo e del competente
Ministro della Sanità di giungere ad una Sanità sempre meno
pubblica e sempre più privata;
Ritenuto che occorre impedire che si realizzi il suddetto
obiettivo e quindi lo svuotamento e lo smantellamento del Servizio
Sanitario Nazionale;
Visto che dal 22 aprile u.s. è partita la campagna di raccolta
delle firme di cittadini per il sostegno del Servizio Sanitario
Nazionale, promossa dal "Comitato per il sostegno e il rilancio del
Servizio sanitario nazionale", che come è noto è stato costituito
dalle Associazioni mediche FIMMG - ANADO e Sumai, a cui hanno
aderito altre numerose associazioni e ordini dei medici a livello
nazionale e locale;
Il Consiglio regionale della Valle d'Aosta
Rilevata l'importanza dell'iniziativa che mira a sostenere e
rilanciare il Servizio Sanitario nazionale, basato sulla
solidarietà, sull'universalità e sull'equità;
Ritenuto che tali principi debbano essere sempre ispiratori
dell'assistenza sanitaria anche in un sistema federalistico e di
ampia libertà di gestione nelle singole regioni;
Constatato che l'iniziativa può essere l'occasione per
rilanciare il Servizio Sanitario, per eliminare e correggere gli
aspetti negativi e le sacche di inefficienza esistenti, e quindi
per creare nell'opinione pubblica una "cultura" del Servizio
sanitario nazionale;
Dà mandato
alla Giunta della Regione e all'Assessore competente di aderire,
come Regione Valle d'Aosta, all'iniziativa "solidarietà e salute"
per il sostegno e il rilancio del Servizio sanitario regionale.
F.to: Beneforti - Curtaz - Squarzino Secondina
Président
La parole au Conseiller Beneforti.
Beneforti (PVA-cU)
Il nostro giudizio sulla controriforma
sanitaria che sta mettendo in atto il Ministro Sirchia è sempre
stato negativo e oggi lo ribadiamo con maggiore forza perché non
siamo più soli a schierarci contro, infatti alle forze politiche di
Centro-Sinistra, oltre a numerose regioni, alle organizzazioni
sindacali confederali, si sono unite le associazioni, federazioni e
sindacati dei medici, dei tecnici e degli operatori della sanità.
Tutti ritengono che il Governo tenda a modificare sostanzialmente
il quadro tracciato dalla legge di riforma n. 229/1999, tutti sono
convinti che da parte del Governo di Centro-Destra e del Ministro
sussista la volontà politica di giungere ad una sanità sempre meno
pubblica e sempre più privata, di ripristinare i privilegi e
l'assistenza a pagamento; c'è la volontà del Governo di scaricare
il peso economico della sanità interamente sulle regioni e sugli
assistiti senza valutare se per tutti sussistono le condizioni per
potersi curare; c'è la volontà del Governo di abolire le regole e
le normative esistenti in modo da cancellare ogni elemento
qualificante della riforma dell'Ulivo e quindi la credibilità dei
cittadini nei confronti della struttura pubblica; c'è la volontà
del Governo di favorire quella piccola minoranza di professionisti
che non ha mai accettato la riforma, nonché di favorire quei
settori economici che da tempo premono per l'introduzione delle
assicurazioni e di forme alternative di finanziamento della
sanità.
Ora, contro la volontà del Governo, contro la
controriforma, a sostegno del Servizio sanitario nazionale pubblico
il 22 aprile u.s. è partita la campagna di raccolta di firme dei
cittadini a sostegno del Servizio sanitario nazionale pubblico.
Questa iniziativa è stata promossa da "Solidarietà e Salute?, dal
Comitato per il sostegno e il rilancio del Servizio sanitario
nazionale costituito da tre importanti associazioni mediche: la
Federazione italiana medici di medicina generale, l'ANAAO e il
SUMAI a cui hanno aderito numerose altre associazioni mediche.
L'iniziativa, adottata per impedire che il Governo di Centro-Destra
distrugga il sistema pubblico, coinvolge gran parte dei sindacati e
delle associazioni del mondo sanitario italiano: circa 800 mila
operatori uniti per la prima volta in Italia in una battaglia
comune.
È un'iniziativa che va contro i rischi di un federalismo che
esaspera le diversità e crea cittadini con differenti diritti di
fronte alla salute, contro le liste di attesa, il ritorno dei
ticket e l'aumento dei costi della sanità per i cittadini, per
evitare il ritorno ad una sanità a pagamento e anche per impedire
che vengano scaricate sui cittadini le responsabilità politiche di
scelte fatte dal Governo per quanto riguarda i tagli alla spesa
farmaceutica. Perché si deve far ricadere sul cittadino la
responsabilità politica? Perché si arriva a fare un taglio della
spesa farmaceutica? Gli ammalati non si compilano le ricette, come
non tutti i medici sono disonesti, quindi non si può "fare di tutta
un'erba un fascio?! Si colpiscano invece coloro che sbagliano,
senza generalizzare! La raccolta delle firme, inoltre, viene
promossa per rilanciare il Servizio sanitario pubblico; per
eliminare e correggere gli aspetti negativi di abusi e privilegi e
le "sacche? di inefficienza esistenti; per creare nell'opinione
pubblica una cultura del Servizio sanitario nazionale; per evitare
che la riduzione della spesa sanitaria ricada sui più deboli, sui
poveri, su coloro che non hanno le possibilità economiche per
curarsi a pagamento; per avere il diritto ad ospedali e ad
ambulatori territoriali attrezzati, specialistici, efficienti,
sicuri e gratuiti ben dislocati sul territorio. Si raccolgono le
firme per avere il diritto ad una sanità giusta che può essere
garantita solo da un Servizio sanitario nazionale pubblico basato
sulla solidarietà che assicuri l'uguaglianza dei cittadini in tutte
le regioni italiane.
Una firma quindi per il diritto alla salute basato sui principi
previsti dalla nostra Costituzione: solidarietà ed equità, principi
che tutti i cittadini italiani e valdostani hanno il dovere di
difendere, sostenere e promuovere, per questo motivo abbiamo
aderito al "Manifesto? del Comitato Solidarietà e Salute e
invitiamo tutti i cittadini a mobilitarsi e a firmare per dire no a
chi tende a distruggere il sistema sanitario pubblico a favore del
privato per il ritorno al passato ed è in tal senso che abbiamo
presentato la mozione in discussione: sia perché la linea del
Governo centrale venga respinta anche dal massimo organo
istituzionale regionale, che è questo Consiglio, sia per dimostrare
che siamo convinti che la salute non si governa con il ritorno al
passato e quindi con la formula: maggiore competizione e più
mercato, ma si governa in base ai bisogni degli ammalati e in base
alle necessità della nostra comunità valdostana.
Non è mettendo i "sigilli? al Servizio sanitario pubblico che si
risolvono i problemi della sanità nel nostro Paese e in Valle
d'Aosta, non è con il ritorno ai ticket, non è eliminando
l'esclusività del rapporto di lavoro dei medici che si eliminano le
liste di attesa, non è cedendo la gestione degli ospedali ai
privati o con la svendita degli ospedali di eccellenza che si
riducono i costi e la spesa sanitaria! Guardando più propriamente
in casa nostra, non è con certe riunioni che sembrano segrete, di
cui ho preso conoscenza leggendo i giornali, o andando alla ricerca
di privati per gestire gli ospedali che si risolvono i problemi
della sanità, teniamo presente che il privato non fa della
beneficenza, non investe senza il tornaconto e senza avere un
guadagno. Non è autorizzando l'USL a prevedere meccanismi di
incentivazione del personale utilizzando forme di remunerazione
legate al risultato che si può qualificare la nostra politica
sanitaria. Sono ben altre le strade da seguire! Così facendo, si
creerebbe una situazione non più controllabile, l'uomo è troppo
avido di denaro, la remunerazione sarà sempre più insufficiente per
cui la spesa aumenterà sempre. Non dico che il protocollo per
individuare i criteri di priorità per ammortizzare le liste di
attesa non possa essere un ulteriore tentativo per affrontare il
problema visto che tutti i tentativi precedenti sono falliti, ma
non vi porterà lontano, non sarà il toccasana di tutti i mali! Gli
operatori sanitari devono essere sì coinvolti nella politica
sanitaria, ma non basta il vile denaro, devono essere coinvolti in
modo diverso onde evitare che le riforme falliscano. Bisogna stare
vicino a loro, aiutarli a difendere la loro azienda che è il
Servizio sanitario nazionale.
Non è con la legge n. 405/2001, la cosiddetta "legge taglia
spesa? che ha contribuito a fare del Servizio sanitario nazionale
un cantiere aperto, non è coprendo gli episodi di malasanità che
accadono in Valle d'Aosta come altrove, non è con le sfide che si
può garantire a tutti i cittadini una sanità giusta ed equa che
tenga conto dei bisogni di tutti, per cui siamo convinti che la
Valle d'Aosta, non essendo una regione amministrata dal
Centro-Destra, non seguirà l'attuale politica sanitaria imposta dal
Governo e che vorrà aderire alle iniziative del Comitato
Solidarietà e Salute sostenuto da 800 mila operatori della sanità.
Presidente, Assessore, non liquidate questa iniziativa con
indifferenza e superficialità!
Se avete capito cos'è che non va nella sanità in generale e in
quella valdostana in particolare, se avete compreso la verità che
ci sta di fronte, vi sarete convinti che il Servizio sanitario
pubblico va salvato e lo si salva opponendosi alla controriforma
del Governo e del Ministro Sirchia. Oggi c'è questa possibilità con
800 mila operatori di mobilitarsi e io credo che anche la Valle
d'Aosta debba esprimersi e dire la sua.
Président
La discussion générale est ouverte.
La parole au Vice-président Lattanzi.
Lattanzi (FI)
Alcune considerazioni, Consigliere
Beneforti, lei ce le deve consentire perché lei non è che esprime
esclusivamente delle preoccupazioni rispetto ad un progetto che lei
stravolge completamente: lei fa degli errori madornali che sono
probabilmente frutto di un'ideologia che non le consente di
guardare quello che realmente sta succedendo nel nostro Paese!
Quando lei dice, in battuta finale, che 800 mila operatori della
sanità stanno sostenendo un'opposizione ad una riforma di uno Stato
assistenziale, nazionale, io le dico che questi 800 mila
operatori…
(interruzione del Consigliere Beneforti, fuori
microfono)
… sì, Consigliere Beneforti, lo so.
Volevo solo esprimerle che secondo me quegli 800 mila operatori si
sono già espressi quando sono andati a votare. A lei è sfuggito che
in cinquant'anni di politica italiana negli ultimi due anni è
cambiato qualcosa! Gli 800 mila operatori che oggi stanno
raccogliendo le firme per opporsi, come lei ha appena detto, a un
progetto di riforma dell'assistenza sanitaria nazionale hanno già
votato e hanno perso proponendo un progetto politico che manteneva
centralizzate delle competenze e delle risorse, che creava sprechi,
costava moltissimo e rendeva insoddisfatti i cittadini italiani e
valdostani! Consigliere Beneforti, se ne faccia una ragione!
Il Ministro Sirchia e il "Governo Berlusconi? stanno riformando
un sistema che, se non ha interventi immediati, rischia il
tracollo, che assorbe risorse in maniera esponenziale, che non dà
una qualità del servizio perché abbiamo ospedali in costruzione da
venti anni ancora chiusi, abbiamo liste di attesa in giro per
l'Italia che superano i mesi per i quali un paziente possa ancora
vivere prima di avere quelle analisi, quindi lei sta parlando di un
qualcosa che non esiste più. Certo, il federalismo sanitario, la
riorganizzazione sanitaria, la ricerca dell'efficienza, la ricerca
della qualità del servizio a parità di costo e non a diminuzione
degli investimenti sono cose che forse a lei sfuggono nella sua
mentalità assistenzialista ma, quando si parla di Welfare, si parla
di un processo che assorbe risorse per i cittadini. Vede, i
cittadini da una parte chiedono di ridurre le tasse e dall'altro di
mantenere alti i livelli di sanità o in alcuni luoghi addirittura
di aumentare i livelli di qualità della sanità. Lei come farebbe
visto che ha fatto l'Assessore? Lei non aveva questo problema
perché i suoi Governi indebitavano il Paese per mantenere
elettoralmente i livelli di qualità! Hanno fatto 2 milioni di
miliardi di debito quelli come lei, che regalavano la sanità
creando malcontento e solo disfunzioni, perché sperperavano le
risorse pubbliche! Il Paese è cambiato, Consigliere Beneforti, se
ne renda conto!
Con tante convenzioni private e comunque "a latere? fatte anche
da voi, oggi quello che il Ministro Sirchia sta cercando di fare è
una rivoluzione copernicana che lei chiama "la privatizzazione?,
non è questo, è una sinergia pubblico-privato mantenendo i livelli
di qualità assistenziali minimi per tutti in tutto il territorio
nazionale, ma lasciando alle regioni la possibilità di
riorganizzarsi cercando di riequilibrare le risorse in funzione
delle popolazioni. Il problema nostro semmai è diverso ed è che noi
siamo una delle regioni più beneficiate nel riparto della
distruzione delle risorse per quanto riguarda la qualità della
sanità: il problema è semmai come a livello regionale le gestiamo,
ma questo è un altro ragionamento.
Questa mozione chiede di condannare la riforma del Ministro
Sirchia, domanda di condannare una riorganizzazione dei servizi,
chiede di condannare una riqualificazione delle organizzazioni,
domanda di condannare le sinergie utili a migliorare la qualità del
Servizio sanitario nazionale e noi non possiamo che essere contrari
a questo tipo di atteggiamento.
Lei non solo non ha chiaro quali sono i problemi che il nostro
Paese deve attraversare, ma addirittura in termini ideologici è
contrario comunque e quindi questa non è una mozione di proposta
concreta. Quando lei dice:
"Ritenuto che occorre impedire che si
realizzi il suddetto obiettivo…?
-
cioè la riforma del Governo -
"… e
quindi lo svuotamento e lo smantellamento del Servizio sanitario
nazionale?
, vuol dire che lei la riforma non se l'è neanche
letta. Vada sul sito del Sistema sanitario nazionale, vada a vedere
quali sono i progetti di riforma e di riorganizzazione del sistema;
allora lei certe parole non le potrebbe neanche usare perché lei o
è male informato, cosa che in buona fede credo che lei sia, oppure
è male informato in mala fede, cosa che io non credo che sia, io
credo che lei sia ideologicamente male informato, dopodiché quelli
che lei mi sbandiera essere i sottoscrittori di un alternativo
progetto sono gli stessi che ci stavano facendo affondare.
Président
La parole à la Conseillère Squarzino
Secondina.
Squarzino (PVA-cU)
Non intendevo intervenire perché il
collega Beneforti aveva illustrato molto bene le problematiche ma,
di fronte all'intervento del Vice-presidente Lattanzi, credo che
non si possano tacere alcune cose. È chiaro, colleghi di Forza
Italia, che qui si stanno confrontando due concezioni diverse della
sanità ed è abbastanza chiaro che voi tre avete una concezione, noi
ne abbiamo un'altra, quello che non capiamo è quale concezione
della sanità c'è da parte della Giunta. Comunque lo vedremo. È
questo il senso anche delle nostre iniziative. Il Vice-presidente
Lattanzi ha detto che sono aumentati gli investimenti, ma non è
vero: la quota del PIL destinata alla sanità pubblica resta sotto
la media europea e credo che il collega lo sappia.
Questo è un dato negativo. Noi ci saremmo aspettati che
ci fosse in questa riforma sanitaria un aumento di risorse, cosa
che non è avvenuta e la cosa grave è che questa riforma, con la
parvenza di federalismo, in realtà suddivide i cittadini in
cittadini di serie A e di serie B, quelli cioè che pagano i ticket
sulle medicine e quelli che non li pagano, quelli che hanno i
livelli essenziali di assistenza come livelli minimi e quelli che
invece li hanno un po' più elevati. Con quali conseguenze? Invece
di chiarire fino in fondo quali sono i problemi reali, si demanda
alle regioni la soluzione dei problemi. Con quale risultato?
L'introduzione dei ticket è giustificata dalle Regioni governate
dalla Destra con l'aumento della spesa farmaceutica, ma in realtà
le Regioni di Destra introducono i ticket per far fronte ai buchi
di bilancio provocati, dalla mancata attuazione delle riforme e da
un'incondizionata apertura ai privati. I Governi regionali
dell'Ulivo invece hanno lasciato i conti in ordine e riqualificato
in una fase difficile di risanamento finanziario del Paese il fondo
sanitario nazionale.
Si scontrano pertanto due tipologie diverse di gestione della
sanità ed è normale che sia così. D'altra parte non sarei così
drastico nel dire: "questa è la concezione che vince?, e "tutti
quelli che la pensano in modo diverso sono quelli che hanno votato
da un'altra parte? perché, magari, collega Lattanzi, si può
scoprire come già avviene - per esempio, nel mondo della scuola
questo già avviene ed è chiaro, nel mondo della sanità sta
avvenendo - che molti elettori che si erano fidati delle promesse
del "Governo Berlusconi? adesso si rendono conto che queste
promesse portano da una parte diversa rispetto a quelle che erano
le attese e allora cercano di mobilitarsi.
Président
La discussion générale est close.
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV)
Permettetemi di dire che devo prendere le
difese del Consigliere Beneforti perché, in un confronto
democratico e di idee, non si può dire al Consigliere Beneforti che
sta sbagliando nelle sue valutazioni, che è in malafede perché il
confronto di idee è il sale della democrazia e dico "cose?
banali…
(proteste da parte del Vicepresidente Lattanzi, fuori
microfono)
… ma che si possano almeno esprimere
le idee - sulle quali interverrò subito - mi pare che sia la base
di tutto. Soprattutto nel settore sociosanitario, che è così
complesso, che è così difficile, che non vede schierate, così come
si dice in quest'aula, in modo tanto differenziato le Regioni di
Destra e di Sinistra, sicuramente nessuno ha la verità in tasca,
non ce l'ha neppure il Governo regionale, che rappresento in questo
momento, che si limiterà a dire qual è la propria linea
politica.
State sbagliando tutti e due, secondo la mia impostazione, sia
nel merito che concettualmente. Nel merito, non è vero, Consigliera
Squarzino, che questo Governo non ha aumentato le risorse perché
l'accordo dell'8 agosto 2001 ha aumentato enormemente le risorse
portando a regime il fondo sanitario nazionale nel 2004, errore
politico gravissimo della Sinistra che ho già avuto modo di
segnalare perché avrebbe potuto fare lo stesso ragionamento prima
delle elezioni evitando il ripiano dei disavanzi dopo. Il "Governo
Berlusconi? ha siglato questo accordo e ha aumentato le risorse per
le Regioni a Statuto ordinario.
Non è però vero concettualmente quanto è stato detto,
Vicepresidente Lattanzi: questo comitato nazionale è nato due anni
fa, non è nato, Consigliere Beneforti, contro il "Governo
Berlusconi? perché è nato prima del "Governo Berlusconi?, l'errore
è concettualmente questo perché è nato prima del "Governo
Berlusconi?, allora non è nato per contrastare la riforma, basta
leggere il sito Internet per rendersi conto che è nato due anni fa,
nella primavera del 2000…
(interruzione del Consigliere Beneforti, fuori
microfono)
… la raccolta delle firme è adesso,
ma il comitato è nato due anni fa, in piena vigenza della "riforma
Bindi?, per cui concettualmente tutta la mozione è sbagliata, così
come non è neppure vero che 800 mila elettori hanno votato, è un
ragionamento assolutamente diverso
ancora…
(interruzione del Vicepresidente Lattanzi, fuori
microfono)
… io dico quello che ritengo di
dire, caro Vicepresidente: gli 800 mila elettori hanno votato per
scegliere un Governo diverso, ma che non ha nulla a che vedere con
l'argomento che stiamo trattando. Posto che c'è questo errore
concettuale di fondo, le premesse della mozione si basano su
un'antitesi strumentale tra sanità privata e sanità pubblica che
non sono recepite nel Comitato Solidarietà e Salute perché lo
stesso comitato - basta leggersi il testo della Federazione medici
generici - non mette in contrapposizione la sanità pubblica e
privata, ma dice altre cose, per esempio:
"Garantire
l'erogazione delle prestazioni sia da parte dei soggetti pubblici
che privati accreditati attraverso una distribuzione dei compiti
concertata e fondata sulla qualità delle prestazioni e le
potenzialità operative di ciascun soggetto, fermo restando
l'attribuzione delle attività a prevalente funzione di tutela al
servizio sanitario pubblico?.
Questi sono esattamente i principi che abbiamo scritto nel Piano
sociosanitario regionale: nessuna contrapposizione strumentale,
concettuale, pubblico/privato, anzi scelta del pubblico o del
privato a seconda di quali siano le condizioni sia di tipo
operativo, sia di tipo finanziario, sia di rapporti costi/benefici,
pertanto i primi tre paragrafi della mozione non si "legano? con le
conclusioni della mozione stessa ed entrerò nel merito da questo
punto di vista.
Il secondo aspetto è che - errore concettuale di fondo - il
comitato si rivolge giustamente ai cittadini nel rispetto della
legge sulla privacy, ma non alle istituzioni, le quali sono o
potrebbero essere addirittura in certi casi controparte di questo
comitato, tant'è che il comunicato stampa che ha previsto queste
manifestazioni per ieri a Torino, per il 22 maggio a Roma, il 30
maggio a Napoli, dice che si incontreranno con le autorità locali,
gli operatori dei settori e i cittadini, a cui porteranno queste
firme, cioè l'istituzione Regione autonoma Valle d'Aosta non può
essere firmataria, così come non lo è nessuna regione italiana
perché è un comitato di cittadini che si rivolge alle
istituzioni.
La terza valutazione che vorrei fare è che nel merito dei
principi noi possiamo essere d'accordo su alcuni principi, ma su
altri non ce la sentiremmo di sottoscrivere questo documento del
comitato per il sostegno… e cito solo
alcuni aspetti. Il comitato basa la sua impostazione
concettualmente dicendo che non vuole 21 sistemi sanitari regionali
e che vuole che il Sistema sanitario nazionale sia basato su un
principio di solidarietà fra regioni. Questi due concetti sono
argomenti in discussione a livello di conferenza fra Assessori e di
Conferenza Stato-Regioni e sono due argomenti politici
delicatissimi perché, come Regione autonoma Valle d'Aosta,
rivendichiamo competenze primarie in materia di sanità e, nel
momento in cui si parla di sistema federalistico, è di tutta
evidenza e lei, Vicepresidente Lattanzi, non può dire impunemente
che la Regione Valle d'Aosta è graziata perché è finanziata troppo
dal sistema sanitario perché il Sistema sanitario nazionale non
finanzia una lira e lei lo sa benissimo!
(nuova interruzione del Vicepresidente Lattanzi, fuori
microfono)
… ritiro "l'impunemente?, non può
dire impropriamente cose che lei, come Vicepresidente del Consiglio
regionale, dovrebbe conoscere e conosce. Se non le conosce, io la
sto informando che il fondo sanitario nazionale non finanzia la
Regione Valle d'Aosta per un euro, altro che abbondantemente!
Ciò detto, il sistema federalistico regionale, secondo la nostra
impostazione, consiste nel fatto che tutte le regioni devono
fornire i livelli essenziali di assistenza minimi, sotto questo
punto di vista è giusto che il Valdostano che va a passare le ferie
in Calabria abbia diritto di avere gli stessi servizi che ha in
Valle d'Aosta, ma di certo noi rivendichiamo che le regioni possano
finanziare i sistemi sanitari regionali con ulteriori interventi
per dare ai cittadini, con le modalità che esse ritengono
opportune, dei servizi in più.
Questa è la nostra posizione, ma non è questa la posizione del
comitato perché il comitato dice cose più delicate: che tutti
devono avere le stesse cose e che le regioni ricche devono
finanziare le regioni povere; questo è un argomento dibattutissimo
a livello di Conferenza Stato-Regioni perché se le regioni ricche
devono finanziare le regioni povere, è evidente che le regole del
gioco devono essere uguali in tutte le parti, con stessa
imposizione contributiva, con stesse regole, eccetera, ad esempio
se la Regione Liguria, che è del Polo, inserisce i ticket e deve
finanziare la Regione Campania, che è dell'Ulivo, che non inserisce
i ticket, immaginatevi l'argomento politico che valenza ha! Non
penso che voi possiate pensare che una regione sottoscriva un
documento di questo genere, così come non può sottoscrivere il
concetto ribadito da questo documento che tutto deve essere
gratuito perché sarà gratuito nel limite dei LEA, ma potrà non
essere gratuito a seconda di ciò che ogni regione darà in più ai
propri cittadini a seconda delle proprie scelte politiche perché
potrebbe anche concedere l'effimero facendolo pagare al cento
percento o all'ottanta o al cinquanta percento.
Sono argomenti delicatissimi ed è per questo motivo che ci
asterremo sulla mozione perché parte da premesse che sono sbagliate
rispetto al contenuto del comitato, fermo restando che la posizione
della Regione è stata più volte detta, ma lo ripeto, leggendo un
passo del Piano sociosanitario, che ha come principi ispiratori la
centralità e la soddisfazione del cittadino, l'universalità
dell'accesso alle cure basato sulla valutazione del bisogno e non
sull'eleggibilità sociale ed economica, l'eguaglianza
nell'accessibilità ad un ampio spettro di servizi uniformemente
distribuiti, l'ulteriore crescita del Servizio sanitario regionale,
la promozione dell'efficienza e della qualità degli interventi, lo
sviluppo della prevenzione: sono i principi fondamentali che
condividiamo e che sono stati ribaditi da più parte di un sistema
pubblico.
Président
La parole au Conseiller Beneforti.
Beneforti (PVA-cU)
Non condivido i contenuti della
risposta che ha dato l'Assessore a questa nostra iniziativa. Voglio
ribadire che con questa mozione non abbiamo inventato proprio
niente, ci siamo limitati a riportare quello che il comitato ha
impostato con la raccolta delle firme.
Il comitato dice:
"Il 22 aprile parte la campagna di raccolta
delle firme dei cittadini per il sostegno del Servizio sanitario
nazionale.…?
. Cosa vuol dire
questo? Vuol dire che si difende il Servizio nazionale pubblico,
poi ci saranno le convenzioni, gli accordi, le intese con il
privato dove si rende necessario, ma il comitato ha impostato il
discorso in questi termini. Il comitato dice - lo ripeto -:
"Il
22 aprile parte la campagna di raccolta delle firme dei cittadini
per il sostegno del Servizio sanitario nazionale, questa iniziativa
è promossa da Solidarietà e Salute, Comitato per il sostegno e il
rilancio del Servizio sanitario nazionale, che, come tutti i medici
sanno, è stato costituito dalla FIMMG - ANAAO e SUMAI, la campagna
si concluderà sabato 8 giugno?
, poi c'è il manifesto che hanno
affisso in tutte le sedi dei medici, dove si dice:
"Una firma
per una sanità giusta che può essere garantita solo da un Servizio
sanitario nazionale basato sulla solidarietà e che assicuri
l'uguaglianza dei cittadini in tutte le regioni italiane?
.
Ecco perché ho chiesto in Consiglio regionale se si condivideva
di dare l'adesione a questa mozione. Non abbiamo inventato niente,
ripeto: ci siamo riferiti a quello che 800 mila medici stanno
portando avanti.
L'Assessore ha detto:
"già da
prima?
… può darsi, non dico che non
lo avessero fatto anche ai tempi della n. 229, oggi però c'è questa
iniziativa, ho parlato con alcuni medici aderenti a queste
federazioni e mi hanno detto di condividere la mozione, perché non
ho fatto le cose senza prima chiedere se potevo
dirlo…, bisogna essere rispettosi di
quello che gli altri fanno e non volevo avere interpretazioni
diverse. Noi la mozione non la ritiriamo perché siamo certi che un
dibattito è avvenuto ed è comunque un contributo e un confronto per
vedere come affrontare il problema della sanità anche a livello
regionale.
Président
Je soumets au vote la motion:
Conseillers présents: 29
Votants: 6
Pour: 3
Contre: 3
Abstentions: 23 (Bionaz, Cerise, Charles Teresa, Comé, Cottino,
Cuc, Ferraris, Fiou, Lanièce, La Torre, Lavoyer, Louvin,
Marguerettaz, Martin, Nicco, Ottoz, Pastoret, Perron, Piccolo,
Praduroux, Vicquéry, Viérin D., Viérin M.)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK