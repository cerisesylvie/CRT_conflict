Consiglio Regionale della Valle d'Aosta - Oggetto del Consiglio n. 1592 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1592 del 8 giugno 2022 - Resoconto
OGGETTO N. 1592/XVI - Interrogazione: "Iniziative di
promozione del territorio e del cicloturismo poste in essere in
occasione della tappa valdostana del Giro d'Italia".
Bertin (Presidente) -
Punto n. 14. Risponde l'assessore
Jean-Pierre
Guichardaz.
Guichardaz J. (FP-PD) -
Grazie, colleghi Brunod e Ganis,
per la domanda che mi permette ulteriormente d'integrare, a seguito
della tappa del Giro d'Italia, alcune informazioni che avevo già
avuto modo di dare in occasione di altre iniziative.
Il progetto di portare in Valle d'Aosta una tappa del Giro
d'Italia 2022 ha impegnato l'Assessorato per parecchi mesi, come
lei sa avendo anche lei un po' partecipato al dibattito, attraverso
anche delle iniziative sue specifiche. Per attuarlo è stata
attivata una collaborazione che ha coinvolto il Comune e gli
operatori turistici di Cogne, il Comune di Aosta e le altre
Amministrazione toccate dal percorso di tappa, ma non solo.
Questa collaborazione - che ha riguardato sia aspetti
organizzativi, sia diverse iniziative di comunicazione condotte in
ambito regionale - è stata estesa alla rete di operatori che, a
diverso titolo, contribuiscono alla promozione del ciclismo in
Valle d'Aosta, ricordo ad esempio la presentazione - non so se lei
c'era, ma mi sembra di sì - che ha avuto luogo il 29 maggio scorso
al Teatro Splendor per il lancio congiunto dei grandi eventi
ciclistici della primavera e dell'estate in Valle d'Aosta, la tappa
del Giro d'Italia Rivarolo-Cogne, la tappa del Giro E, l'All-Arount
E- mtb e il Giro della Valle d'Aosta.
In attesa del Giro, poi sono stati pubblicati numerosi contenuti
a tema tramite i canali social della Regione, sia su Instagram che
storie e post su Facebook.
Inoltre, grazie alla partnership attivata con RCS Sport,
contenuti promozionali riferiti a tutto il territorio regionale
sono stati pubblicati in quattro lingue (italiano, francese,
inglese e spagnolo) sul sito ufficiale del Giro nella sezione "Le
Regioni del sito", dove peraltro sono ancora consultabili.
Con riferimento al giorno dell'evento, ritengo utile ricordare
che la tappa è stata trasmessa in diretta non solo in Italia - come
già segnalato proprio da lei e dal Consigliere Ganis nella premessa
dell'interrogazione - ma anche da più di venti network televisivi
in tutto il mondo.
La promozione della varietà dell'offerta turistica regionale è
stata condotta, sempre nel corso dell'evento, tramite
l'acquisizione di tutti gli spazi pubblicitari di prima pagina e di
ultima di copertina dell'edizione speciale dedicata al Giro
d'Italia del settimanale gratuito Gazzetta Weekend, che è stata
distribuita in quindicimila copie a tutti i presenti lungo
l'itinerario della tappa Rivarolo Canavese-Cogne, oltre che, come
di consueto, nelle principali edicole della Valle e nella grande
distribuzione e sfogliabile anche on-line su Aosta News e su altri
siti.
Parallelamente al progetto di partnership per l'organizzazione
della quindicesima tappa del Giro d'Italia 2022 in Valle d'Aosta,
l'Assessorato ha impostato e avviato la comunicazione estiva in
Italia e all'estero, estesa ai diversi componenti dell'offerta
turistica regionale e alle località non direttamente interessate
dal Giro.
Nel periodo di avvicinamento all'evento e durante l'evento
stesso, la comunicazione turistica è stata condotta proprio con
l'obiettivo di promuovere specifici segmenti di prodotto, da quelli
legati al turismo culturale a quello religioso, familiare, al
wellness, alla bike, al running, allo sport outdoor in generale e
all'enogastronomia.
Ho già avuto modo di illustrare, come dicevo prima, tali
iniziative di comunicazione in risposta ad alcune interrogazioni,
per cui mi limiterò a segnalare alcune iniziative
promo-pubblicitarie specificamente dedicate all'offerta
cicloturistica programmate on-line e su carta stampata proprio
sull'onda del Giro d'Italia e a traino del grande successo sia di
pubblico che di visibilità che questo ha ottenuto.
On-line Quimtbmagazine.it. banner homepage dal primo giugno al
31 luglio 2022 e un articolo redazionale; su "Cyclist.it", un
banner formato skin per due settimane dal 20 giugno 2022; su "MTB
Magazine" due doppie pagine pluriredazionali sui numeri di giugno e
luglio 2022; su "CT Cicloturismo" due doppie pagine
pluriredazionali sui numeri di giugno e luglio 2022 e su "Cyclist"
una doppia pagina redazionale sul numero di giugno 2022.
Per i pluriredazionali è stato scelto di promuovere itinerari
specifici di mountain-bike e bici su strada, linkando tra l'altro
con un QRCode le pagine del sito "Lovevda" che raccolgono alcune
idee di percorsi. Sono stati scelti poi tre itinerari per ogni
tipologia, differenziando per grado di difficoltà e distribuzione
sul territorio.
Su "MTB Magazine" di giugno sono stati raccontati tra l'altro
con testi e foto gli itinerari, quindi: il giro delle cantine alla
scoperta dei vini valdostani, sentieri, ru e strade militari nella
valle del Gran San Bernardo, il grande Tour del Colle superiore
delle Cime Bianche di Valtournenche.
Su "CT Cicloturismo" di giugno sono stati raccontati con testi,
foto e mappe e gli itinerari, quindi: Morgex, Colle San Carlo, La
Thuile, Aosta, Colle del Gran San Bernardo, Saint-Vincent, Col de
Joux, Verrès e Saint-Vincent.
Aggiungo solo che, a titolo di discussione - come lei sa bene,
avendone parlato anche personalmente e discusso - sul tema della
percorribilità cicloturistica di strade e sentieri è stato
costituito un tavolo di lavoro, con anche l'Uni-VDA, di cui
capofila è l'Assessorato all'agricoltura che si occupa, come lei
sa, della sentieristica e della fruizione delle strade poderali e
interpoderali consortili; un gruppo di lavoro che è finalizzato
proprio a dare un quadro giuridico definitivo a un argomento che
oggi tocca ambiti di responsabilità molto delicati e l'obiettivo è
di creare proprio le condizioni affinché il cicloturismo, nelle sue
varie declinazioni, possa essere assunto anche sotto il profilo
promozionale dalla Regione e dagli enti locali senza incappare in
comunicazioni erronee o che potrebbero, in qualche modo, essere
foriere di critiche di polemiche.
Fintanto che non si riesce a definire un quadro giuridico che
abbia una sua forza proprio anche legislativa, qualunque tipo di
promozione che si fa sul cicloturismo e sull'utilizzo delle
biciclette su sentieri e su strade interpoderali di altro tipo, lei
sa che potrebbe ingenerare qualche piccola difficoltà, anche in
termini di corresponsabilità, nel senso che fintanto che il quadro
giuridico non è del tutto chiarito, noi diamo delle informazioni
rispetto ai circuiti, rispetto agli eventuali tragitti nei quali si
può fare del cicloturismo e altre forme di utilizzo del mezzo
ciclistico, ma sempre nella consapevolezza che vi è un forte
livello di responsabilità individuale e di responsabilità anche di
chi, in qualche modo, è titolare ed è titolato a prendersi cura sia
dei sentieri che di questi percorsi.
Se lei è interessato, io continuerò a tenerla informata anche
circa i lavori del tavolo, che speriamo di poter concludere a breve
in modo soddisfacente, per poter promuovere anche in pieno e a
pieno titolo un settore importante, come lei giustamente ha
evidenziato nelle premesse della sua interpellanza, che diventa
sempre più un atout per la nostra regione, sia sotto il profilo
turistico sia sotto quello di promozione dello sport ma anche
culturale.
Presidente -
Per replica, il consigliere Brunod.
Brunod (LEGA VDA) -
Parto dal fondo. Sì, mi farebbe molto
piacere essere tenuto aggiornato sull'evoluzione su questo tema
molto delicato, ma che comunque sappiamo essere molto strategico,
anche perché comunque siamo a giugno, è un settore quello del
cicloturismo che prende parecchi mesi all'anno, ma sappiamo che
comunque i mesi estivi sono quelli in cui attualmente c'è maggiore
afflusso. Quindi prima riusciamo a trovare una soluzione su questo
delicato tema e meglio è per lo sviluppo turistico ed economico
della Valle d'Aosta.
Per quanto riguarda l'interrogazione, siamo soddisfatti di tutte
le iniziative che lei ha elencato e di cui ha avuto più modo lei di
farci un resoconto, perché è proprio a diretto contatto sulla
tematica, e siamo i primi ad essere molto soddisfatti del grande
successo che ha avuto il Giro d'Italia in Valle d'Aosta.
Ovviamente, essendo questa - come abbiamo detto già più volte -
una grandissima vetrina che permette di ottenere i grandi successi
a livello turistico ed economico per la nostra Regione, ma non
solamente per tutto quello che è legato al settore cicloturismo:
questa vetrina deve essere sfruttata per valorizzare e promuovere a
360 gradi tutto il territorio regionale e tutte le sue
peculiarità.
L'iniziativa era proprio incentrata su questo tema, infatti
volevamo porre l'attenzione sul lavoro fatto per promuovere tutto
il prodotto Valle d'Aosta su questa grande vetrina a livello
internazionale che è il Giro d'Italia, ed è lì che cerchiamo di
ribadire che ci sia molta più attenzione, perché comunque viene
fatto anche un certo investimento, adesso non mi ricordo più bene
la cifra ma, più o meno, l'investimento che viene portato per avere
una tappa del Giro d'Italia dovrebbe essere sui 250 mila euro.
Questa è una grande occasione che permette di mettere in mostra
tutte le peculiarità della nostra regione sotto l'aspetto sportivo,
enogastronomico, turistico e storico.
So che non sarà così facile, perché, per esempio, credo che
nelle dirette ci siano degli accordi, dei contratti che mi
piacerebbe avere a disposizione; se, anche in quelle occasioni, si
potesse cercare di lavorare maggiormente sui contenuti che si
possono passare potrebbe già essere un grande segnale.
Altro discorso è il discorso che lei ha accennato della
collaborazione con i Comuni direttamente interessati, ovviamente
Cogne - come hanno già detto nelle diverse iniziative - ha fatto un
grande lavoro di promozione già parecchi mesi prima. Quello che noi
auspichiamo magari è che ci sia negli anni futuri e nelle prossime
edizioni del Giro d'Italia e speriamo anche del Tour de France,
ancora una maggiore collaborazione con tutti i Comuni, non
solamente quelli interessati, della Valle d'Aosta, magari anche
cercando di portarli con la presenza di uno stand proprio nella
location di partenza e arrivo, dove ognuno possa promuovere,
valorizzare ed esporre le proprie peculiarità storiche ed
enogastronomiche, come più volte abbiamo detto.
C'è anche un altro discorso, abbiamo parlato di Giro d'Italia e
degli eventi legati al cicloturismo nella Valle d'Aosta, ma
potrebbe essere anche la grande occasione di promuovere tutti gli
altri grandi eventi che la Valle d'Aosta ha, ad esempio vi è stato,
appena una settimana fa, il ritorno del Rally della Valle d'Aosta -
è stata una grande edizione - e ho avuto la fortuna di viverlo in
prima persona e, dopo tanti anni, penso che la Valle d'Aosta e i
cittadini valdostani appassionati di questo mondo siano stati
strafelici di questa grande edizione.
Il nostro invito è di cercare sempre di più - adesso parliamo
del Giro d'Italia - quando abbiamo queste grandi opportunità di
sfruttarle al meglio per avere poi dei risultati positivi e delle
ricadute economiche sul nostro territorio, come noi meritiamo.
Presidente -
Con quest'interrogazione concludiamo i
lavori del Consiglio di questa mattinata, i lavori riprenderanno
alle ore 15:00.
---
La seduta termina alle ore 13:05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK