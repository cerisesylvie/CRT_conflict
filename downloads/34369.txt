Consiglio Regionale della Valle d'Aosta - Oggetto del Consiglio n. 2155 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2155 del 11 gennaio 2012 - Resoconto
OGGETTO N. 2155/XIII - Interpellanza: "Chiusura
dell'Ambulatorio di medicina integrata per la salute della donna
presso l'Ospedale Beauregard".
Interpellanza
Appreso che, in data 15 dicembre 2011, sono stati assegnati
all'ospedale regionale di Aosta dall'Osservatorio nazionale sulla
salute della donna, due Bollini rosa per l'offerta dei servizi a
misura di donna;
Considerato che tale riconoscimento "premia gli ospedali
italiani che curano patologie specificatamente al femminile ponendo
la donna al centro del percorso diagnostico terapeutico";
Venuta a conoscenza dal TGR del 22 dicembre scorso
dell'imminente chiusura (31 dicembre 2011) dell'Ambulatorio di
medicina integrata per la salute della donna (A.M.I.e) che prevede
un approccio clinico multidisciplinare ed integrato nell'ambito del
quale interagiscono diverse figure mediche e professionali (medici
anestesiste agopuntrici, psicologhe e fisioterapiste);
Ritenuto di fondamentale importanza lo sviluppo di sistemi
integrati e multidisciplinari a sostegno della salute, in
particolare della donna;
la sottoscritta Consigliera regionale
Interpella
l'Assessore competente per sapere:
1) se corrisponde al vero la notizia circa la chiusura al 31
dicembre 2011 dell'Ambulatorio di medicina integrata per la salute
della donna presso l'ospedale Beauregard;
2) i motivi della chiusura di tale importante
ambulatorio.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Il 2012 della sanità valdostana è cominciato con il piede
sbagliato. Nonostante le rassicurazioni dell'Assessore competente,
anche in sede di bilancio, e della dirigenza dell'USL sul
mantenimento del livello dei servizi sanitari e sociali offerti
alla popolazione, l'anno nuovo ha subito portato una cattiva
notizia. Dagli organi di stampa apprendiamo la decisione di
chiudere l'Ambulatorio di medicina integrata per la salute della
donna presso l'Ospedale Beauregard. Dopo appena un anno e mezzo di
vita l'Azienda USL della Valle d'Aosta cancella un servizio
importante ed apprezzato, che tra l'altro ha contribuito a far
assegnare recentemente all'Ospedale regionale di Aosta da parte
dell'Osservatorio nazionale sulla salute della donna, due bollini
rosa per l'offerta dei servizi a misura femminile; un
riconoscimento che premia gli ospedali italiani che curano
patologie specificamente al femminile, ponendo la donna al centro
del percorso diagnostico e terapeutico. L'Ambulatorio di medicina
integrata per la salute della donna prevede un approccio clinico,
nell'ambito del quale interagiscono diverse figure mediche e
professionali (medici, psicologhi e fisioterapisti).
Per noi è di fondamentale importanza mantenere e sviluppare tali
sistemi integrati a sostegno della salute, in particolare della
donna. L'Azienda USL invece decide di agire nel senso opposto,
tagliando tutte le attività non comprese nei livelli essenziali di
assistenza e proponendo in alternativa la libera professione o lo
smembramento dei servizi fra diverse strutture. Non riusciamo a
capire le ragioni che hanno portato alla decisione di chiudere
l'ambulatorio e speriamo che l'Assessore ce lo illustri.
Ci chiediamo se questo ridimensionamento e questi tagli dei
servizi rientrino nella politica di mantenimento dell'offerta
sanitaria portata avanti dall'Assessore alla sanità. Per queste
motivazioni volevamo sapere dall'Assessore se corrisponde al vero
la notizia circa la chiusura al 31 dicembre 2011 dell'Ambulatorio
di medicina integrata ed i motivi della chiusura di tale importante
ambulatorio. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
La collega Fontana mi dà l'occasione di spiegare bene anzitutto
cos'era questo ambulatorio della salute della donna, voluto dal
sottoscritto due anni fa. Si trattava di offrire la possibilità di
integrare medicine non convenzionali e servizi tradizionali, tra
cui l'agopuntura, un aspetto al quale sono particolarmente
sensibile. Questo ambulatorio non creava dei servizi in più, ma era
l'occasione per raggruppare diverse figure professionali -
fisioterapista, psicologo, agopuntore - all'interno di uno spazio,
il Beauregard, per offrire un qualcosa in più rispetto ai livelli
essenziali di assistenza nell'ambito femminile, in particolare, che
riguardava i disturbi della pre-menopausa e post-menopausa. Quindi
avevamo focalizzato soprattutto l'intervento in questo senso,
perché sono disturbi curati dalla ginecologia, dalla medicina
interna, dalla fisiatria, dall'ortopedia, eccetera.
È chiaro che in un periodo come questo, dove abbiamo dovuto
pensare a delle razionalizzazioni, quindi ad alcuni tagli, abbiamo
escluso i livelli essenziali di assistenza (LEA) che sono stati
mantenuti. I cosiddetti "LEA regionali", che sono: l'assistenza
odontoiatrica, l'erogazione dei servizi come pannoloni, garze,
eccetera, l'assistenza ai laringectomizzati, le protesi fonatorie,
le protesi auricolari a chi ha disturbi di udito, una serie di
rimborsi per i nefropatici che vanno fuori Valle, eccetera. Questi
servizi extra LEA che abbiamo garantito e confermato, non li
tocchiamo perché riguardano uno strato di popolazione enorme;
oltretutto, guardiamo ad esempio l'odontoiatria, che va a toccare
uno strato di popolazione con non pochi problemi, anche dal punto
di vista economico. Quindi la disattivazione voleva dire andare a
risparmiare alcuni fondi in servizi dove noi non abbiamo creato
delle attività in più, ma che avevamo raggruppato perché questa
attività che si era creata veniva remunerata con dei fondi extra.
Il fatto di prevedere che queste figure - fisioterapista,
psicologo, agopuntore - facessero un'attività aggiuntiva veniva
remunerato in più.
Abbiamo quindi cercato il male minore. La donna che vuole farsi
l'agopuntura per problemi di fibromialgia, può rivolgersi alla
terapia del dolore e l'agopuntura viene confermata perché è un
servizio che non abbiamo ritenuto di tagliare, così come per la
fisioterapia e per gli psicologi. Sono quindi state fatte poche
razionalizzazioni sui servizi; peraltro, questo era un progetto che
veniva finanziato direttamente da fondi che l'Assessorato gestisce,
sui quali fino a sei anni fa c'era 1.000.000 di euro a
disposizione, adesso ne abbiamo messi solo più 100.000 euro, quindi
rendiamoci conto, anche qui, del taglio che abbiamo fatto su questi
progetti innovativi.
Questo ambulatorio, la cui chiusura io mi auguro sia temporanea,
vede la disattivazione, ma per servizi che ci sono altrove, quindi
dovranno essere erogati singolarmente o dal fisioterapista o dallo
psicologo o dall'agopuntore presenti nell'ambito della terapia del
dolore.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Mi spiace, Assessore, ma oggi veramente non condivido
assolutamente la sua risposta! Nemmeno un mese fa, in quest'aula,
mi avete assicurato che avevate garantito tutti i servizi, siete
usciti sui giornali - mi riferisco anche all'Assessore al bilancio
che mi ha dato della catastrofica perché avevo queste
preoccupazioni - e siamo solo all'11 gennaio...non so cosa ci
aspetterà quest'anno! Avrei preferito la vostra sincerità nel dire:
ci sono dei tagli, noi andiamo a toccare dei servizi...invece ci
avete preso in giro tutti, sui giornali avete fatto vedere che era
un bilancio che garantiva tutto, mentre ora si dice che bisogna
tagliare!
Questo servizio è molto importante, io pensavo che si andasse
veramente a tagliare sugli sprechi, che sono tanti! L'USL non può
dire "andiamo a tagliare gli sprechi " e poi va a tagliare i
servizi...si è mai visto un governo che va a chiedere dei
sacrifici...a chi? L'anno scorso li ha chiesti ai bambini malati,
che ha chiuso la ludoteca, quest'anno li chiede alle donne...ma è
una vergogna, Assessore! I servizi ci sono, l'ho capito...
(interruzione dell'Assessore Lanièce, fuori
microfono)
...sì, c'era questo servizio, era stato detto che veniva
garantito, adesso non è più così. Ma dov'è la serietà di quello che
si dice sui giornali?
Allora facciamo una cosa: lei dice che non ci sono
risorse...chiediamo ai dirigenti dell'USL che si taglino lo
stipendio del 10 percento per finanziare questo servizio...su
questo sarei d'accordo! Siamo all'inizio dell'anno, noi abbiamo
dato la nostra disponibilità e lo abbiamo fatto; cominciamo - se
vogliamo dare serietà - e continuiamo a dare i servizi. Non devono
essere sempre le donne ed i bambini o le fasce deboli a pagare. Su
questo non sono d'accordo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK