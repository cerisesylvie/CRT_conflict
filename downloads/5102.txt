Consiglio Regionale della Valle d'Aosta - Oggetto del Consiglio n. 2167 del 10 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2167 del 10 luglio 1986 - Resoconto
OGGETTO N. 2167/VIII - DISCUSSIONE GENERALE SUI DISEGNI DI
LEGGE CONCERNENTI IL BILANCIO REGIONALE.
PRESIDENTE:
Se il Consiglio non ha nulla in contrario,
passiamo alla discussione congiunta dei disegni di legge n. 285 e
n. 300.
PRESIDENTE:
Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Il rendiconto generale della Regione per
l'esercizio finanziario 1985 chiude con un avanzo di
amministrazione di circa 174 miliardi. Questo risultato deriva da
tutta una serie di componenti.
Per quanto riguarda la gestione dei fondi di competenza, nel
1985 ci sono state entrate per 1.095 miliardi, con un aumento,
rispetto all'anno 1984, del 38%. Nel 1984, infatti, le entrate di
competenza erano ammontate a 795 miliardi. Nel 1985 le spese sono
ammontate a 1.097 miliardi (bisogna proprio introdurre la lira
pesante, altrimenti non ci si raccapezza più in queste cifre!) con
un aumento del 30% rispetto all'anno precedente quando le spese
sono state di 840 miliardi. C'è stato quindi un disavanzo di
competenza pari a circa 2 miliardi e 310 milioni. È il secondo anno
consecutivo in cui si verifica un disavanzo di competenza. Mentre
nel 1983 vi era stato un avanzo anche nelle competenze pari a 37
miliardi, già nell'anno 1984 si è verificata un'inversione di
tendenza con un disavanzo di 45 miliardi che è perdurata anche nel
1985 con un disavanzo, appunto, di 2 miliardi e 310 milioni.
All'inizio dell'anno risultavano iscritti 438 miliardi di
residui attivi, mentre alla fine dell'anno ne sono stati accertati
434. Si tratta di una cifra pressoché analoga. I residui passivi
iscritti all'inizio dell'anno ammontavano a 328 miliardi, mentre
alla fine dell'anno ne sono stati accertati 275, con un netto
miglioramento di 53 miliardi. Si tratta di una delle voci che porta
ad un avanzo di amministrazione così elevato, che ha costretto la
Giunta ad intraprendere una serie di provvedimenti per diminuire la
massa di residui passivi. Sommando a queste cifre l'avanzo di
amministrazione del 1984 che era di 126 miliardi, si raggiunge,
appunto, la cifra di 174 miliardi.
Le componenti più rilevanti di questo avanzo sono le economie
puramente tecniche, quali, per esempio:
- limiti di impegno non pagati alla chiusura dell'esercizio, per
complessivi 5 miliardi e 800 milioni;
- fondi statali accertati e non impegnati da reiscrivere
nell'esercizio 1986 per circa 4 miliardi e 900 milioni;
- stralci di impegni di spesa le cui obbligazioni non sono
giunte a scadenza entro il termine dell'esercizio per complessivi
66 miliardi che sono da reiscrivere nell'esercizio 1986.
Queste ultime due operazioni contabili di slittamento di fondi
da un esercizio all'altro riducono l'ammontare effettivo
dell'avanzo a 102 miliardi.
Per quanto riguarda le entrate, nel Titolo I, (Entrate derivanti
da tributi propri della Regione, dal gettito di tributi erariali o
di quote di esso devolute alla Regione) tra le previsioni
definitive di 537 miliardi e gli accertamenti finali di 599
miliardi, c'è una maggiore entrate dell'11%. Questo aumento è
dovuto principalmente ai maggiori introiti della Casa da Gioco di
St. Vincent, che ha fatto registrare un incremento del 26% e del
19% rispetto all'esercizio precedente, e ad una maggiore
compartecipazione nei tributi erariali per 48 miliardi, dovuta
soprat tutto all'I.V.A. da importazione, che ha permesso anche di
bilanciare una minore entrata verificatasi, invece,
sull'I.R.P.E.F..
(...INTERRUZIONE...)
MARTIN (A.D.P.):
Sono aumentati gli evasori e sono
diminuite le entrate.
Per quanto riguarda il Titolo II (Entrate derivanti da
contributi ed assegnazioni dello Stato), tra le previsioni
iniziali, stimate in 94 miliardi e le definitive, accertate in 143
miliardi, si rileva un incremento del 52% circa, dovuto
essenzialmente all'iscrizione di nuove o maggiori assegnazioni
statali, non previste in sede di predisposizione del bilancio di
previsione. Questo succede sempre in quanto queste entrate vengono
iscritte solamente quando si ha la certezza del loro trasferimento
dallo Stato alla Regione.
Le maggiori fra queste sono state:
- 12 miliardi e 165 milioni a valere sul fondo sanitario
nazionale per la
parte corrente;
- 8 miliardi 773 milioni per interventi a sostegno
dell'agricoltura ai sensi della legge n. 194;
- 1 miliardo 900 milioni per contributi a cooperative agricole e
loro consorzi;
- 5 miliardi e 298 milioni per il ripiano dei disavanzi di
esercizio delle aziende di trasporto
- 7 miliardi e 828 milioni sempre per il settore dei trasporti
ma nel campo degli investimenti;
- 9 miliardi e 230 milioni per fondi finalizzati al sostegno
dell'agricoltura di cui alla legge n. 887.
Nel Titolo III (Entrate derivanti da rendite patrimoniali), le
previsioni iniziali erano di 6 miliardi e 898 milioni, e non hanno
registrato, praticamente, nessuna variazione rispetto a quelle
definitive. Le risultanze finali del Titolo III presentano un saldo
positivo di circa 9 miliardi dovuto soprattutto ai maggiori
interessi attivi maturati sulla giacenza di cassa e sulle somme con
vincolo di destinazione, quali i fondi di rotazione.
Nel Titolo IV (Entrate derivanti da alienazioni di beni
patrimoniali) abbia mo delle cifre abbastanza insignificanti,
comunque, tra le previsioni iniziali di 62 milioni e le definitive
di 526 milioni, abbiamo un notevole incremento dovuto ai 500
milioni della donazione del Barone Marcel Bich per il restauro del
Castello di Ussel.
Nel Titolo V (Entrate derivanti da mutui e da prestiti)
inizialmente non era stata prevista nessuna entrata, ma in sede di
previsione definitiva si è riscontrata l'iscrizione di entrate
derivanti da mutui per complessivi 61 miliardi e 446 milioni. 60
miliardi costituiscono un mutuo che si pensava di contrarre con la
L.R. n. 88 e 1 miliardo e 446 milioni costituiscono un mutuo che la
Regione ha contratto con la Cassa Depositi e Prestiti per opere
strada li e che è stato destinato all'ampliamento e alla
sistemazione della strada regionale n. 36 di Saint-Barthélemy.
Nel Titolo VI (Entrate per contabilità speciali), tra le
previsioni iniziali di 133 miliardi e le definitive di 435 miliardi
c'è un incremento di 302 miliardi riconducibili soprattutto al
conto intrattenuto presso la Tesoreria Centrale dello Stato per
l'articolo 40 della Legge 119 che non ci permette di tenere in
tesoreria più del 4% delle giacenze. Tale titolo ha una natura
puramente tecnica e minori entrate trovano compensazione nei
corrispondenti capitoli della parte spesa.
Per quanto riguarda le spese, ed in particolare quelle di
funzionamento istituzionale, tra le previsioni iniziali di 44
miliardi e le previsioni definitive di 48 miliardi si può rilevare
una differenza in aumento pari al 10% circa, che è connessa alla
stessa struttura contabile del bilancio che riporta inizialmente
per i capitoli di tale settore degli stanziamenti abbastanza
modesti, che vengono poi eventualmente aumentati nel corso
dell'anno con il ricorso ai prelievi dai fondi di riserva e dai
fondi globali.
I principali incrementi riguardano:
- gli oneri per il funzionamento del Consiglio e della Giunta
regionale,
- oneri per il personale per la L.R. 35 concernente la
ristrutturazione dei servizi regionali per complessivi 2 miliardi e
100 milioni,
- acquisto di beni e servizi in relazione alle attività correnti
negli uffici per 1 miliardo e 272 milioni. Gli accantonamenti
previsti in sede di predisposizione del bilancio di previsione
hanno registrato il seguente sviluppo:
- la somma di 4,5 miliardi, inizialmente destinata al rinnovo
del contratto triennale dei dipendenti regionali è rimasta
inutilizzata per 3 miliardi e 815 milioni. Una parte, 500 milioni,
è stata destinata per gli interventi di solidarietà nei confronti
della popolazione della Val di Fiemme e un'altra quota di 185
milioni è stata destinata a parziale copertura del contributo
speciale destinato al Comune di Aosta, come previsto dalla L.R. n.
87 del 1985.
Un'altra somma di 5 miliardi che inizialmente era destinata alla
ristrutturazione dei servizi regionali è stata, invece, destinata
per 2 miliardi e 140 milioni, con la L.R. n. 35, per la
ristrutturazione dei servizi; 530 milioni sono invece stati
impiegati per il personale non docente delle istituzioni
scolastiche; 1 miliardo e 970 milioni, infine, è stato destinato
alla copertura del saldo del citato contributo speciale al Comune
di Aosta.
La somma, invece, di 1 miliardo e 700 milioni, inizialmente
destinata all'istituzione del ruolo per l'inquadramento dei Vigili
del Fuoco, è stata interamente utilizzata per il parziale
rifinanziamento della legge riguardante i fondi di rotazione per
gli impianti di risalita.
Gli impegni finali per 42 miliardi fanno registrare economie di
spesa rispetto alle previsioni definitive, del 14% circa.
Per quanto riguarda le spese di intervento nel settore della
finanza locale, tra le previsioni iniziali e le previsioni
definitive si riscontra una differenza in aumento pari al 44,98%.
Questo è dovuto quasi essenzialmente al fatto che in questo
settore, durante l'esercizio, si assiste al prelievo dai fondi
globali per finanziare nuove leggi. Queste ultime sono state:
- rifinanziamento dei contributi ai Comuni nelle spese di
gestione per gli asili nido (1.200.000.000);
- aumento dell'autorizzazione di spesa in materia di servizi a
favore delle persone anziane ed inabili (2.400.000.000);
- trasferimento di fondi ai Comuni per le spese di gestione di
servizi di loro competenza (7.500.000.000);
- concessione di un contributo speciale al Comune di Aosta per
opere di pubblica utilità (2.155.000.000);
e altri interventi minori.
Per quanto riguarda altri interventi di carattere generale, tra
le previsioni iniziali stimate in 12 miliardi e quelle definitive
stimate in 25 miliardi si registra un notevole aumento per il fatto
che vi sono stati prelievi dai fondi globali o comunque perché vi è
stata l'approvazione di nuove leggi di spesa, tra le quali:
- spese per la celebrazione del 40° anniversario della fine
della II guerra mondiale (450 milioni);
- oneri derivanti dalle convenzioni Regione-RAI in merito alla
ricezione dei programmi televisivi provenienti dall'a rea culturale
francese e tedesca (380 milioni);
- acquisto di beni patrimoniali (6,5 miliardi);
- maggiore spesa per contributi per l'esproprio e l'occupazione
d'urgenza di beni immobili (1,8 miliardi);
- oneri per l'attuazione del servizio di protezione civile (721
milioni);
- lavori di sistemazione e manutenzione su stabili di proprietà
(968 milioni);
- quote contrattuali sulle spese per iniziative atte a
migliorare la redditività della Casa da Gioco di St. Vincent (965
milioni).
Nel settore dell'assetto del territorio e della tutela
dell'ambiente, tra le previsioni iniziali di 93 miliardi e le
previsioni finali di 211 miliardi c'è un aumento abbastanza
consistente del 126%, dovuto, anche in questo caso all'inserimento
di nuove leggi con prelievo dai fondi globali. Le più importanti si
riferiscono:
- al rifinanziamento dei fondi di rotazione per il Capo I
(villaggi rurali) (5 miliardi) e alla ripresa dell'attività
edilizia di cui alla legge regionale n. 72 (20 miliardi);
- all'ultima tranche di spesa di 3 miliardi per la costruzione
della tangenziale sud di Aosta;
- all'ulteriore sottoscrizione di titoli azionari della R.A.V.
S.p.A. (32 miliardi e 100 milioni);
- al finanziamento della partecipazione azionaria alla SITRASB
S.p.A. (34 miliardi);
- ad adeguamenti per 5 miliardi e 60 milioni degli stanziamenti
relativi ad interventi nella viabilità operati con il provvedimento
di variazione al bilancio 1985.
Nel settore dello sviluppo economico, tra le previsioni iniziali
di 99 miliardi e le previsioni finali di 299 miliardi si assiste ad
un notevole aumento sempre per lo stesso motivo: si tratta in
pratica di nuovi provvedimenti legislativi e di iscrizioni di fondi
statali, i più importanti dei quali sono:
- interventi a favore dell'agricoltura per le leggi 194 e 887
(19 miliardi e 903 milioni);
- interventi nel settore dei trasporti, per l'applicazione della
legge 151 (5 miliardi 299 milioni per la parte corrente e 7
miliardi e 829 milioni per gli investimenti);
- trasferimenti derivanti dallo Stato per la legge 217 per il
potenziamento e la qualificazione dell'offerta turistica (1
miliardo e 708 milioni).
Tra gli altri provvedimenti legislativi sono da ricordare:
- la L.R. n. 68 che interessa il collegamento ferroviario
Cogne-Charemoz con una autorizzazione di spesa a carico
dell'esercizio 1985 di 3 miliardi;
- la L.R. 83 per la manutenzione e la gestione di piste per lo
sci di discesa (3 miliardi);
- la L.R. 84 per il ripristino del collegamento Aosta-Pila per
altri 3 miliardi;
- l'istituzione dell'I.V.A.T. con un contributo di funzionamento
di 460 milioni;
- il rifinanziamento dei fondi di rotazione per gli alberghi (7
miliardi), per l'artigianato (1,5 miliardi) e per il commercio (5,5
miliardi);
- l'istituzione del fondo di rotazione per gli impianti di
risalita con una prima dotazione di 7 miliardi, incrementata con la
successiva L.R. n. 80 di 11 miliardi.
Nel settore della sicurezza sociale, tra le previsioni iniziali
di 74 miliardi e le previsioni finali di 101 miliardi, si rileva un
incremento pari al 36% dovuto sostanzialmente ai seguenti
fattori:
- iscrizione di assegnazioni a carico del Fondo Sanitario
Nazionale - parte corrente (12 miliardi 615 milioni);
- prelievo di somme dai fondi globali per effetto dell'adozione
di leggi regionali quali, ad esempio:
a) gestione del Centro Valdostano di Soggiorno di San Remo (500
milioni);
b) inserimento lavorativo di cittadini portatori di handicaps
(250 milioni);
c) finanziamento di prestazioni sanitarie aggiuntive (2
miliardi);
d) costruzione e ristrutturazione di presidi residenziali
socio-assistenziali (5 miliardi);
e) realizzazione di presidi socio-sanitari (1,1 miliardi).
I fondi globali sono stati praticamente tutti impegnati in
questo settore.
Nel settore della promozione sociale, tra le previsioni iniziali
di 82 miliardi e le previsioni definitive di 103 miliardi si
riscontra una differenza pari al 27% circa.
Le variazioni principali sono dovute a provvedimenti legislativi
di variazione al bilancio ed a prelievi dai fondi di riserva per
complessivi 12 miliardi, assorbiti, per 8 miliardi e 475 milioni,
dalle strutture scolastiche.
Nel settore della formazione professionale, tra le previsioni
iniziali di 7 miliardi e 446 milioni e le previsioni definitive di
7 miliardi 474 milioni si rileva un minimo incremento di 28 milioni
prevalentemente conseguente ad adeguamenti di oneri per il
personale regionale.
Negli oneri non ripartibili, tra le previsioni iniziali di 249
miliardi e le previsioni definitive di 25 miliardi si rileva un
grande decremento dovuto al fatto che, mentre prima l'incremento
era dovuto al prelievo dai fondi globali, in questo caso si
verifica l'inverso, ossia, che i fondi globali sono stati quasi
tutti utilizzati.
Nelle contabilità speciali, tra le previsioni iniziali di 133
milioni e quelle definitive di 435 milioni si rileva un incremento
di 302 milioni dovuto principalmente ad adeguamenti conseguenti
alla gestione dei fondi giacenti sul c/c presso a Tesoreria
Centrale dello Stato.
Per quanto riguarda i residui attivi, quelli in carico al 10
gennaio 1985 ammontavano a 438 miliardi con un aumento, rispetto al
1984 del 39%, infatti nel 1984 erano stati 314 miliardi. Nel corso
dell'esercizio sono stati riscossi 355 miliardi e cioè l'81% di
quelli in carico. Rispetto al 1984 c'è un netto miglioramento,
perché in quell'anno la percentuale era stata del 70%.
Per quanto riguarda i residui passivi, si evidenzia che l'indice
di realizzazione della spesa in conto residui è stata del 61,25%,
cioè, praticamente, sugli stessi livelli del 1984 (60,27%). Le
spese correnti e quelle di investimento sono ammontate a 760
miliardi. Tale somma è stata impegnata per il 36,76% per le spese
correnti e per il 63,24% per le spese di investimento.
Questo è un dato molto significativo in quanto è il miglior
risultato che abbia mo avuto nel rapporto tra spesa corrente e
spesa d'investimento, a favore ovviamente della seconda, negli
ultimi anni. Infatti, mentre nel 1982 le spese di investimento
erano il 54,42%, salite poi al 60,50% nel 1983, rimaste quasi
invariate con il 59,26% nel 1984, mentre nel 1985 esse hanno
raggiunto il 63,24%.
Per quanto concerne la capacità di spesa, anche se, ovviamente,
si debbono fare ancora degli sforzi per migliorare i risultati sin
qui ottenuti, essa è stata complessivamente pari al 70,59% e quindi
nettamente migliore rispetto al 1984, quando era stata del 60,09%,
ed anche rispetto al 1983 quando aveva già raggiunto il 67,93%.
Questo è abbastanza importante, specie se si tiene conto della
notevole incidenza delle spese di investimento che, come ben
sappiamo, sono molto più difficili da effettuare che non quelle
correnti. La situazione del fondo cassa al 31/12/1984 era di 17
miliardi e 205 milioni. Nel 1985 vi sono state riscossioni per
1.041 miliardi. Il totale del fondo cassa è ammontato, pertanto, a
1.058 miliardi. Nell'esercizio 1985 sono stati effettuati pagamenti
per 1.046 miliardi e quindi al 31/12/1985 si è registrato un fondo
cassa di 12 miliardi e 353 milioni.
Come dicevo prima, vi sono, ovviamente dei risultati che devono
essere migliorati, primi fra tutti quello concernente la capacità
di spesa e quello concernente la riduzione dell'avanzo di
amministrazione. Mi sembra, però, di poter dire che si sono
ottenuti, comunque, alcuni risultati abbastanza lusinghieri.
Il primo consiste nel rispetto dei tempi nella presentazione del
conto consuntivo. Come negli anni passati, anche quest'anno abbiamo
portato in Consiglio il conto consuntivo prima della pausa estiva.
Ieri, infatti, proprio sulla prima pagina de La Repubblica era
citato un richiamo molto incisivo della Corte dei Conti nei
confronti di centinaia di enti, fra cui Comuni, Province e forse
anche qualche Regione, che ancora debbono approvare i conti
consuntivi relativi, addirittura, a 3 o 4 anni prima. La nostra
sollecitudine ci rende soddisfatti sia perché il Consiglio può
essere messo tempestivamente al corrente dei risultati del conto
consuntivo, e sia perché, tutto sommato, l'attuazione del conto
consuntivo ci permette di fare delle considerazioni
sull'impostazione del bilancio di previsione dell'anno
seguente.
Un secondo risultato positivo è quello relativo alla gestione
del conto di competenza che, come potete osservare, è praticamente
in pareggio (C'è solo un leggero disavanzo di 2 miliardi). Ciò è
molto importante perché ci fa capire che, se non ci fossero stati
gli avanzi degli anni precedenti, non avremmo avuto un avanzo
totale così elevato. Netto poi è stato il miglioramento dei residui
passivi, principalmente nel rapporto residui iscritti e residui
riaccettati.
Buono è stato l'impegno dei fondi globali e ciò, a mio avviso,
dimostra che il programma presentato dalla Giunta con il bilancio
di previsione è stato, non dico "in toto", ma in larga parte
osservato, perché i fondi globali iscritti nel bilancio di
previsione del 1985 sono stati quasi tutti impegnati.
Infine, come ultima considerazione abbastanza importante, c'è
stato un ottimo rapporto tra le spese correnti e le spese di
investimento. Dicevo prima che in questo rapporto abbiamo avuto il
migliore risultato degli ultimi anni. Questo naturalmente ci deve
sollecitare a proseguire sulla strada della riduzione delle spese
correnti per aumentare le disponibilità per gli investimenti.
In ogni caso, i risultati ottenuti possono già essere
considerati abbastanza lusinghieri.
Detto questo, passiamo all'assestamento del bilancio, che è una
conseguenza diretta dell'attuazione del conto consuntivo del 1985.
Con esso la Giunta propone al Consiglio di assestare i residui
attivi, originariamente previsti in 396 miliardi, ed i residui
passivi, originariamente previsti in 341 miliardi, apportando
variazioni, rispettivamente in aumento per 92 miliardi ed in
diminuzione per 14 miliardi e 618 milioni.
La competenza è stata assestata in relazione all'applicazione
della parte disponibile di 89 miliardi dell'avanzo di
amministrazione, in quanto, come ricorderete, altri 85 miliardi
erano già stati utilizzati nella presentazione del bilancio di
previsione.
Le variazioni in aumento più significative interessano i
seguenti programmi:
- spese di funzionamento (2 miliardi e 99 milioni), con
prevalenza per interventi di sistemazione straordinaria e
riadattamento di locali ed uffici;
- finanza locale (11 miliardi e 469 milioni);
- altri interventi di carattere generale per 1 miliardo e 700
milioni, di cui 600 milioni per l'aggiornamento dei costi di
gestione degli impianti per la ricezione dei programmi televisivi
provenienti dall'area culturale francese o tedesca;
- aumenti per 36 miliardi e 500 milioni nel settore della
viabilità;
- 1 miliardo e 975 milioni per interventi su opere pubbliche
varie;
- 4 miliardi e 416 milioni per la difesa del suolo;
- 3 miliardi e 840 milioni per acquedotti, fognature ed altre
opere igieniche;
- 3 miliardi e 507 milioni per infrastrutture
nell'agricoltura;
- 1 miliardo e 510 milioni per interventi per gli incrementi
nelle colture;
- 1 miliardo nel settore della zootecnia;
- 701 milioni per interventi promozionali nel settore del
turismo;
- 1 miliardo e 500 milioni per l'incremento dello sviluppo delle
attività alberghiere ed extra-alberghiere;
- 8 miliardi circa nel settore dei trasporti;
- 1 miliardo e 300 milioni nelle strutture sanitarie con
l'istituzione di un nuovo capitolo atto a fronteggiare spese per
opere urgenti di ripristino e manutenzione straordinarie di
strutture ospedaliere;
- 1 miliardo e 912 milioni nelle strutture scolastiche;
- 1 miliardo e 100 milioni nell'attività culturale e
scientifica;
- 1 miliardo e 200 milioni nei musei, beni culturali ed
ambientali, con un incremento anche del fondo di riserva per altri
3 miliardi.
In seguito a queste variazioni il bilancio di previsione, che
inizialmente nella parte di competenza pareggiava sulla cifra di
1.193 miliardi, risulterà pareggiare sulla cifra di 1.311
miliardi.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io prendo la parola cercando di
rispettare i tempi per consentire di concludere il Consiglio
regionale nel tardo pomeriggio. Il mio intervento, quindi, sarà
piuttosto breve.
Ho seguito la relazione dell'Assessore Martin che si è limitato
a leggere delle cifre che già erano a conoscenza dei Consiglieri
regionali. Si è trattato di una reazione tecnica, senza alcun
commento politico sul grande avanzo di amministrazione reso
possibile da questa maggioranza. Posso anche capire l'imbarazzo
dell'Assessore Martin e della maggioranza nel dover giustificare al
Consiglio regionale e all'opinione pubblica come si sia potuto
ottenere un avanzo di amministrazione mastodontico come quello che
ci è stato sottoposto, ma io non condivido le linee fondamentali
della relazione dell'Assessore e pertanto ne sono rimasto
insoddisfatto.
Nella presentazione del bilancio consuntivo, che è il momento
più importante per dimostrare la capacità operativa della
maggioranza, è venuto meno l'elemento essenziale. Ovviamente non ne
faccio una colpa personale attribuibile all'Assessore Martin, anche
se sia mo stati costretti ad ascoltare delle cifre che già da molto
tempo erano a conoscenza di tutto il Consiglio regionale. Io non
voglio entrare nel merito delle cifre perché penso che lo faranno
altri Consiglieri più competenti di me. Tuttavia riconosco che nel
rendiconto del bilancio regionale vi è un avanzo di amministrazione
di 174 miliardi, ai quali occorre aggiungere altre centinaia di
miliardi deviati alla FINAOSTA sotto svariate forme, grazie ad un
accorgimento tecnico ad uso e consumo di questa maggioranza, per
evitare un avanzo di amministrazione decisamente più consistente.
Se non ci fosse stato il marchingegno della FINAOSTA, non ci
troveremmo di fronte ad un avanzo di amministrazione di 174
miliardi, ma ad un avanzo di circa 400 miliardi. Aggiungendo a
questi 400 miliardi i residui passivi, che, come ha sottolineato
l'Assessore Martin, al 31/12/1985 sono diminuiti a circa 326
miliardi, abbiamo un ulteriore elemento negativo in aggiunta
all'avanzo di amministrazione. L'Assessore Martin mi insegna,
infatti, che i residui passivi sono delle somme impegnate ma non
utilizzate e non costituiscono assolutamente una caratteristica
positiva del bilancio.
È vero che sono diminuiti in percentuale di qualche punto, però
costituiscono ugualmente un elemento negativo del bilancio. Se
all'avanzo di amministrazione aggiungiamo i finanziamenti alla
FINAOSTA per evitare ulteriori avanzi ed i residui passivi, qui ci
troviamo di fronte ad una situazione molto particolare. Noi,
pertanto, non possiamo che dare un giudizio estremamente negativo
su questo bilancio, anche perché sappiamo benissimo come la
FINAOSTA utilizza quest'enorme massa di denaro: o l'utilizza male o
la investe in BOT, e del resto alcuni mesi fa abbiamo avuto la
notizia certa dell'investimento di circa 6 o 7 miliardi in BOT da
parte della FINAOSTA.
Se fossi giornalista e dovessi scrivere un articolo, lo
intitolerei: "174 miliardi di troppo". Tutto ciò si è verificato
nonostante che questa maggioranza sia piuttosto sprecona, dedita ad
un clientelismo sfacciato e capace di perdere miliardi, e gli
esempi sono lampanti: acquisto indiscriminato di capannoni...
Questa Giunta è pronta ad acquistare tutto ciò che si trova sul
mercato. Che cosa può dimostrare questo avanzo di amministrazione?
Esso dimostra solo che questa maggioranza manifesta un'evidente
incapacità di spesa, un'incapacità di prevedere, perché le sue
previsioni di spesa sono sempre sbagliate. Secondo me questo
esecutivo non ha manifestato capacità di spesa e di previsione. La
maggioranza è stata caratterizzata dal pessimo modo di amministrare
il denaro pubblico, producendo disoccupazione, come ci viene
dimostrato dalla chiusura a getto continuo di industrie
cospicuamente sovvenzionate dalla Regione, anche con estrema
leggerezza, con perdite di miliardi che vengono sottratti alle
tasche dei cittadini valdostani, comprese le categorie meno
abbienti, inconsapevolmente gabbate da questa maggioranza.
Nonostante la grande disponibilità finanziaria garantita dal
riparto fiscale, questa maggioranza regionale ha sprecato e
continua a sprecare un'occasione storica per la Valle, a causa
della incapacità amministrativa e al modo di privilegiare la
politica assistenzialistica, come vedremo in alcune leggi
successive con le quali si fa, addirittura, una sanatoria, o
meglio, si dà un contributo ad imprese che durante l'anno hanno
perso il guadagno e nei confronti delle quali subito la Regione
interviene con svariati miliardi.
Nessun problema è stato risolto da questa maggioranza. Il
problema dell'agricoltura è quello che è. Il problema del turismo è
stato risolto con un tampone. In Commissione c'è stata addirittura
una polemica tra due esponenti della maggioranza che si accusavano
a vicenda: "Il turismo non ha un programma serio e di ampio
respiro!"; "Ma voi dell'Industria non avete il benché minimo
programma ed improvvisate!" Anche all'interno della maggioranza c'è
a consapevolezza che questo esecutivo improvvisa e non ha un
programma di spesa e di investimenti e, pertanto, molti dei
problemi che potrebbero essere citati sono rimasti in attesa che
avvenisse qualcosa. L'Assessore Martin non è riuscito a
giustificare, anche se ha tentato di farlo, questo rilevante avanzo
di amministrazione. Ha usato un termine evasivo e non ha potuto e,
giustamente, non poteva giustificare questo mastodontico avanzo di
amministrazione. Si è limitato ad evidenziare un aumento del 26%
delle entrate del Casinò di St. Vincent. Però l'Assessore Martin sa
meglio di me che nel bilancio consuntivo dell'anno scorso non
c'erano le trattenute abusive della SITAV che ammontavano al 25%,
perché non figuravano nel bilancio. Io posso anche sbagliarmi, però
l'aumento delle entrate del Casinò è dovuto anche all'inserimento
nel bilancio di queste trattenute che prima non figuravano.
L'Assessore Martin ha parlato di capacità di spesa ed ha fatto
anche un'autocritica, della quale io gli do atto, quando ha detto
che occorre fare uno sforzo per migliorare la capacità di spesa che
pure è stata quantificata nel 79,50%, perché una maggioranza è
caratterizzata anche dalla capacità di spesa della quale da prova.
Poi ha evidenziato alcuni risultati, rilevanti secondo lui, come il
rispetto dei tempi nella presentazione del conto consuntivo, che
permetterebbe di fare una previsione più corretta per l'anno
seguente, però abbiamo scoperto anche che le previsioni sono
risultate tutte sbagliate. Quando si fa un bilancio di previsione e
poi si presenta un conto consuntivo con un avanzo di
amministrazione di questa grandezza che non è dovuto alle sole
entrate, vuol dire che anche le previsioni, nonostante il notevole
tempo a disposizione della maggioranza, sono state un fallimento. A
nulla servono, quindi, le giustificazioni, anche se dobbiamo
prendere atto che questa maggioranza è in condizione di conoscere
il bilancio consuntivo nel mese di giugno; però ciò non serve per
fare un bilancio di previsione, perché gli altri anni ci hanno
dimostrato che le previsioni avanzate da questa maggioranza si sono
rivelate errate.
L'Assessore Martin, leggendo la sua relazione, continuava
dicendo: "Abbiamo un buon rapporto tra spese correnti e spese di
investimento". Ma a questo punto occorre che l'Assessore Martin ci
spieghi quali sono le spese di investimento alle quali fa
riferimento, perché a noi quelle spese sembrano tutte
caratterizzate da un eccesso di improvvisazione ed inoltre non
sembra che ci siano degli investimenti produttivi che diano alla
Regione la capacità di decollare, finalmente, in tutti i campi. Non
possiamo limitarci ad assumere provvedimenti tampone o
provvedimenti di assistenzialismo a tutti i costi rivolto, e questo
è deleterio, solo ad alcune categorie, perché vengono privilegiate
sempre le stesse categorie. Il comune cittadino, il comune
lavoratore della COGNE ed il comune pensionato, non vengono
avvantaggiati da questa maggioranza, anzi, vengono penalizzati,
perché, torno a ripetere, essa va sempre incontro alle esigenze
delle categorie già privilegiate. Il discorso potrebbe allungarsi e
richiedere più tempo. Ma io termino ricordando che questa
maggioranza non ha la forza di amministrare quest'enorme massa di
denaro pubblico che arriva nelle casse della Regione e lo sta
dimostrando con i fatti. Il nostro giudizio, pertanto, non può che
essere negativo, sia sulla capacità di spesa, sia sulla capacità di
effettuare degli investimenti, nonché sulla capacità politica di
questo esecutivo.
Forse ritornerò sull'argomento al momento della votazione per
dichiarazione di voto, ma ribadisco che il mio Gruppo esprime un
giudizio negativo su questo bilancio consuntivo.
Si dà atto che dalle 10,51 assume la Presidenza il Vice
Presidente DE GRANDIS.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Dalla relazione dell'Assessore si è
potuto constatare che questo consuntivo è il risultato di una
gestione piatta e abitudinaria, che non riesce ad utilizzare le
risorse disponi bili e che viaggia ad un ritmo insufficiente per
fronteggiare le trasformazioni sociali ed economiche della nostra
Regione.
Noi viviamo in un periodo di grandi trasformazioni, nel quale
assistiamo ad un calo senza precedenti degli occupati
nell'industria, ad un grande spostamento di attività nel settore
terziario, alla crescita dei lavoratori autonomi, all'aumento della
richiesta di lavoro dei giovani e delle donne, all'aumento del
numero dei disoccupati. Rispetto a questa situazione, noi abbiamo
un conto consuntivo che ripercorre esattamente le strade seguite
negli anni precedenti. Con piccoli aggiustamenti si ripetono i
difetti, le anomalie ed anche i miglioramenti dei bilanci
precedenti. In questo conto consuntivo non c'è assolutamente niente
di nuovo. Su di esso si potrebbe parlare quanto si vuole, però, né
dalla relazione dell'Assessore, che, tranne alcune brevi
considerazioni finali, ha riassunto l'ottima relazione tecnica del
Ragioniere Capo, e neppure dalla sua impostazione politica è
possibile trarre spunti utili per una discussione stimolante e
proficua su aspetti veramente innovativi. Diciamo quindi che è
anche difficile intervenire.
Dovrei ripetere le considerazioni che ho fatto in tutti questi
anni come revisore dei conti, potrei riprendere il discorso della
grande differenza e della grande difformità tra le previsioni che
si fanno a novembre, al momento dell'approvazione del bilancio, e
le risultanze del consuntivo. Le entrate del bilancio regionale
erano di 833 miliardi, gli accertamenti del consuntivo sono di
1.095 miliardi. Le uscite erano 833 miliardi nel bilancio di
previsione, sono 1.098 miliardi nel conto consuntivo.
Dovrei ripetere che si è ripetuto ancora una volta il caso del
mutuo iscritto a bilancio, ma poi regolarmente non acceso. Si era
deciso infatti di accendere un mutuo di 60 miliardi per finanziare
i 60 miliardi della FINAOSTA per le attività industriali, ma poiché
si era alla fine dell'anno, il mutuo non è stato acceso e neanche i
60 miliardi sono stati erogati alla FINAO-STA. Iscrivere 60
miliardi tra i residui attivi, è stato quindi un puro trucco
contabile per diminuire l'avanzo di amministrazione.
Per quanto concerne l'entità del disavanzo, l'Assessore parla di
174 miliardi che sarebbero potuti diminuire, come dice l'Assessore,
ma anche aumentare ed eventualmente raddoppiare, perché sono state
considerate come spese somme per 150 miliardi trasferite alla
FINAOSTA ma da questa non utilizzate, così come sono stati
trasferiti alla RAV 34 miliardi, ma non mi risulta che siano stati
spesi. Se queste somme, trasferite da una cassa all'altra, vengono
considerate come spese, è chiaro che diminuisce l'avanzo di
amministrazione, però, nella sostanza, l'avanzo di amministrazione
è pari al doppio rispetto a quello che appare dai conti.
Come ha già fatto il Consigliere del P.S.D.I. potrei anch'io
sottolineare l'entità dei residui attivi e l'entità dei residui
passivi. Potrei ricordare delle entrate che vengono sottostimate
nel bilancio iniziale. Ma la storia è vecchissima. Se andassi a
riprendere quello che si è detto al momento della discussione del
bilancio, vedremmo che molte delle cose dette si sono regolarmente
verificate nel consuntivo: si sottostimano le entrate del Casinò e
si sottostimano le entrate del riparto fiscale. Le entrate del
riparto fiscale sono sottostimate per circa 48 miliardi. In questo
caso c'è da notare che l'aumento delle entrate del riparto è dovuto
all'IVA, cioè al passaggio dei TIR, mentre le entrate di riparto
fiscale dovute ai redditi prodotti in Valle d'Aosta, hanno
registrato un calo di 6 miliardi rispetto alle previsioni.
È solo un piccolo fatto da segnalare. Potrei ricordare che si
prevedevano 100 milioni di interessi attivi sui soldi depositati
dalla Regione nelle Banche, quando poi sono diventati oltre 7
miliardi. È anche questo un segno di come sono utilizzati i soldi
di questa Regione.
Tra le spese non fatte, se non tante, alcune vanno ricordate: 1
miliardo e 450 milioni per gli asili nido; 3 miliardi e 800 milioni
per la casa; 7 miliardi per il risanamento igienico degli abitati;
1 miliardo e 150 milioni per contributi non dati agli artigiani su
1 miliardo e 300 (Si stanzia cioè 1 miliardo e 300 milioni e poi 1
miliardo e 150 milioni vanno in economia).
Vi sono poi i soliti trucchi contabili come ad esempio quelli di
un'eccessiva stima delle spese obbligatorie, delle spese impreviste
e dei residui perenti, che poi regolarmente, alla fine dell'anno,
finiscono in economia.
Potrei anche rifare, come ho fatto dettagliatamente l'anno
scorso, la storia del 31 dicembre che è il giorno che dura un mese
ed in cui...
(...INTERRUZIONE...)
Caro Presidente, ho controllato personalmente le distinte dal 31
dicembre al 1° febbraio ed è risultato che sono tutte datate al 31
dicembre! Si tratta quindi di un giorno che dura un mese, è il
giorno più lungo dell'anno. In quel giorno si è chiuso il conto
consuntivo, si sono fatte riscossioni per 70 miliardi e si sono
fatti pagamenti per 80 miliardi. Circa un decimo, cioè, delle
operazioni di bilancio è stato fatto in quel 31 dicembre!
Potrei anche sottolineare, ma l'ho già fatto altre volte,
l'entità dei versamenti sul conto n. 508 che ha due parti, una
relativa ai soldi che arrivano come assegnazioni dallo Stato, ed in
essa erano ancora depositati, a fine anno, 194 miliardi, e una
parte, invece, nella quale confluiscono le somme di spettanza della
Regione che eccedono il limite di cassa. In quest'ultima parte si è
raggiunta la cifra di 125 miliardi.
Non voglio andare troppo per le lunghe, per cui non insisto
molto su questi aspetti tradizionali, ricorrenti e negativi del
conto consuntivo: non corrispondenza alle previsioni, mutui
dichiarati e poi non accesi, residui... perché voglio dire che le
novità di questo conto consuntivo sono state veramente poche. Ne
dico solo alcune. Vorrei sapere dall'Assessore, per esempio, perché
tra i residui attivi ci sono ancora 283 milioni della SITAV
dell'anno 1984. Vorrei sapere perché la Società del Traforo del
Monte Bianco non ci ha ancora pagato i dividendi del 1984. Ho preso
atto del fatto che la Sud Costruzioni, nota impresa legata ad un
candidato democristiano, come dice il Consigliere Viberti, è
diventata la terza impresa fornitrice di servizi del la Regione (5
miliardi), dopo Follioley (15 miliardi) e Freydoz (8 miliardi).
Potrei ricordare che la SAVDA nel 1985 ha incassato 7,5 miliardi e
che anche l'impresa MUSUMECI ha superato il miliardo per servizi
resi alla Regione. Ho a disposizione tutti questi dati e se
qualcuno ha interesse a soddisfare una sua personale curiosità
posso fornirglieli.
Potrei ricordare che tra i residui attivi ci sono centinaia di
multe per accesso con mezzo motorizzato in strade poderali ed
interpoderali, alcune delle quali, forse per delle contestazioni
ancora in corso, risalgono a diversi anni fa.
Può essere interessante vedere che le somme distribuite ai
Comuni non hanno una logica legata alla quantità della popolazione
residente ed in alcuni casi non si riesce proprio a capire quale
sia la logica della distribuzione, perché Aosta ha avuto,
complessivamente, 6 miliardi, Châtillon 1 miliardo e 92 milioni,
Charvensod 1 miliardo e 89 milioni.
(...INTERRUZIONE...)
MAFRICA (P.C.I.):
Non voglio più insistere sulle cifre,
ma voglio mettere in rilievo alcuni fatti che, a mio giudizio, sono
significativi del modo di governare questa Regione.
Il primo è che la macchina della Regione, in questi anni, ha
raggiunto un certo numero di giri e non riesce ad andare oltre. Nel
1981 si emettevano circa 40.000 mandati di pagamento e nel 1984 si
era arrivati a 55.000 mandati di pagamento, nel 1985 siamo rimasti
intorno a questo ordine di grandezza. Le delibere della Giunta,
dopo il riparto fiscale, avevano avuto una rapida crescita, mentre
adesso ci attestiamo intorno alle 10.000 delibere all'anno, delle
quali soltanto 500 vengono in Consiglio perché assunte con i poteri
del Consiglio. Anche la Giunta, però, ha una sua "tempistica" e
credo che con la struttura che le sta intorno difficilmente si
potrà superare questo numero di mandati e delibere. C'è qualcosa da
cambiare. Le risorse sono aumentate, ma se la macchina che deve
utilizzarle non gira in modo diverso, le risorse continueranno a
rimanere inutilizzate.
Il secondo elemento politicamente significativo è costituito dal
fatto che aumenta a dismisura il peso delle gestioni sottratte alla
gestione ed al controllo del Consiglio regionale. La FINAOSTA è
diventata un "mostro" non controllato dal Consiglio regionale: nel
1985 senza le somme di residuo, ha avuto in competenza e quindi nel
bilancio, 143 miliardi! Ora, questi 143 miliardi, rispetto ai 761
miliardi effettivamente pagati, escluse le partite di giro,
rappresentano il 19% del bilancio regionale. Ne consegue che il 19%
del bilancio effettivo della Regione è stato dato in gestione alla
FINAOSTA. Se a questo aggiungiamo i soldi che vanno a finire alla
RAV, abbiamo che un quarto del bilancio regionale viene trasferito
ad altri amministratori e sfugge in gran parte al controllo del
Consiglio regionale.
È molto difficile sapere che cosa succede alla FINAOSTA. Nel
conto consuntivo della Regione sono registrate, ovviamente, delle
cifre di giacenze di fondi presso la FINAOSTA, però, il controllo
sulle decisioni della FINAOSTA è molto più difficile che non il
controllo sull'attività della Giunta. Forse sarebbe anche utile
controllare cosa avviene nel meccanismo delle assunzioni della
FINAOSTA, perché si dice che vi sono casi particolari piuttosto
curiosi.
Un terzo elemento politicamente significativo può essere
costituito dal fatto che, di questi 750 miliardi effettivamente
pagati dalla Giunta, escludendo le partite di giro, una buona parte
è pagata in conto residui, cioè se noi consideriamo i pagamenti
effettivi in conto corrente (Non gli accertamenti) che sono 330
miliardi ed i pagamenti in investimenti che sono 397 miliardi,
vediamo che 197 miliardi su 727 miliardi di pagamenti, per essere
precisi, vengono effettuati in conto residui. Questo significa che
una buona parte delle operazioni della Giunta regionale non è fatta
sul bilancio di competenza, perché circa un quarto delle operazioni
viene effettuato sul bilancio dell'anno precedente.
La stessa cosa avviene per le riscossioni: 178 miliardi di
riscossioni, su 718 miliardi di riscossioni effettive, sono in
conto residui e quindi sul bilancio dell'anno prima. Pertanto una
parte rilevante del bilancio viene gestita da organismi esterni ed
una parte consistente dell'effettivo movimento di denaro avviene
ancora sui conti degli anni precedenti. Perciò abbiamo una macchina
regionale che fa fatica a girare e nella quale il peso delle
gestioni precedenti diventa sempre maggiore. Poniamo quindi il
problema, che affronteremo in seguito cercando di raccogliere anche
i consigli di alcuni Colleghi dell'opposizione e della maggioranza,
di mettere gli occhi in modo più acuto su che cosa avviene in
queste gestioni fuori bilancio. Ci sembra che questi conti
consuntivi della Regione riservino ormai poche novità perché i
fatti più significativi si svolgono fuori e, pertanto, ci impegnamo
a verificare in futuro che cosa avviene di questi denari che
vengono gestiti fuori del conto consuntivo della Regione.
Noi diamo un giudizio negativo, non perché siano false alcune
affermazioni dell'Assessore, perché è vero che quest'anno c'è stato
un certo miglioramento nel rapporto tra spese correnti e spese
d'investimento, nella capacità di spesa, nella diminuzione dei
residui e nella stessa capacità di spesa della Regione; però
riteniamo che questi miglioramenti siano insufficienti rispetto
alle necessità di una società come quella valdostana che ha nuovi
problemi di trasformazione di notevole rilevanza sociale, che ha
problemi di validità del suo sviluppo economico e che ha anche
problemi di prospettiva.
Se la macchina regionale deve utilizzare pienamente le proprie
risorse, la Giunta regionale deve porsi il problema di migliorare
la sua capacità di spesa, di migliorare l'efficienza amministrativa
della struttura regionale e di migliorare effettivamente
l'utilizzazione delle risorse.
Ciò non è avvenuto con questo conto consuntivo, pertanto noi
votiamo contro e voteremo anche contro l'assestamento del bilancio,
perché esso non è altro che una serie di piccoli aggiustamenti
contabili per tener conto delle esigenze dei diversi Assessorati
alla luce delle spese già fatte.
Si dà atto che alle ore 11.21 riassume la Presidenza il
Presidente BONDAZ.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Credo che ci sia poco da aggiungere
dopo la lunga relazione fatta dal Consigliere Mafrica, che è
penetrato anche nelle cifre e, quindi, nelle pieghe di questo
rendiconto consuntivo. Vorrei soltanto ribadire e sottolineare
alcune osservazioni che hanno un carattere essenzialmente
politico.
Il dato politico di fondo di questo rendiconto è la quantità di
risorse regionali che sono rimaste inutilizzate. Innanzitutto
l'avanzo di amministrazione di 174 miliardi, che si è ripetuto
negli ultimi anni e che oggi
è molto consistente, al quale,
però, va aggiunto, come giustamente è stato sottolineato dai
Colleghi che mi hanno preceduto, l'"avanzo di amministrazione"
della FINAOSTA, dove risultano concentrati circa 200 miliardi che,
a quanto mi risulta, sono stati depositati nelle banche valdostane
perché non si sa come spenderli. Pertanto, se facciamo il conto
complessivo di queste risorse regionali che tutt'oggi sono
inutilizzate, arriviamo ad una cifra vicina ai 400 miliardi che, se
investiti, avrebbero potuto mettere in moto una manovra economica
complessiva di ben più ampia portata e capace di risolvere alcuni
dei problemi della nostra comunità che, invece, rimangono ancora
tali. Sono i problemi a cui è già stato fatto cenno e che sono
legati alla trasformazione e all'occupazione.
L'Assessore ci ha letto le cifre, ma non ci ha spiegato
politicamente il perché di questo avanzo di amministrazione che
poteva avere delle giustificazioni negli anni precedenti,
immediatamente successivi al riparto fiscale, quando non si era
effettivamente in grado di capire la quantità di risorse che, per
effetto appunto del riparto, si sarebbero riversate sulla Valle
d'Aosta, ma che non possono avere una giustificazione oggi, a 5
anni, dal riparto, quando le previsioni possono essere fatte in un
modo certamente più esatto. L'unica giustificazione che l'Assessore
ci ha dato di questo avanzo è che alcune voci in entrata sono state
superiori alle previsioni ed ha citato essenzialmente la Casa da
Gioco, l'IVA da importazione e le nuove maggiori assegnazioni
statali.
Ora io posso capire che le entrate derivanti dalla Casa da
Gioco, che hanno registrato un aumento di 13 miliardi, potevano non
essere previste, perché, dopo lo scandalo, non era del tutto
prevedibile un simile incremento degli introiti, dovuto ad una
gestione più dinamica della Casa da Gioco.
Mi riesce un po'più difficile capire le nuove e maggiori
assegnazioni statali, perché l'importo è abbastanza rilevante e
riguarda ben 48 miliardi.
Invece, non riesco proprio a giustificare una previsione errata
dell'IVA da importazione, per la quale si parla di ben 50 miliardi.
A mio avviso, se andiamo a verificare le entrate dell'IVA da
importazione degli ultimi anni, possiamo accertare che c'è sempre
stato un aumento di queste entrate, costante nel tempo, mediamente
dal 10% al 15%. Questo indipendentemente dal numero dei camion,
transitati o meno, attraverso il traforo del Monte Bianco, o del
numero dei camion, sdoganati o meno, nell'autoporto, perché c'è
stato un incremento dovuto all'inflazione e perché c'è stata una
specializzazione negli sdoganamenti in relazione alle merci
fiscalmente più sensibili. Era facile, quindi, prevedere quale
sarebbe potuta essere l'IVA da importazione. Pertanto, il sospetto
di entrate sottostimate, che avevamo avanzato all'atto del bilancio
di previsione, diventa un sospetto legittimo quando si leggono le
cifre del rendiconto. Su questo, che è un dato politico, non può
che esserci, evidentemente, un giudizio negativo.
La capacità di spesa è indubbiamente migliorata e ne diamo atto
all'Assessore, così come è migliorato il rapporto
spesa-investimenti, però questa capacità di spesa rimane comunque
insufficiente e lo testimonia l'alto numero dei residui
passivi.
Nell'assestamento di bilancio non vi sono novità sostanziali. Mi
pare che vengano aumentati ed assestati i vari capitoli già
esistenti. Non ci sono idee nuove e non ci sono progetti nuovi.
Pertanto, anche sull'assestamento di bilancio, il giudizio non può
che essere negativo, così come è stato fatto a suo tempo sul
bilancio di previsione.
Al di là delle cifre, quindi, noi riconfermiamo il giudizio
negativo che è legato al dato politico fondamentale che emerge dal
rendiconto e cioè alla quantità elevata di risorse regionali
inutilizzate.
PRESIDENTE:
Ha chiesto la parola il Consigliere Ricco; ne
ha facoltà.
RICCO (D.C.):
Da un esame attento del rendiconto per
l'anno 1985 emerge chiaramente che la Giunta regionale ha saputo
mantenere fede agli impegni assunti in sede di approvazione del
bilancio di previsione 1985.
Come avete visto, la gestione di competenza si è chiusa con un
disavanzo di circa 2 miliardi e 300 milioni e dobbiamo ringraziare
solo l'andamento positivo della gestione dei residui ed il
preesistente avanzo di amministrazione se il rendiconto non si
chiude in rosso. La gestione dei fondi globali, inoltre, è stata
oculata e l'importo stanziato è stato utilizzato quasi per
intero.
L'amico Consigliere Mafrica ha detto che il 31 dicembre è un
giorno lungo. È vero, anche perché siamo in inverno. Ma, chi è
pratico di chiusure di conti, sa benissimo che in vista dell'ultimo
assestamento di bilancio la chiusura viene preparata in via
provvisoria molti e molti giorni prima, e si concretizza poi
definitivamente il 31 di dicembre, con la chiusura certa in
presenza di dati certi. È vero che l'ente pubblico deve tendere al
raggiungimento e al soddisfacimento degli scopi e dei bisogni della
propria collettività, impiegando tutti i mezzi finanziari di cui
dispone. Nel nostro caso, in cui emerge un avanzo di
amministrazione, potrebbe apparire che il Governo regionale non
abbia saputo soddisfare i bisogni della collettività, ma la realtà
è diversa. I nostri mezzi finanziari, come sapete, provengono per
la massima parte da proventi del riparto fiscale. Gli importi
relativi a queste entrate sono soggetti a variazioni
imprevedibili.
Meno male che anche quest'anno le variazioni sono in aumento,
grazie, principalmente, come ha ricordato il collega Consigliere
Pascale, all'IVA da importazione. Non dobbiamo dimenticare, infine,
che, sull'avanzo di amministrazione, gioca anche la giacenza di
cassa che, a fine anno, diventa sempre elevata proprio per il modo
irregolare con il quale lo Stato paga i suoi debiti in chiusura
d'anno. In tutti gli uffici, a fine anno, abbiamo una caterva di
accreditamenti e di invii di fondi, perché anche lo Stato, nei mesi
di novembre e dicembre, chiude i conti e paga tutto quello che può
pagare.
A mio modo di vedere, alla Giunta regionale va tributato un
ringraziamento per il continuo rispetto delle date di presentazione
dei rendiconti della nostra Regione. Abbiamo, infatti, il vanto di
non essere compresi nel lungo elenco di quegli enti (Comuni,
Province ed anche Regioni) che, da diversi anni, non presentano i
conti.
Il nostro Gruppo, pertanto, dopo aver esaminato il conto
consuntivo, lo approva e voterà a favore.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io vorrei fare alcune considerazioni di
carattere politico, anche perché coloro che mi hanno preceduto
hanno ampliamente illustrato a parte tecnica e quella finanziaria
del consuntivo.
Sul piano politico debbo constatare che noi viviamo in una
Regione bellissima, immersa tra le montagne e dagli altri definita
anche ricca, e forse ricca lo è, visto anche il notevole avanzo di
bilancio che abbiamo. Però, se constatiamo ed analizziamo la
realtà, possiamo vedere molte cose negative.
Possiamo osservare che l'agricoltura è quasi inesistente in
Valle d'Aosta. Vengono stanziati miliardi e miliardi, ma sono
contributi buttati a pioggia, quasi a titolo clientelare, anziché
essere investiti in settori concreti o per incrementare e
sviluppare il settore agricolo.
Per quanto concerne l'industria, lascio a voi immaginare in
quale situazione ci troviamo. Le aziende chiudono. La DELTASIDER
rischia la chiusura da un anno all'altro. Molti soldi vengono
buttati al vento e regalati a gente incapace ed impreparata, perché
non c'è una visione realistica, concreta e seria della politica
industriale in Valle d'Aosta; basta pensare alla MAXEL ed al
problema della MULTIBOX. Anche in questo settore, quindi, si sono
accumulate delle grandi deficienze a causa di questa
Amministrazione.
Possiamo constatare che anche il turismo non è ai livelli in cui
dovrebbe essere, specie se rapportato alle disponibilità economiche
che abbiamo, ed anche in questo settore vi sono molte
deficienze.
È sotto gli occhi di tutti ciò che si verifica nel settore della
Sanità. Se qualcuno deve recarsi all'Ospedale per qualche controllo
sanitario è costretto ad aspettare dei mesi ed a fare delle code
lunghissime.
Tutti questi settori primari, che dovrebbero essere
all'attenzione di questa Amministrazione, vengono sistematicamente
abbandonati ed ignorati. Di fronte a questo quadro così allarmante,
quale può essere il giudizio che esprime il Movimento Sociale
Italiano? Il giudizio non può essere che negativo. Se da una parte
ci sono delle grosse disponibilità finanziarie, dall'altra vengono,
però, sistematicamente ignorate le necessità ed i beni primari
della popolazione valdostana. È una politica che, ormai, continua
da parecchio tempo e che questa Amministrazione non vuole
modificare e, allora, concludo ripetendo che il nostro giudizio non
può che essere nettamente negativo.
PRESIDENTE:
Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Do alcune brevissime risposte ai quesiti
che sono stati posti e sarà poi il Presidente della Giunta, con
alcune considerazioni di carattere politico più generale, a
chiudere questa discussione.
Io ho cercato di impostare la discussione del rendiconto in
maniera abbastanza obiettiva, senza dire che tutto va bene, ma
senza neppure infierire in senso opposto per dire che tutto va
male, partendo proprio dalle cifre che mi sembrano piuttosto
eloquenti.
Mi sembra invece che sia diffuso un eccessivo pessimismo, non
suffragato dalle cifre. Ribadisco comunque la mia convinzione che
alcuni risultati sono stati ottenuti.
Non è vero che la presenza di un avanzo di amministrazione sia
sinonimo di Regione ricca. Se questo fosse vero, io inviterei il
Consigliere Aloisi a prendere in considerazione certi avanzi di
alcune Regioni del sud, che, secondo le statistiche, non sono
certamente da considerare ricche.
(...INTERRUZIONE...)
Questo, ovviamente, per dire che non si può accettare
l'equazione: "Avanzo di amministrazione = Regione ricca". L'avanzo
di amministrazione, infatti, può essere più o meno alto, secondo il
modo in cui vengono inserite certe cifre che si riferiscono appunto
ai residui.
Inoltre, non penso che siano state molto corrette e credo che
non abbiano fatto capire molto al Consiglio regionale, certe
analisi fatte dal Consigliere Mafrica che ha preso in
considerazione alcune cifre ma, a mio avviso, non le ha
sufficientemente commentate.
L'affermazione che la FINAOSTA gestisce 143 miliardi al di fuori
delle competenze del Consiglio regionale, non è assolutamente vera.
Se è vero che la FINAOSTA ha una propria competenza per quanto
riguarda la gestione ordinaria, è altrettanto vero che la FINAOSTA,
da alcuni anni a questa parte, gestisce tutti i fondi di rotazione
che prima erano gestiti dagli istituti di credito. Con la legge
istitutiva della Tesoreria unica, che praticamente ha vincolato le
giacenze di cassa della Regione al 4% del proprio bilancio, e,
comprendendo queste gestioni dei fondi di rotazione nel 4%, era
giocoforza per la Regione trovare un sistema alternativo e la
Regione l'ha trovato nella FINAOSTA.
Tuttavia i fondi di rotazione per i mutui nell'edilizia, per gli
impianti di risalita, per gli alberghi, per gli artigiani ecc., non
sono gestiti dalla FINAOSTA che ne gestisce solo il denaro, perché
tutte le delibere vengono comunque assunte dalla Giunta regionale,
vengono vagliate dai Comitati e dalle Commissioni preposte a tale
scopo e quindi le considerazioni fatte non sono assolutamente
vere.
Il fatto poi che non vi siano molte delibere di Giunta, non è
indicatore di stasi nell'Amministrazione. Ciò non è assolutamente
vero, piuttosto è vero che in questi ultimi tempi sono state fatte
numerose leggi per regolamentare, e quindi per dare più
responsabilità alla Giunta ed al Consiglio, su questioni anche di
una certa importanza. In passato per dare un contributo di 500 mila
lire si faceva una delibera, mentre oggi esistono dei regolamenti
che prevedono quando e come erogare questo tipo di contributo e
quindi non è più necessario predisporre continuamente delle
delibere.
Pertanto, secondo me, non si è assistito ad una stasi
dell'attività, ma ad un netto miglioramento della qualità della
vita amministrativa. La stessa cosa, ovviamente, vale per la
questione dei mandati.
Il Consigliere Mafrica diceva che presso il Casinò ci sono
ancora dei residui che risalgono all'anno 1984, ma ce ne sono anche
per l'anno 1985, e derivano dall'articolo n. 13 il quale stabilisce
che, se il costo del personale supera del 60% gli introiti della
Casa da Gioco, quest'ultima ha diritto a trattenere il 5% di ogni
decade. Nel 1984 e nel 1985 si è verificato questo e, quindi, mi
sembra di ricordare e cito a memoria, che il Casinò abbia
trattenuto 282 milioni sul 1984 e circa 800 milioni sul 1985.
Queste due ultime circostanze sono ancora in discussione, perché
le interpretazioni del Casinò e della Regione non coincidono. È di
questi giorni il parere legale del Prof. Siniscalco per aiutarci ad
interpretare ed a dirimere la questione. In poche parole: la
Regione stabilisce che, nel concorso delle spese per il personale,
occorre operare in un certo modo, mentre il Casinò ritiene di dover
operare in un altro. In ogni caso si tratta di conti che sono
ancora da determinare.
Mi sembra che non ci fossero altre domande di carattere
eminentemente tecnico. Il Consigliere Baldassarre, forse, si
stupiva del fatto che i residui, sia attivi che passivi, siano
ancora così alti. Io per primo ho detto che dobbiamo migliorare la
situazione dei residui, sia attivi che passivi, ma non dobbiamo
illuderci di portarli a zero. Qualsiasi Amministrazione, ed in
particolare quella che sovrintende all'ente pubblico, avrà sempre
dei residui, ed anche se ho detto che possiamo e dobbiamo
migliorare questa disciplina, sono anche convinto che il risultato
raggiunto sia già abbastanza soddisfacente. Se prendiamo in
considerazione altre realtà simili alla nostra, ci accorgiamo che e
percentuali dei residui passivi e attivi, sono di molto superiori
alle nostre. Dovremo cercare di fare quanto nelle nostre
possibilità per migliorare questa situazione, però, ricordiamoci
che non si potrà scendere sotto certe percentuali.
Termino per consentire al Presidente della Giunta di esporre
considerazioni di ordine più generale.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Deux considérations plus politiques
s'imposent après celles de l'Assesseur, tant du point de vue
technique que politique, sur les résultats obtenus, suite aux
décisions qui ont été prises par le Conseil.
Les Conseillers ont soulevé principalement le problème du
fonctionnement de l'Administration régionale. Lorsque la loi
modifiant radicalement les Assessorats a été approuvée, il a
également été dit que l'ensemble du mécanisme ne pouvait absolument
pas démarrer tout de suite. Nous nous apercevons qu'il est
extrêmement difficile de trouver les personnes adéquates. Dans
certains secteurs on manque de personnel qualifié qui soit en
mesure de s'insérer dans l'Administration régionale. Il est donc
indispensable de recourir à des experts.
Parallèlement, au moment de l'élaboration du programme par la
Junte, l'accent avait été mis sur deux problèmes particuliers: le
système de décentralisation aux Communes et le système de
fonctionnement de l'Administration régionale.
Sur le premier point, j'ai déjà évoqué les difficultés,
difficultés qui sont également liées au fonctionnement de l'autre
système, parallèle à l'Administration régionale, un système que le
Conseil régional a voulu et que nous souhaitons voir fonctionner
davantage: c'est la FINAOSTA. En septembre, tout son ensemble fera
l'objet d'une réflexion. Inutile de dire maintenant que la FINAOSTA
est un système étranger à l'administration, compte tenu de ses
possibilités de dépense. C'est un système que l'Administration
régionale a voulu. Qu'il y ait une possibilité de revoir certains
mécanismes, j'en conviens; c'est justement pourquoi nous voulons un
débat. Il s'agit à présent de voir si le mécanisme prévu est à même
de répondre aux exigences d'au jour d'hui, exigences qui sont
probablement différentes de celles qui existaient au moment où la
FINAOSTA a été conçue.
Quant à la décentralisation, le travail de la Junte ou du
Conseil n'est pas proportionnel au nombre des délibérations, car
très souvent des lois de secteur ont été faites, suite à la loi
financière, qui donnent la possibilité d'agir sans faire des
délibérations comme autrefois. Le système de dépenses a été
amélioré et l'on a donne des possibilités de dépense aux
Communes.
Les investissements ont été faits et il est normal qu'à ce
niveau l'on aide au démarrage, sinon les résultats sont nuls.
Les sources de revenu de l'Administration régionale sont
l'autoport et, partant, l'IVA (la preuve est donnée que le choix
opéré était un heureux choix), la maison de jeu (vous savez que
pour l'augmentation des revenus la partie publicitaire est
importante en vue d'une participation plus massive; le fait que
nous ayons toujours soutenu l'emploi au sein de la maison de jeu
est une question de revenu; et là nous avons eu une
augmentation).
En matière de lois de secteur, il est important de voir que les
programmes que nous avons présentes, ont impliqué un avis
favorable; en conséquence, il y a eu augmentation des revenus.
Voilà un témoignage de la validité de notre politique, sinon les
Ministères n'auraient pas accepté nos projets. L'Administration
régionale, vous le savez, oeuvre pour présenter des programmes,
tant pour tisser des liens entre Gouvernement et Administration
régionale que pour l'Administration régionale tout court.
Dans l'après-midi nous discuterons de la loi régionale des fonds
d'investissement et emploi et je crois que cela va dans cette
direction. Certains ont parlé de "avanzo di amministrazione" plutôt
lourd: c'est là une démonstration que l'Administration régionale
n'est pas à même de traduire les ressources financières en emploi.
Je crois qu'il n'y a pas de possibilité de faire une équation entre
disponibilité financière et emploi.
Je crois que pour ce qui s'est passé l'an dernier à l'ILSSA
VIOLA, il n'y avait aucune possibilité d'intervention. Pour le
problème de la DELTASIDER il y a eu une diminution des effectifs
avec, pour conséquence pour notre bilanque les chômeurs augmentent
par rapport à notre disponibilité. Nous avons connu des échecs en
matière de politique industrielle mais nous avons eu aussi des
entreprises qui fonctionnent. Il est juste que le Conseil mette
l'accent sur les entreprises qui ne fonctionnent pas, surtout
lorsqu'il se présente des cas comme celui de la MULTIBOX. Il n'est
pas possible de dire qu'on n'a pas su traduire la disponibilité en
emplois; lorsqu'on a pu faire des transformations, les effets
négatifs se sont ressentis dans d'autres secteurs. Nous pensons
qu'on peut résoudre le problème de l'emploi, le seul vrai problème
de l'Administration régionale et il faut avant tout exploiter les
ressources de notre Région. Les difficultés étaient dues jusqu'à
présent à une certaine méfiance quant aux possibilités de travail;
il y a changement d'avis. Les programmes sont là pour prouver la
bonne volonté du Gouvernement. Tout fois, la disponibilité des
différentes forces s'avère indispensable.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK