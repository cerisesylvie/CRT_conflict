Consiglio Regionale della Valle d'Aosta - Oggetto del Consiglio n. 153 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 153 del 30 marzo 1981 - Resoconto
OGGETTO N. 153/81 - EFFETTI DELLA NULLITÀ DEGLI ATTI DEL
COMMISSARIO STRAORDINARIO DELL'OSPEDALE REGIONALE DICHIARATA DAL
TAR DELLA VALLE D'AOSTA. (Interpellanza)
Presidente
- Do lettura dell'interpellanza presentata dai
Consiglieri Péaquin, Tonino e Carral:
INTERPELLANZA
Con Sentenza n. 15 in data 4 marzo 1981 il T.A.R. della
Regione Valle d'Aosta ha riconfermato la nullità degli atti e delle
deliberazioni del Commissario straordinario dell'Ospedale
regionale.
Il provvedimento ha provocato un grave disordine in una
situazione già contraddistinta da difficoltà che si riflettono sul
funzionamento dell'Ospedale di Aosta.
Considerata l'urgente necessità di un rapido trasferimento
dello stabilimento ospedaliero di Aosta all'U.S.L., tramite
apposita convenzione con l'Ordine Mauriziano.
I sottoscritti Consiglieri
INPERPELLANO
l'Assessore alla Sanità per conoscere:
1) quali saranno gli effetti pratici della sentenza del TAR
Valle d'Aosta e quali atti intende assumere la Giunta
regionale;
2) a che punto sono le trattative per il trasferimento
all'U.S.L. dell'Ospedale di Aosta.
Presidente
- Illustra l'interpellanza il Consigliere
Péaquin, ne ha facoltà.
Péaquin
(PCI)
- La situazione già complicata
riguardante l'Ospedale di Aosta è venuta, crediamo, a complicarsi
ulteriormente con la Sentenza del TAR del 4 marzo che dichiara
nulli tutti gli atti del Commissario.
Il provvedimento ha provocato, mi pare, un disordine in una
situazione già contraddistinta di difficoltà, che poi si riflettono
sul funzionamento dell'Ospedale di Aosta. Noi crediamo che sia
urgente il chiarimento di questa situazione e che sia urgente il
trasferimento dell'Ospedale di Aosta all'Unità Sanitaria Locale per
l'adempimento delle sue funzioni.
Noi chiediamo, in pratica, con questa nostra interpellanza,
quali sono gli effetti pratici di questa Sentenza del TAR e a che
punto sono le trattative col Mauriziano per la stipula della
convenzione, prevista anche dall'ultimo documento approvato dal
Consiglio, onde poter disporre dell'Ospedale di Aosta e, quindi,
per avere così la possibilità di programmare tutta l'attività
sanitaria nella nostra Regione.
Presidente
- Risponde l'Assessore alla Sanità ed
Assistenza Sociale, Rollandin, ne ha facoltà.
Rollandin
(UV)
- Va fatta innanzitutto una
precisazione: nelle premesse dell'interpellanza si parla di nullità
degli atti e delle deliberazioni del Commissario straordinario: o
c'è un'omissione, o comunque si dice un qualche cosa che è
errato.
Non è che tutti gli atti e le deliberazioni del Commissario
siano nulli, perché, altrimenti, nella Sentenza si sarebbe andati
ultra petitum; con la Sentenza, si dichiarano sugli gli atti
relativi al contenzioso, quindi al ricorso del sanitario che ha
presentato il ricorso.
Il provvedimento non ha creato nessun disordine all'interno
dell'ospedale, in quanto non solo i rappresentanti sono stati
prontamente informati, ma c'è stata una riunione ad hoc, svoltasi
nell'ospedale con le rappresentanze sindacali, l'Intersindacale
medica, le Organizzazioni dei lavoratori della struttura
ospedaliera, alla presenza del Commissario. Nella riunione sono
state spiegate le motivazioni della sentenza, è stata fatta luce
sulle azioni della Giunta e si è illustrato il provvedimento che è
stato preso dalla Giunta regionale con il quale si procede ad un
atto di nuova nomina del Commissario ad integrazione dei due
precedenti decreti.
Il decreto n. 200, conferma la presenza del Commissario
nell'ospedale con i poteri precedenti e, quindi, non c'è stato
assolutamente nessun disguido, né alcuna perdita di tempo perché,
la situazione è stata immediatamente chiarita.
Per quanto riguarda l'oggetto dell'interpellanza e quindi i
chiarimenti richiesti sugli effetti pratici della sentenza - che
tra l'altro non entra nel merito del contenzioso in quanto si
afferma una questione di fatto a noi ben nota, che stiamo cercando
di chiarire - confermo che non si è creato alcun disguido in quanto
si è continuato come prima per quanto riguarda la normale
amministrazione e l'attività all'interno dell'ospedale.
D'altra parte non poteva essere altrimenti, senza che venissimo
poi tacciati di omissione di atti d'ufficio, perché, al di là della
situazione giuridica, lo stato di fatto è quello che noi
conosciamo: l'ospedale esiste e deve andare avanti.
Per quanto riguarda le trattative per il trasferimento all'Unità
Sanitaria Locale dell'Ospedale,, tengo a ribadire quanto avevo
detto nel presentare l'accordo col Mauriziano: che, se non ci fosse
questa possibilità, al momento attuale la prospettiva di passaggio
all'USL sarebbe a tempo indeterminato. Questo è un altro vantaggio
dell'accordo che è stato fatto.
Per quanto riguarda le trattative, che vertono sia su una parte
dell'art. 80 come premessa della legge 833, sia sul punto 8 della
trattativa, dove si diceva che il trasferimento sarebbe stato fatto
a tempi brevi, si sta predisponendo un documento che preveda
l'inserimento dell'Ordine Mauriziano, per sua competenza, limitato
a quegli interventi che lo vedono ancora interessato, quindi
tagliando fuori tutta quella parte che è già passata alla
competenza regionale, in modo particolare, quello che è più
importante, tutta la questione del personale. Questione molto
difficile da risolvere, che, grazie alla legge sui ruoli, si potrà
inquadrare in toto in questa nuova normativa, e quindi sarà
sganciata da eventuali conflittualità con quello che riguarda il
Mauriziano.
Pertanto, tutto il personale potrà passare alla gestione
dell'Unità Sanitaria Locale appena sarà stato stipulato questo atto
che si sta predisponendo, compatibilmente con l'approvazione della
norma in oggetto.
Quindi, grazie, ripeto, a questo nuovo rapporto con il
Commissario e con gli organismi del Mauriziano, si potrà al più
presto prevedere il trasferimento di queste funzioni all'Unità
Sanitaria locale, che chiaramente non poteva essere investita, in
quanto organo di gestione, di situazioni legali che vedono legati
Regione e Mauriziano nel modo che noi conosciamo.
Presidente
- Il Consigliere Péaquin intende replicare? Ne
ha facoltà.
Péaquin
(PCI)
- Dalle parole dell'Assessore
sembrerebbe che non fosse successo niente e che tutto funzioni
regolarmente; ci sono delle sentenze, dei momenti che a noi
sembrano molto significativi, anche molto pericolosi, e pare
invece, dalle parole dell'Assessore, che tutto questo non voglia
dire niente.
Dalla lettura della sentenza data dal TAR ci pareva di aver
capito che tutti gli atti fossero nulli: l'Assessore oggi ci dice
che non è vero, che non è così. Approfondiremo, leggeremo meglio la
sentenza, ma ci pare che la situazione sia proprio quella che ho
descritto prima.
All'interno dell'ospedale non c'è alcun disguido: allora tutto
va bene. Ecco, non ci pare che questo sia un clima che possa essere
descritto in modo positivo, quanto meno da parte di qualcuno. Si
dice che tutto continua a funzionare: evidentemente le porte
dell'ospedale sono aperte, sono ancora aperte, è naturale, ma
crediamo che all'interno ci sia una certa atmosfera che sicuramente
non porta profitto ad alcuno.
Si sta preparando quest'accordo tra Regione e Mauriziano per il
trasferimento dell'ospedale. Noi non potremo dichiararci
soddisfatti fino a quando non vedremo conclusi gli accordi e fino a
quando non potremo vedere programmato tutto quanto è necessario
anche per quanto riguarda l'Ospedale di Aosta. Pertanto permane la
nostra insoddisfazione per questa risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK