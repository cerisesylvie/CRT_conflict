Consiglio Regionale della Valle d'Aosta - Oggetto del Consiglio n. 723 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 723 del 23 giugno 2021 - Resoconto
OGGETTO N. 723/XVI - Interpellanza: "Verifiche in ordine alla
procedura per l'affidamento dei servizi di informazione
giornalistica a mezzo agenzia stampa in favore della Giunta
regionale".
Bertin (Presidente) -
Alla presenza di 31 Consiglieri,
possiamo iniziare i lavori del Consiglio di questo pomeriggio. La
conferenza capigruppo, riunitasi alle ore 13:00, ha deciso che
affronteremo i punti dal n. 20 al n. 26 e successivamente passeremo
alle mozioni, in ragione dell'assenza domani del Presidente della
Regione, impegnato a Roma in un incontro al Quirinale.
Punto n. 20 all'ordine del giorno. Per l'illustrazione,
consigliere Aggravi ne ha facoltà.
Aggravi (LEGA VDA) -
Questa interpellanza nasce dal
risultato della procedura per l'affidamento dei servizi
d'informazione giornalistica in favore della Giunta regionale, una
procedura che ha come obiettivo definire l'assegnazione di un
servizio - aveva l'obiettivo perché è stata assegnata - un servizio
della valenza di due anni a decorrere dal primo gennaio 2021 sino a
fine dicembre 2022; la procedura aveva una base di affidamento di
340 mila euro, soggetta ovviamente al ribasso ed effettivamente
l'assegnazione è avvenuta per 200 mila euro - un'assegnazione con
un ribasso del 41% circa - alla agenzia Com.e - Comunicazione e
Editoria Srl, è quindi terminato il servizio condotto dall'agenzia
ANSA.
L'interpellanza pone quattro domande al Governo regionale: "se
anche a fronte del significativo ribasso proposto dalla controparte
vincente si siano verificati i presupposti per il mantenimento del
livello qualitativo del servizio, nonché della fruibilità dello
stesso in termini tipologia, tempistiche e organizzazione dello
stesso", perché comunque va detto che seppur ci fossero soltanto
due soggetti concorrenti, il 41% è comunque uno sconto per l'uomo
della strada molto significativo; "se si sia verificato il rispetto
delle previsioni di cui all'interno del disciplinare di gara, che
prevede tra l'altro o impegnarsi ad avere entro l'avvio del
servizio una sede in Valle d'Aosta con almeno due giornalisti a
tempo esclusivo e a tempo pieno"; "se si sia verificato il rispetto
delle caratteristiche e previsioni definite dal contratto
collettivo nazionale giornalistico per il personale in forza
all'assegnatario del servizio" e, "in caso negativo, se si intenda
procedere alla effettuazione di queste verifiche".
Ora, al di là di tutto, l'obiettivo dell'interpellanza è appunto
capire se si sia cercato di comprendere da cosa questo ribasso sia
giustificato o comunque se il servizio che verrà svolto da questo
nuovo assegnatario corrisponderà a quello che è richiesto in seno
al disciplinare di gara, quindi all'obiettivo che si poneva questa
gara, anche a fronte di una attività delicata: lo abbiamo visto
soprattutto - lo continuiamo a vedere, in realtà - nella gestione
della pandemia e derivati vari, perché la campagna vaccinale e la
gestione dei vaccini hanno dato ancora più prova dell'importanza
che rivestono le informazioni e le notizie e gli effetti,
soprattutto, che queste notizie portano, anche in situazioni
differenti: penso alle calamità o ai rischi idrogeologici che per
quanto riguarda la nostra Valle hanno dato prova di situazioni
anche complicate da gestire nel veicolare le informazioni e, in
senso lato, anche un'attinenza all'immagine non soltanto
istituzionale della regione, ma in generale della Valle d'Aosta e
del prodotto turistico valdostano.
Quindi volevamo capire se questi aspetti sono stati verificati
da chi di dovere.
Presidente -
Per la risposta, il presidente della Regione
Lavevaz ne ha facoltà.
Lavevaz (UV) -
Come di consueto il consigliere Aggravi fa
delle interpellanze o comunque delle iniziative molto puntuali e
molto tecniche, quindi illustrerò la documentazione più tecnica, ma
prima mi preme fare una premessa legata a questi aspetti che non è
stata citata ed è il fatto che è pendente presso il Tar Valle
d'Aosta un ricorso su questa aggiudicazione, la sentenza è attesa
per la metà di luglio, il 13 luglio credo, peraltro c'è stata anche
una richiesta di sospensiva, un'istanza cautelare, che è stata
respinta qualche giorno fa, il 15 giugno. Questo solo a completezza
dell'informazione.
Venendo invece alle richieste puntuali che il Consigliere ha
fatto, sulla prima domanda, quindi "se anche a fronte del
significativo ribasso proposto dalla controparte si siano
verificati i presupposti...", gli uffici competenti comunicano che
la procedura aperta per l'affidamento dei servizi d'informazione
giornalistica a mezzo agenzia di stampa in favore della Giunta
regionale della Valle d'Aosta dall'1 gennaio 2021 al 31 dicembre
2022 è stata espletata dalla centrale unica di committenza
regionale e che il criterio di aggiudicazione è stato quello
dell'offerta economicamente più vantaggiosa, con attribuzione alla
valutazione tecnico-qualitativa di 80 punti su 100 e alla
valutazione economica un totale di 20 punti su 100.
La Commissione di gara ha esaminato la documentazione tecnica al
fine di verificare la conformità tecnica dell'offerta ovvero la
rispondenza della fornitura offerta e i requisiti minimi indicati
nel capitolato e ha valutato altresì gli aspetti tecnico
qualitativi assegnando i relativi punteggi sulla base di quanto
previsto dal disciplinare.
In merito invece alla seconda domanda, "se si sia verificato il
rispetto delle previsioni di cui al punto 15.3 lettera B del
disciplinare di gara che prevede d'impegnarsi ad avere, entro
l'avvio del servizio, una sede in Valle d'Aosta con almeno due
giornalisti a tempo esclusivo e a tempo pieno", per quanto riguarda
questo quesito, sono stati oggetto di valutazione per
l'ammissibilità alla gara del concorrente e la CUC, sulla base
degli impegni dichiarati in sede di presentazione della
documentazione relativa, ha dichiarato l'ammissibilità del
concorrente.
In relazione all'avvio del servizio, avvenuto in data 01 giugno
2021, gli impegni assunti in sede di gara sono stati rispettati con
l'apertura di una sede in Valle d'Aosta e l'assunzione di due
giornalisti.
Sulla domanda tre, "se si sia verificato il rispetto delle
caratteristiche e previsioni definite dal contratto giornalistico
per il personale in forza all'assegnatario del servizio", la
commissione giudicatrice ha ritenuto di dare mandato al
responsabile della procedura di gara affinché procedesse a
richiedere al concorrente primo classificato le giustificazioni
relative alle voci di prezzo inserite nell'offerta presentate in
sede di gara.
Le giustificazioni trasmesse dalla ditta sono state oggetto di
valutazione da parte del responsabile della procedura di gara che
ha ritenuto di effettuare ulteriori approfondimenti, richiedendo al
concorrente primo classificato precisazioni in ordine alle modalità
di calcolo del trattamento retributivo lordo mensile del personale
indicato nella lettera d'impegno all'assunzione.
Il responsabile della procedura di gara ha ritenuto altresì di
richiedere un parere al sindacato unitario dei giornalisti della
Valle d'Aosta, ASVA, al fine di verificare la corretta applicazione
del trattamento economico minimo previsto dal contratto
giornalistico e dalla risposta pervenuta da ASVA non sono emersi
elementi che deponessero per la non corretta applicazione del
trattamento economico minimo previsto nel contratto
giornalisti.
Per tutto quanto ciò premesso, il RUP ha infine dichiarato la
congruità dell'offerta considerando le giustificazioni prodotte dal
concorrente primo classificato valide e plausibili.
Presidente -
Per la replica, il consigliere Aggravi, a
cui passo la parola.
Aggravi (LEGA VDA) -
Sul discorso dei tecnicismi o degli
interventi tecnici, cerco spesso di dare un po' di sostanza al
messaggio politico, che in alcune situazioni non ce l'ha, e cerco
anche spesso di schematizzarlo e rappresentarlo per punti, meno di
10, questo glielo sottolineo perché so che ultimamente ha dei
problemi con i punti, glielo dico scherzosamente.
Parto soprattutto dalla parte finale della sua risposta, che
centra in realtà il cuore dei quesiti che avevo posto insieme al
collega Sammaritani. Intanto sicuramente una valutazione in più
andrà fatta sul futuro, perché se la base di affidamento del
servizio comunque ha permesso una migliore assegnazione - e ripeto,
uno sconto del 41% - forse bisognerà interrogarsi su quello che
viene o che veniva chiesto e soprattutto quanto costava questa
resa, e soprattutto - cito, e ripeto - sono contento che lei abbia
citato il parere del sindacato, perché, effettivamente, c'è un
passaggio abbastanza particolare che riguarda, al di là del
trattamento minimo congruo, anche, la figura del redattore
ordinario perché sappiamo che, giustamente, come lei ricordava, ci
sono l'impegno, ovvero l'assunzione di due soggetti, si parla di
collaboratori fissi però qui le cifre ci dicono qualcosa in più - e
forse in parte capiamo perché la misura dello sconto è stata
significativa - ovvero rispetto al passato quello che si può
notare, perché ripeto altri elementi in più non sono
particolarmente presenti, qui i soggetti operanti vengono pagati
meno, e questo lo sottolinea principalmente anche il parere del
sindacato.
Detto questo ricordiamo anche che, se non erro il primo giugno,
lei ha incontrato una rappresentanza dei giornalisti che
sostanzialmente le hanno proposto una sorta di patto, come hanno
fatto con tutte le istituzioni, per quello che riguarda il futuro
dell'informazione, la sensibilizzazione delle figure giornalistiche
e, soprattutto, il trattamento dei giornalisti.
Considerate anche le discussioni fatte in aula quando abbiamo
trattato la legge sugli uffici stampa, su figure importanti che
fanno un mestiere spesso difficilmente monetizzabile ma che ha
un'importanza e un effetto di questo tipo, trovarsi oggi con un
servizio dove chi lo svolgerà è notevolmente pagato differentemente
dal precedente assegnatario fa pensare. Allora mi chiedo anche se
sia necessario valutare un po' meglio, al di là della questione
della sede - perché sappiamo che oggi è forse più facile che in
passato aprire una sede in Valle - forse tutta una serie di spese o
di servizi che verranno erogati, in quanto c'è una differenza molto
significativa rispetto alla precedente assegnazione.
Non entro nel discorso della sentenza attesa, l'ha citata lei e
vedremo cosa succederà, ma sicuramente è bene interrogarsi sul come
qualcuno oggi riesca a offrire il servizio a quell'importo: o è più
bravo oppure paga meno oppure ha minori costi rispetto alla
gestione di un servizio che, ripeto, sino a oggi è costato molto a
questa Amministrazione ma comunque ha dato dei risultati che
vedremo se colui al quale oggi è assegnato il servizio potrà
appunto replicare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK