Consiglio Regionale della Valle d'Aosta - Oggetto del Consiglio n. 256 del 15 novembre 1971 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 256 del 15 novembre 1971 - Resoconto
OGGETTO N. 256/71 - Provvidenze statali a favore dei mutilati
ed invalidi del lavoro e loro aventi causa. (Approvazione di ordine
del giorno)
Montesano (P.S.D.I.)
- Si dà lettura, adesso, di una
lettera dell'Associazione Nazionale Mutilati ed Invalidi del
Lavoro.
Il Consigliere Segretario Andrione legge la lettera.
Pollicini (D.P.)
- Ho avuto qui, dall'Associazione
proprio, un elenco di giornali che mettevano in evidenza il
significato della manifestazione avvenuta a Roma il 2 ottobre, come
porta la lettera del Presidente, alla quale hanno preso parte circa
diecimila mutilati e invalidi del lavoro. È noto che vi sono delle
situazioni veramente penose in questa categoria. Il Governo
italiano le ha recepite, indubbiamente, ed ha allo studio un
progetto di legge concernente la reversibilità delle rendite in
favore delle vedove e degli orfani. Cosa che oggi non esiste.
Infatti, in base alle vigenti disposizioni, allorché un lavoratore,
titolare di rendita per inabilità permanente, per infortunio o per
malattia professionale muore per cause naturali, cioè non connesse
all'infortunio o alla malattia professionale, l'erogazione della
rendita viene a cessare.
In conseguenza di ciò - almeno in alcuni casi - se il
lavoratore, per effetto della diminuita capacità lavorativa
connessa all'infortunio o alla malattia, ha dovuto interrompere la
propria attività di lavoro, il nucleo familiare dell'assicurato
rimane privo di qualsiasi mezzo di sostentamento. Venendo a morire
il congiunto cessano automaticamente: la rendita, le quote
aggiuntive, l'assistenza e, per la maggior parte dei casi,
qualsiasi altro mezzo di sostentamento. Perché non è raro il caso
in cui il lavoratore, a seguito dell'infortunio, si veda precludere
anche la possibilità di maturare il diritto della pensione della
previdenza sociale e quindi è quanto mai necessario ovviare a
questa carenza legislativa sollecitando il Governo e il Parlamento
affinché si provveda con sollecitudine all'approvazione del
progetto di legge di cui ha citato anche il numero il Presidente
della Associazione Valdostana per i Mutilati.
Altro argomento importante, il secondo disegno di legge che è
allo studio del Governo si riferisce all'assunzione obbligatoria
degli invalidi del lavoro. Come è noto, la legge del 2 aprile 1968,
concernente la disciplina generale di queste assunzioni
obbligatorie presso le pubbliche amministrazioni e le aziende
private, ha dato luogo, in sede di applicazione, ad inconvenienti
la cui natura deve essere ricercata nella macchinosità delle
procedure della legge stessa.
Il motivo principale per cui la legge non funziona è questo:
mentre per gli enti locali e le aziende private esiste l'obbligo di
presentare trimestralmente all'ufficio del lavoro locale una
denuncia riguardante il numero degli invalidi occupati, fra gli
enti pubblici, questo obbligo locale non esiste in quanto essi
rendono noti i dati unicamente alla loro sede centrale che,
generalmente, è Roma.
Poiché la legge prevede il cosiddetto scorrimento, cioè non
l'occupazione zonale, ma l'occupazione totale in seno all'ente, ne
risulta che questa è più massiccia là ove determinati interessi
hanno possibilità di esercitare un maggior peso - vedi Roma, mentre
per le zone periferiche gli invalidi attendono eternamente una
occupazione. Esempio: il Ministero delle Poste e Telecomunicazioni
ha un certo numero di dipendenti; vi è una percentuale obbligatoria
di assunzioni per gli invalidi del lavoro. Ebbene, è sufficiente
che questa percentuale, globalmente, sia assunta nel Ministero
delle Poste, che normalmente però viene massicciamente concentrato
nel settore di Roma e la periferia, - vedi Aosta e tutte le città
periferiche - evidentemente vengono ad avere l'inconveniente di non
ottenere la percentuale in base al numero dei dipendenti nella
zona, a favore di Roma e quindi a danno dell'occupazione
locale.
La proposta del Governo tende a modificare quasi integralmente
la legge 482 proprio a questo proposito e pur non essendo ancora
perfetta è opportuno sollecitare ugualmente gli organi interessati
a voler accelerare l'iter burocratico affinché sia dato agli
invalidi del lavoro, nel più breve tempo possibile, uno strumento
obiettivo di difesa dei propri interessi e di rispetto dello
spirito della legge.
Caveri (U.V.)
- Ma, io vorrei fare una viva
raccomandazione al Presidente del Consiglio in merito a questo modo
di procedere, in relazione a queste lettere che vengono dal
pubblico e da associazioni, perché, insomma, la raccomandazione che
io faccio - e qui non mi riferisco al Presidente del Consiglio - è
per la serietà; insomma cerchiamo di non fare della demagogia
buffonesca. Perché, intanto, il metodo non è serio. Perché allora
pinco pallino scrive la lettera al Presidente del Consiglio, il
Presidente del Consiglio entra in seduta, dà comunicazione ai
Consiglieri, i Consiglieri non sono informati affatto. Poi c'è il
Consigliere furbastro che ha provveduto a mettersi in rapporto con
l'Associazione dei Pinchi-pallini e fa l'intervento interminabile,
chilometrico, così fa bella figura. Voti, preferenze, battimani,
applausi al Consigliere furbastro.
Noi, per la serietà del Consiglio, chiediamo che si cambi metodo
per questo e che pertanto nell'ordine del giorno ci sia un
avvertimento, si dia comunicazione prima ai Consiglieri. Perché,
altrimenti, poi si presenta l'ordine del giorno. C'è il Consigliere
furbastro che si è preparato. Gli altri non sanno un tubo di niente
e fanno la figura dei fessi.
Ora questo metodo non è - con questo io non intendo mancare di
rispetto al Presidente del Consiglio - ma intendo mancare di
rispetto ai Consiglieri che mancano di rispetto per la serietà del
Consiglio.
Montesano (P.S.D.I.)
- Avvocato, per favore, volevo
soltanto chiarire un... Questa prassi è stata istituita appunto per
mettere al corrente i Consiglieri di quanto avvenisse nell'Ufficio
di Presidenza del Consiglio e, nel caso specifico, Avv. Caveri, io
ho dato comunicazione di queste due lettere nell'ultima riunione
dell'Ufficio di Presidenza e dei Capigruppo. Non so se lei era
assente, è forse quel giorno lì che lei non è venuto, non è venuto
il venerdì che... Quindi perciò si tratta non di lettere di
privati, si tratta di lettere di associazioni, le quali
associazioni hanno un certo rilievo anche nella vita lavorativa
della Valle d'Aosta.
Quindi, perciò, a parte il fatto degli interventi, non entro in
merito di quello, ma è soltanto perché, anche, incombe al
Presidente del Consiglio mettere al corrente il Consiglio di quanto
viene richiesto all'Ufficio di Presidenza.
Consigliere Pollicini, vuole entrare in polemica lei?
Pollicini (D.P.)
- Beh, no, soltanto precisare che non è
la cosa data a freddo, così come vuol far credere il Consigliere
Caveri usando poi i suoi termini pittoreschi e clownistici, ma
voglio solo dire che questo ordine del giorno e questa lettera ci è
stata letta nella riunione di venerdì 5 novembre, ore 17, in sede
di riunione di Capigruppo. Quindi, chiunque presente, poteva
prendere nota e informarsi della cosa, e mi pareva doveroso farlo.
Quindi niente colpi bassi, niente demagogia, niente ricerca di
preferenze, niente Consigliere furbastro e, tanto meno penso,
demagogia buffonesca.
Caveri (U.V.)
- Col solito buon gusto, il Consigliere
Pollicini ha voluto sottolineare la mia assenza dalla riunione dei
Capigruppo.
Io ero assente dalla seduta...
(Pollicini
: ...non
cambiano i termini...) ...dei Capigruppo il 5 novembre perché il 3
novembre moriva mio fratello. Ecco perché ero assente!
Prima cosa, quindi la sottolineatura del signor Pollicini è del
solito buon gusto che tutti gli riconosciamo. In secondo luogo, per
me non basta che si parli di un argomento alla riunione dei
Capigruppo, perché un Consigliere di seconda classe può anche non
essere informato di un determinato argomento, quindi io rinnovo la
mia viva raccomandazione al Presidente del Consiglio.
Montesano (P.S.D.I.)
- Va bene. Eh, Consigliere
Pollicini, guardi che...
Pollicini (D.P.)
- No, per il rispetto che io ho di tutti
i Consiglieri e quindi anche del Consigliere Caveri, non mi sarei
mai permesso di sottolineare un'assenza né per una questione di
gusto, né tantomeno per una questione nota quale è stata.
Ma volevo solo mettere in evidenza che io sono venuto a
conoscenza di questo fatto in quella riunione. Punto e basta. Mai
mi sarei permesso di dire quelle cose, quindi non accetto
l'imputazione...
Montesano (P.S.D.I.)
- Sulle comunicazioni del Presidente
del Consiglio io desidererei che non si facesse polemica, quindi io
prego Chantel, anche, di soprassedere. Va bene, chiedi la parola,
ma non dobbiamo cominciare una seduta di Consiglio su una base di
polemica, su argomenti poi che sono così pacifici, che sono stati
chiariti.
Chantel (P.S.I.)
- Io ritengo che l'aver creato i
Capigruppo significa che i Capigruppo rappresentano per i loro
Gruppi i propri rappresentanti ed è logico, perché allora sarebbe
perfettamente inutile aver nominato i Capigruppo e fare una
riunione dei Capigruppo.
I Capigruppo non hanno che da informare, come fanno tutti, i
loro Consiglieri e mi sembra che sia una prassi reale, altrimenti,
ripeto, sarebbe un assurdo aver chiesto la riunione dei Capigruppo.
Allora non chiediamola più questa riunione, decidiamo sempre in
Consiglio e non se ne parla più. Perché, se il Capogruppo non
rappresenta il proprio gruppo e non riferisce ai suoi colleghi
Consiglieri, ripeto, è un assurdo quello di tenere i
Capigruppo.
Montesano (P.S.D.I.)
-  Va bene, allora chiudiamo
questo argomento.
Caveri (U.V.)
- Voglio dire che in questo Consiglio
bisogna ormai fare il gruppo dei Consiglieri di cattivo gusto.
Perché ho già spiegato le ragioni per cui io sono stato assente il
5 novembre e quindi non ho potuto informare i Consiglieri del mio
gruppo di quella riunione alla quale, per le note ragioni, non
potevo essere presente. Quindi non poteva mancare l'osservazione di
cattivo gusto del Dr. Chantel che è conosciuto come tale...
(in lontananza si sente gridare forte)
Chantel (P.S.I.)
- Parlare di gusto...
Montesano (P.S.D.I.)
-  Assessore Chantel, per
favore, per favore.
Caveri (U.V.)
- Centurione Chantel...
Chantel (P.S.I.)
- ...dell'esercito, ha capito, coniglio!
Non l'ho mai fatto il centurione.
Montesano (P.S.D.I.)
-  Assessore Chantel, per
favore. Chiuso questo incidente, Chantel, per favore. Io richiamo
tutti e due i Consiglieri per la prima volta. Assessore Chantel,
per favore, l'Assessore è più responsabile, senza con ciò togliere
la responsabilità ai Consiglieri.
Allora io propongo, per questo secondo argomento, propongo un
ordine del giorno analogo a quello letto prima e prego il
Consigliere Segretario di leggere al Consiglio.
Andrione (U.V)
-
"Ordine del giorno
Il Consiglio regionale della Valle d'Aosta, preso atto della
decisione del Consiglio della sezione dell'AMNI di Aosta, in data
15 ottobre 1971, a proposito dei disegni di legge presentati dal
Governo al parlamento nazionale concernenti la reversibilità delle
rendite alle vedove e agli orfani e modifiche alla legge statale n
data 2 aprile 1968 n. 482, sul collocamento obbligatorio e
sull'assegno di incollocabilità per gli invalidi oltre i 55 anni,
fa voti affinché i sopraddetti disegni di legge vengano discussi e
approvati rapidamente in Parlamento.".
Montesano (P.S.D.I.)
-  Il Consiglio è chiamato a
votare. Chi approva alzi la mano. Contrari, astenuti. Il Consiglio
approva.
Allora si passa al punto 2 dell'ordine del giorno:
"Comunicazioni del Presidente della Giunta".
Non ci sono comunicazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK