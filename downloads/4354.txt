Consiglio Regionale della Valle d'Aosta - Oggetto del Consiglio n. 29 del 14 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 29 del 14 gennaio 1982 - Resoconto
OGGETTO N. 29/VII - PRESENZA DI RAPPRESENTANTI DELLA
CATEGORIA DEGLI ARTIGIANI IN SENO AI CONSIGLI DI AMMINISTRAZIONE
DELLE AZIENDE AUTONOME DI SOGGIORNO DELLA VALLE D'AOSTA - (
Interpellanza).
PRESIDENTE
: Do lettura dell'interpellanza in oggetto:
Visto che da più parti ed in ogni occasione è riconosciuto
all'artigianato un ruolo di non secondaria importanza nel contesto
socio-economico della nostra Regione;
Tenuto conto che l'Assessore al Turismo, Urbanistica e Beni
Culturali Pollicini è fra coloro che credono nell'artigianato;
Considerato che nei Consigli delle Aziende Autonome di Soggiorno
e delle Pro Loco è prevista la partecipazione di numerose
componenti sociali;
Preso atto che in risposta alle richieste fatte da parte
dell'Associazione Artigiani della Valle d'Aosta, di poter designare
degli artigiani in seno ai Consigli di Amministrazione, i
Presidenti delle Aziende Autonome di Soggiorno si sono dichiarati,
seppur disponibili ad accogliere tale istanza, impossibilitati a
farlo in quanto, a loro dire, è di competenza del Presidente della
Giunta regionale e dell'Assessore al Turismo;
INTERPELLA
l'Assessore competente per sapere se non ritiene utile, dopo
quanto letto in premessa, emanare disposizioni per cui
l'Associazione Artigiani Valle d'Aosta, in quanto organizzazione
sindacale degli Artigiani Valdostani, faccia le designazioni per la
componente artigiani come datori di lavoro nei Consigli di
Amministrazione delle Aziende Autonome di Soggiorno della Valle
d'Aosta.
PRESIDENTE
: La parola al Consigliere Minuzzo per lo
sviluppo dell'interpellanza.
MINUZZO
(P.S.D.I.):
Questa richiesta
dell'Associazione Artigiani Valle d'Aosta risale ad alcuni anni or
sono. Lo stesso collega Pedrini, infatti, nel marzo del'78, ebbe
modo di presentare due interpellanze, successivamente, al Convegno
Regionale dell'Associazione Artigiani, con le quali veniva chiesto
all'allora Assessore al Turismo, Guido Chabod, la possibilità, da
parte dell'Associazione Artigiani, in quanto organizzazione
sindacale di categoria, di esprimere dei propri rappresentanti in
seno alle Aziende di Turismo e alle Pro Loco. Con l'occasione
l'Assessore Chabod si era preso formale impegno a portare avanti
questo discorso, tanto che il collega Pedrini rispose ringraziando
vivamente l'Assessore al Turismo per aver posto fine ad una
prevaricazione su una categoria di 11.000 persone. Questo è
ufficialmente scritto a verbale.
In occasione di diversi incontri degli artigiani con l'Assessore
Pollicini, lui si era sempre dichiarato, a parole, un sostenitore
di questa categoria, riconoscendone il ruolo socio-economico svolto
nella nostra Regione. Ho scritto infatti nella premessa
dell'interpellanza: "tenuto conto che l'Assessore al Turismo,
Urbanistica e Beni Culturali Pollicini è fra coloro che credono
nell'artigianato".
L'altro giorno, per pura combinazione, mi arriva tra le mani una
lettera inviata dall'Assessore Pollicini in data 7 dicembre 1981,
che come oggetto ha: Costituzione della Consulta del Turismo,
rifacendosi ad una delibera di Giunta, la n° 1705 del 3 aprile 1981
con la quale si va a costituire una Commissione Consultiva del
Turismo, in cui sono presenti: ristoratori, commercianti, maestri
di sci, guide alpine, agenzie di viaggio, agenzie di trasporto,
guide turistiche, associazioni per la promozione dei turismo
alberghiero, animatori ed organizzatori, un rappresentante del
CONI, un rappresentante dell'ASIVA - non so di quanti componenti
sia questa Commissione - ma nessun rappresentante del settore
artigiano, che io ritengo rilevante. come è avallato anche dalle
dichiarazioni fatte in più occasioni sia dall'Assessore al Turismo
Pollicini, che dall'Assessore all'Industria, Commercio ed
Artigianato e Trasporti, Guido Chabod.
Ritengo che, al di là di questa ultima Commissione, perché forse
è sfuggito il fatto di non aver inserito in questo maxi-organismo
anche un rappresentante designato dall'Associazione Artigiani della
Valle d'Aosta, sarebbe bene e opportuno, che nelle Aziende Autonome
di Soggiorno venisse inserito anche un rappresentante degli
artigiani, però, tale rappresentante deve essere designato
dall'organizzazione sindacale di categoria, perché avendo scritto a
diversi Sindaci per questo problema e allo stesso Presidente della
Giunta, sempre nel 1978, questi hanno risposto alla Associazione
dicendo che gli Artigiani sono già inseriti, magari perché sono
Assessori Comunali, e quindi ritengono di aver esaudito la
richiesta dell'Associazione Artigiani. Si ritiene, quindi, come
organizzazione sindacale di categoria al pari, però, di tutte le
altre, che sia l'Associazione a fare questa designazione.
Detto questo, pur non volendo ripetere le parole dette qualche
anno fa dal collega Pedrini, ritengo non solo che si debba a parole
esprimere solidarietà e riconoscenza a questa categoria, ma che
tale riconoscimento venga ufficialmente formalizzato con
l'inserimento di rappresentanti di questa organizzazione sindacale
a tutti i livelli. Ricordo che fu chiesto anche l'inserimento nel
Consiglio di Amministrazione dell'Ente Ospedaliero ora sciolto. Era
stata fatta formale promessa che la cosa sarebbe stata tenuta nella
debita considerazione, di fatto, poi, questo discorso non ha avuto
alcuna prosecuzione.
Noi riteniamo, quindi, visto, come ho detto prima, che
l'Assessore Pollicini si è dichiarato uno fra coloro i quali
maggiormente credono alla funzione dell'artigianato, di chiedere,
come organizzazione sindacale, la possibilità di esprimere dei
nostri rappresentanti in seno alle Aziende Autonome di
Soggiorno.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini; ne ha facoltà.
POLLICINI
(D.P.)
: Innanzitutto, io credo in tutte
le forze operative, non soltanto nell'artigianato.
Per quanto riguarda la Consulta del Turismo è una dimenticanza,
lo devo dire con molta chiarezza, perché quella Consulta si propone
di coinvolgere tutti coloro che, in qualche modo, hanno a che fare
con il turismo, perché solo in questo modo probabilmente saremo in
grado di portare avanti un discorso che metta tutti nella
condizione non solo di esprimere il proprio punto di vista, ma
anche di responsabilizzare la categoria che rappresentano. Troppe
volte infatti si assiste ad uno sviluppo, nei vari settori
turistici, in cui ognuno marcia per conto proprio, ognuno fa una
cosa, senza tener presente che può essere controindicata per
l'obiettivo comune che bisogna portare avanti.
Il problema dell'inserimento nella Consulta mi pare, quindi,
superato: sarà fatta richiesta della rappresentanza della
categoria.
Per quanto, invece, riguarda la rappresentanza in seno al
Consiglio di Amministrazione delle Aziende di Soggiorno, c'è una
legge che dice che il mondo del lavoro è rappresentato da due
datori di lavoro e da due lavoratori appartenenti alle categorie
interessate al movimento turistico. Potremmo inserire in questo
discorso anche la categoria degli artigiani perché pensiamo che sia
una componente importante nella proposta turistica che fa la nostra
Regione.
Quello che posso dire è che d'ora in poi, nell'interpellare le
varie Associazioni che propongono le terne da cui si scelgono
soltanto due rappresentanti, ci rivolgeremo anche alle categorie
degli artigiani.
PRESIDENTE
: Il Consigliere Minuzzo intende replicare. Ne
ha facoltà.
MINUZZO
(P.S.D.I.):
Come ho detto questa mattina
mi dichiaro soddisfatto con riserva di andare a verificare gli
impegni assunti dall'Assessore.
Per informazione di tutti i colleghi Consiglieri e di quelli
della Giunta, che hanno la bontà di seguire i lavori del Consiglio,
devo dire che è stato costituito un comitato d'intesa tra gli
artigiani, i commercianti e gli agricoltori, e che già in altre
occasioni - qui c'è anche il collega Lanièce - abbiamo avuto modo
di fare delle designazioni in comune accordo fra queste tre
categorie. Penso quindi che, investendo del problema le categorie
raggruppate in questo Comitato d'intesa ci sia la possibilità di
inserire, in qualche modo, un rappresentante; il fatto, poi, che
sia agricoltore o artigiano non rappresenta un problema, perché la
designazione viene fatta unitariamente e congiuntamente.
Mi dichiaro soddisfatto, ripeto, della risposta fornitami
dall'Assessore e mi auguro che questa volta, effettivamente, le
promesse abbiano un seguito.
PRESIDENTE
: Colleghi Consiglieri, l'altro argomento
rimasto in sospeso riguarda l'oggetto n. 30 e più esattamente la
ratifica di una deliberazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK