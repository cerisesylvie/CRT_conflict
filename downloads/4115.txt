Consiglio Regionale della Valle d'Aosta - Oggetto del Consiglio n. 457 del 5 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 457 del 5 ottobre 1981 - Resoconto
OGGETTO N. 457/81 - DIFFICOLTÀ DERIVANTI DALLA SOSPENSIONE DEI
PAGAMENTI DA PARTE DELLA REGIONE. (Interpellanza)
Presidente
- Do lettura dell'interpellanza presentata dal
Consigliere Minuzzo:
Considerato che l'arresto del flusso dei pagamenti per lavori
di vario genere eseguiti per conto della Regione sta mettendo in
grave difficoltà numerose aziende della nostra Regione;
Constatato che alcune imprese si sono viste costrette e altre
si troverebbero costrette ad adottare drastici provvedimenti per
non compromettere le loro aziende, con riflessi negativi sia
sull'occupazione che sulla prosecuzione dei lavori già
iniziati;
il Consigliere regionale del P.S.D.I.
INTERPELLA
l'Assessore alle Finanze, Sergio Ramera, per conoscere i
motivi per i quali:
1)
si è bloccato il flusso dei pagamenti visto che
erano spese previste in bilancio;
2)
se non ritiene opportuno prendere iniziative atte a
sanare questo stato di cose;
3)
quando ritiene che i pagamenti avvengano in tempi
ragionevolmente brevi.
Presidente
- Il Consigliere Minuzzo ritiene di dover
illustrare l'interpellanza? Non lo ritiene.
Pertanto, la parola all'Assessore alle Finanze, Ramera, per la
risposta.
Ramera
(DC)
- Se l'interpellante me lo consente
direi che la sua premessa è piuttosto pessimistica, perché fino ad
oggi non mi risulta che nessuna impresa si sia trovata in
difficoltà tali da giustificare drastici provvedimenti; infatti il
massimo del ritardo avvenuto nei pagamenti è stato tra i 16 e i 18
giorni, a partire dal 10 di agosto.
Rispondendo punto per punto. Si è bloccato il flusso dei
pagamenti visto che erano spese previste in bilancio.
Direi che le spese previste in bilancio sono dei numeri, a cui
purtroppo non sempre corrispondono le cifre, cioè il denaro
all'entrata. C'è stato un rallentamento del flusso del denaro da
parte dello Stato - direi che il maturato ad oggi sia di circa 20
miliardi sulle quote di riparto - e questo ha ritardato di quei
15-18 giorni i pagamenti.
Prendere delle iniziative. Non abbiamo ritenuto di doverle
prendere perché non ritenevamo che la situazione fosse talmente
grave da chiedere addirittura di indebitarci ai tassi di interesse
che oggi sono del 23,50%, ma abbiamo semmai premuto e sollecitato
sul Tesoro affinché venissero introitate le somme che ci spettano;
e una fetta di questi 20 miliardi è già arrivata alla Banca
d'Italia, per cui dovremo adesso provvedere ai vari movimenti per
introitarli nelle nostre casse. Direi pertanto che la situazione
non è così difficile e nemmeno tragica come potrebbe apparire,
forse, dai giornali, perché, ripeto, nessuna impresa o nessun
piccolo artigiano si è trovato in difficoltà. Siamo una Regione che
paga a pronta cassa, contrariamente ad altri Enti pubblici che per
pagare impiegano 180 giorni - vedi l'ENEL e la SIP - od altri che
pagano con 90 giorni di differimento dalla presentazione di
fatture.
Noi abbiamo sempre ritenuto di soddisfare coloro che lavorano
per la Regione a tempi brevissimi, per cui quando tutte le cose
sono a posto e vengono trasferite dai vari Assessorati a quello
alle Finanze, i pagamenti avvengono normalmente nel giro di tre
giorni, quindi tutto avviene con una velocità piuttosto insolita in
questo Stato.
Non saprei cosa rispondere di più, se non dire che cercheremo di
evitare, appena possibile, anche quei 15 giorni.
Presidente
- Il Consigliere Minuzzo ha facoltà di
replicare.
Minuzzo
(PSDI)
- Prendo atto di quanto ha detto
l'Assessore alle Finanze degli impegni che ha assunto. È chiaro che
generalmente quando presento delle interpellanze le presento a
ragion veduta, per cui mi riservo di fare all'Assessore i
nominativi di quelle imprese che hanno dovuto prendere dei drastici
provvedimenti perché non ricevevano i soldi che avanzavano dalla
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK