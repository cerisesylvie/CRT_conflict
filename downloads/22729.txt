Consiglio Regionale della Valle d'Aosta - Oggetto del Consiglio n. 2185 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2185 del 5 ottobre 2006 - Resoconto
OGGETTO N. 2185/XII - Criteri di valutazione delle
manifestazioni del Casinò finanziate come "grandi eventi".
(Interpellanza)
Interpellanza
Appreso dagli organi di informazione che fra le
manifestazioni finanziate come "grandi eventi" nell'anno 2007 non
sarà più inserita la finale dello spettacolo "Bravo Grazie"
presente nelle manifestazioni del Casinò fin dal 1999;
Lette le motivazioni riportate dagli organi di informazione,
secondo cui tale manifestazione "non rientrava più nei canoni del
disciplinare sottoscritto nel 2003 tra Regione e Casinò", e "non
garantiva un ritorno promozionale";
Visto che una delle motivazioni è anche la necessità di
risparmiare, date le minori risorse previste per
quest'anno;
Viste le diverse manifestazioni che in questi anni sono state
inserite come "eventi speciali" quali il Premio Saint-Vincent per
la fiction, il Premio Saint-Vincent per il cinema o, ancora, le
Gare biliardo;
la sottoscritta Consigliera regionale
Interpella
il Presidente della Regione e l'Assessore competente per
sapere:
1) quali sono i canoni del disciplinare cui i grandi eventi
devono ottemperare e quali sono i criteri, le modalità e gli
strumenti con cui viene valutato il ritorno promozionale dei
singoli "eventi speciali";
2) sulla base di tali criteri quale è stata la valutazione
degli eventi: "Premio Saint-Vincent per la fiction", il "Premio
Saint-Vincent e per il cinema" e "Bravo grazie", in questi ultimi
tre anni;
3) a quanto ammonta quest'anno la cifra prevista per i grandi
eventi e, se inferiore a quella dell'anno scorso, su quali eventi
viene spalmato il risparmio;
4) se ritiene soddisfacente l'attuale modo di valutare il
ritorno promozionale delle manifestazioni o se ne intendono
rivedere criteri e modalità.
F.to: Squarzino Secondina
Presidente
- La diamo per illustrata, collega?
Grazie.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Credo di poter dare una risposta
precisa ai 4 quesiti in quanto la "Casinò" mi ha dato tutti gli
elementi. Nella prima domanda si chiede quali sono i canoni del
disciplinare cui i grandi eventi devono ottemperare e quali sono i
criteri, le modalità e gli strumenti con cui viene valutato il
ritorno promozionale dei singoli eventi speciali. I canoni a cui
devono ottemperare le manifestazioni di prestigio sono dettati dal
disciplinare e - cito - consistono in eventi speciali la cui
finalità è unicamente la promozione della Valle d'Aosta, quali a
titolo esemplificativo i noti premi "Saint-Vincent". Gli strumenti
con cui viene valutato il ritorno promozionale dei singoli eventi
speciali varia a seconda della tipologia degli stessi: presenze a
Saint-Vincent quali flussi attivati dalla manifestazione - vedi le
gare di biliardo che radunano nei 10 giorni di gara oltre 1.500
persone nella cittadina termale -, rassegna stampa e video,
visibilità dei marchi, Regione e Casinò in ambito televisivo e
stampa. Mi pare quindi che rispetto a questo si debbano trovare
tutte quelle attività che permettono di migliorare l'immagine della
Valle d'Aosta; è ovvio che tali valutazioni sono di tipo
quantitativo e qualitativo.
Nella seconda domanda si chiede:
"sulla base di tali criteri
quale è stata la valutazione degli eventi: "Premio Saint-Vincent
per la fiction", il "Premio Saint-Vincent per il cinema" e "Bravo
grazie", in questi ultimi 3 anni"
. Già solamente rispetto a
queste tre definizioni, vede, su "Bravo grazie" la Valle d'Aosta...
Saint-Vincent non compare...
(interruzione della Consigliera Squarzino Secondina, fuori
microfono)
... vada sulle 3 tipologie: "Premio Saint-Vincent per la
fiction", il "Premio Saint-Vincent per il cinema" e "Bravo grazie".
"Bravo grazie" è un "format" e Saint-Vincent e la Valle d'Aosta non
c'entrano niente. Se volessi essere provocatorio le dico: ma lei sa
dov'è girato "Zelig"? Lei, a meno che non abbia fatto una ricerca,
non lo sa, ma perché "Zelig" è un "format" come "Bravo grazie",
nessuno sa dov'è girato.
Sulla base dei succitati criteri, la valutazione degli eventi
"Premio Saint-Vincent per la fiction", il "Premio Saint-Vincent per
il cinema" e "Bravo grazie" è stata diversa.
Per la "fiction" le ricadute in termini di rassegna e stampa
video sono state sempre assolutamente soddisfacenti per la
popolarità dei premiati, le fasi di premiazione, oltre alle
interviste dei protagonisti dell'evento, sono state inserite nei
contenitori televisivi di maggior successo, quali: "La vita in
diretta", "RAI"; "Lucignolo", "Le iene" "Italia 1"; "Striscia la
notizia" e "Verissimo", "Canale 5"; "Sipario" TG4; "TG2 costume e
società", per citare i più importanti, ma senza dimenticare i tanti
canali satellitari, le televisioni regionali e i siti "internet"
che hanno dato sempre grande spazio all'evento. La stampa nazionale
ha dato il massimo risalto all'evento, che viene promosso con
dovizia di spazi redazionali sul settimanale di settore più venduto
in Italia: "Tivù, sorrisi e canzoni", che è anche "partner" del
premio.
Per il cinema, per migliorare la qualità dei ritorni
promozionali, da 2 anni si è deciso di cambiare formula, assegnando
le "Grolle d'Oro" secondo criteri obiettivi di mercato e
formalizzando accordi con "Raisat Cinema World", canale satellitare
inserito nel "bouquet" di "Sky" che ha curato la messa in onda
televisiva in diretta e in differita della cerimonia di
premiazione, prevedendo la presenza dei marchi istituzionali
Regione e Casinò in campo televisivo.
Per la gara di biliardo sono moltissime le ore di trasmissione
degli incontri più significativi assicurate da "Rai Sport", sia in
ambito terrestre che satellitare; anche in questo caso la
visibilità dei marchi istituzionali è garantita e facilmente
riscontrabile.
Per "Bravo grazie", la cui messa in onda è stata garantita da
"RAI 2", la visibilità televisiva dei marchi istituzionali non è
mai stata garantita per limitazioni della rete, che ha accettato
sempre e solo di inserire nella scenografia la sola "location"
dell'evento, quindi Saint-Vincent. La rassegna della stampa è stata
qualitativamente e quantitativamente inferiore, quella video quasi
inesistente rispetto alle sopraccitate manifestazioni. Le do anche
qualche dato più puntuale rispetto a questo dato quantitativo e
qualitativo. La rassegna stampa è stata di 35 articoli, apparsi sui
giornali, di cui ben 18 sono apparsi su testate locali. Dei 10
apparsi in nazionale 3 si riferiscono ad edizioni del nord-ovest. I
dati "Auditel" "RAI 2", perché qui si fa un parlare di "RAI 2", la
cosa più importante... ma sa quando ci hanno trasmesso? Ci hanno
trasmesso in seconda serata il 6 e il 13 marzo: il 6 marzo la media
è stata 710mila persone, il 13 marzo siamo precipitati a 483mila
persone...
(nuova interruzione della Consigliera Squarzino Secondina,
fuori microfono)
... questa è l'ultima, vuole quella di prima? Quella del 2005 ha
fatto registrare un ascolto del 14,3% con spettatori compresi fra
755mila e 1.142.000: questi sono i dati degli ultimi 2 anni, non ho
la possibilità di avere tutti i dati, non li conosco e non me li
hanno dati, però le do i dati di questi 2 anni. Adesso vengo agli
ultimi anni, perché se la facciamo l'anno prossimo, va peggio
ancora...
(ilarità sui banchi del gruppo "Arcobaleno")
... probabilmente vi dite "Bravo grazie": uno dice "bravo" e
l'altro "grazie" e vi mettete a ridere, però avete un futuro a
"Bravo"!
Regione e Casinò avevano optato per il sostegno dell'evento fino
al 2006; "Bravo grazie" negli anni è stato un punto di riferimento
per la scoperta di nuovi talenti, molti dei quali di sono
affermati, vengono ricordati Bertolino, Littizzetto, Franco Neri,
Dado, che sono diventati ospiti fissi di trasmissioni televisive di
grande successo, come "Bulldozer", "Zelig" e "Colorado Café". Si
precisa che i "talent scout" dei succitati programmi sono sempre
stati ospiti fissi dell'evento organizzato in Valle proprio per
individuare i personaggi vincenti da proporre nell'ambito delle
rispettive trasmissioni televisive. Spesso i comici hanno ricordato
nelle interviste di aver ottenuto successo a seguito della
partecipazione a "Bravo, grazie", ma ciò da solo non basta a
promuovere l'immagine degli enti istituzionali che sostengono la
manifestazione. L'anno in corso però può essere considerato come il
classico "giro di boa" rispetto al filone della comicità.
In occasione della messa in onda dell'edizione 2006, "RAI 2" ha
ridotto a 2 quelle che dovevano essere le 3 serate (queste almeno
erano le promesse). La rete non ha previsto nessuna messa in onda
dei consueti "promo" per informare i telespettatori della messa in
onda del programma, quasi a testimoniare il venir meno
dell'interesse per il prodotto. Non solo - perché se ci fermiamo a
"Bravo grazie" facciamo un ragionamento di "cortile" - disinteresse
che viene confermato da "RAI 2" per la successiva cancellazione di
"Bulldozer" dal palinsesto. Stessa situazione vive "Zelig", che
pare non avrà più una visibilità televisiva nel 2007, non la fanno
e tornerà nella versione teatrale di "Italia 1". Nel frattempo
relega "Colorado Café" in terza serata. Si tratta di segnali
preoccupanti, che in prima battuta precludono ai comici emergenti
di ottenere visibilità televisiva una volta approdati a "Bravo
grazie" e, di conseguenza, in seconda battuta i promotori
dell'evento vedono ulteriormente assottigliata, a fronte di
investimento significativo, la possibilità di vedersi garantiti
ritorni promozionali nel tempo, peraltro sempre e solo collegati al
marchio "Bravo grazie" e non a Regione o a Casinò.
Per sua informazione le dico che alla porta del Casinò già i
produttori di "Bulldozer", che non era come "Bravo grazie", ma
molto più importante, sono già venuti a bussare alla porta per
chiedere di essere promossi per fare un giro itinerante in Italia.
Lì è la "Magnolia"... Cecchi Gori, quindi abbiamo un nomadismo dei
comici non locali, nazionali, perché qui si deve fare un discorso
assolutamente comprensibile: ci sono degli eventi che nascono e che
danno in seguito delle soddisfazioni, c'è un prodotto maturo che a
un certo punto non dà più soddisfazioni, ma credo che lei segua il
"Grande fratello", vede ci sono trasmissioni intellettuali...
"l'Isola dei famosi"... tutte queste cose, hanno dei "boom" e poi
spariscono. Non c'è nulla di preoccupante, non penso vi siano delle
macchinazioni particolari.
A quanto ammonta quest'anno la cifra prevista per i grandi
eventi e, se inferiore a quella dell'anno scorso, su quali eventi
viene spalmato il risparmio. Probabilmente lì non voglio
interpretare la sua domanda, ma la previsione di "Bravo grazie",
che non è stata assicurata, è sul 2007, quindi dobbiamo fare un
confronto fra 2006 e 2007, io le do anche il 2005. Sono buono, ma
anche perché è finita la serata e mi libero della serie di
incombenze, quindi ho un buon umore che sta crescendo. Nel 2006 il
budget era 1.992.000, mentre per il 2005 era 1.753.000, quindi il
2006 ha di più, ma il 2007, anno su cui graverebbe se fosse stata
approvata, è verosimile che lo stanziato si attesti a 300mila euro
circa in meno. Rispetto al 2006 quindi il 2007 avrà per le
manifestazioni di prestigio, stante le percentuali del
disciplinare, una disponibilità minore di 300mila euro. Non
essendoci la manifestazione "Bravo grazie", il risparmio è già
identificato perché per la manifestazione "Bravo grazie" il
preventivo iniziale era di 440-450mila euro. Non voglio farvi i
conti, ma per le manifestazioni di "Bravo grazie" negli ultimi anni
abbiamo speso diversi milioni di euro.
Quarta domanda:
"se ritiene soddisfacente l'attuale modo di
valutare il ritorno promozionale delle manifestazioni o se ne
intendono rivedere criteri e modalità"
. L'attuale modo di
valutare il ritorno promozionale delle manifestazioni è corretto ed
è un metodo di rilevazione empirica, ciò non esclude che, nel
rispetto delle innovazioni tecnologiche introdotte in ambito di
comunicazione, possa essere aggiornato costantemente. Si citano a
puro titolo esemplificativo il peso e i risultati di "audience" che
i canali satellitari, una volta considerati di secondaria
importanza, stanno acquisendo a fronte della crescita di abbonati
che oggi superano i 4 milioni e che in termini di controllo
dell'"audience" permettono riscontri mirati sui "target" degli
ascoltatori. La frontiera è rappresentata dallo sviluppo
dell'utenza delle connessioni "internet" ad alta velocità, dal
digitale terrestre e dalla videotelefonia cellulare UMTS, che
renderanno possibile anche l'interazione dello spettatore. Più che
cambiare un modo di valutare gli eventi quindi si tratterà di
valutare, a fronte dell'introduzione delle summenzionate
innovazioni, attraverso quei canali, di promuovere degli eventi
speciali nel prossimo futuro. Spero una volta per tutte di aver
fugato una serie di dubbi che qualcuno può aver avuto, ma che sono
assolutamente dubbi infondati.
Ancora di più: ma poi lei ha fatto una richiesta per avere dei
verbali che stanno raccogliendo, come vedrà dai verbali questa
richiesta di verificare i risultati è stata formulata in data 24
aprile 2006, cioè poco più di un mese dopo la trasmissione "Bravo
grazie" sulla "RAI" si legge sul verbale - cito -:
"viene valutata la possibilità di quantificare la redditività
degli eventi, particolare attenzione è riservata alla
manifestazione "Bravo grazie", il Presidente Caveri, l'Assessore
Marguerettaz e il Presidente del "CdA" della "Casinò", Martini,
esprimono la necessità di analizzare nel dettaglio i costi e i
benefici di tale manifestazione. L'Assessore Marguerettaz
preannuncia l'invio di una lettera per chiedere alla "Casinò" una
relazione approfondita sulla manifestazione"
.
La lettera di risposta è giunta ed è stata protocollata ed è
datata 23 maggio 2006, c'è una relazione ampia che posso fornirle
fatta dal Responsabile della manifestazione che conclude in questo
modo:
"alla luce di tutte le considerazioni sopraesposte, tenendo
anche in considerazione l'impegno economico conseguente
all'organizzazione dell'evento che è superiore ai 400mila euro,
pare sconsigliabile una prosecuzione del rapporto di
collaborazione"
.
Nella speranza di averle dato tutti gli elementi, la
ringrazio.
(voci fuori microfono) -
... Bravo! Bravo, grazie!
Presidente
- La parola alla Consigliera Squarzino
Secondina.
Squarzino (Arc-VA)
- Mi hanno "bruciato" la battuta,
volevo iniziare anch'io con "Bravo grazie", Assessore! Bravo per
aver portato a spasso l'attenzione dell'auditorio rispetto a tante
questioni.
Vorrei puntualizzare 2 o 3 cose. Prima stavamo scherzando, ma
prendo atto che a domanda precisa
"in questi ultimi 3
anni..."
, lei mi dà solo gli elementi degli ultimi 2
anni...
Marguerettaz
(fuori microfono)
-
...
integrerò...
Squarzino (Arc-VA)
- ... perché, se lei mi avesse dato
gli elementi degli ultimi 3 anni, del 2004 cioè, avrebbe dovuto
dirmi che l'ascolto a livello televisivo era uguale a quello del
2006, 2 puntate su "RAI 2" in seconda serata con un ascolto che era
il solito, ma lei avrebbe dovuto darmi anche il parere dato dal
Casinò nel 2004 su "Bravo grazie"; c'è addirittura un numero intero
di "Newsletter"...
Marguerettaz
(fuori microfono)
- ... nel
2004... sto parlando della trasmissione...
Squarzino (Arc-VA)
- ... appunto 2004, 2005, 2006, sono 3
anni e qui leggo dall'editoriale di Marco Fiore alcune parti:
"l'anno 2004 del "Casino de La Vallée" di Saint-Vincent si
apre all'insegna dei grandi eventi televisivi: ecco spiegato il
motivo per cui abbiamo pensato di dedicare un intero numero della
"Newsletter" alla prima manifestazione, il Concorso nazionale di
"cabaret" "Bravo grazie".
Rappresentano ormai nel panorama nazionale della comicità un
vero e proprio punto di riferimento. La Valle d'Aosta ormai è
conosciuta come sede storica del Concorso nazionale di "cabaret"
più simpatico d'Italia: "Bravo grazie", allora la soddisfazione per
aver potuto curare la produzione esecutiva del programma televisivo
che ne è nato come conseguenza inevitabile... aspettiamo il
prossimo appuntamento con la comicità fissato molto
presto..."
.
Lei non mi ha detto che il disciplinare è cambiato dal 2003 ad
oggi, anche nel 2003 il disciplinare con cui è stato valutato il
successo di questa manifestazione è sempre quello che lei ha letto.
Il disciplinare allora non è cambiato, la manifestazione non è
cambiata, non si capisce come mai i criteri sono cambiati. Capisco
che volete inserirvi in questo "nomadismo" dei comici, per cui
volete favorire tale "nomadismo" dei comici e credo che lei abbia
cercato di "indorare la pillola" e di dare una serie di elementi
ma, come tutti hanno benissimo capito, sotto questa decisione c'è
ben altro! Ci sono state delle prese di posizione politiche da
parte dei responsabili di "Bravo grazie" diverse da quelle
precedenti e questi elementi in questa Regione sono tali per cui
tutti i criteri di valutazione sono cambiati all'improvviso. Quello
che fino al 2004 andava benissimo, al punto che era considerato un
"fiore all'occhiello", adesso non lo è più. Il disciplinare è lo
stesso, il "format" è lo stesso, ma non va più bene, perché -
ripeto - sono accaduti degli eventi politici. Per sua informazione,
Assessore, le dico che gli unici spettacoli... di "Grande fratello"
che seguo sono quelli legati a Inzerilli, per cui sono così
occupata ad inseguire Inzerilli
che non ho tempo di seguire
altri spettacoli... di "Grande fratello".
Presidente
- I lavori di questa sera terminano con questo
oggetto; il Consiglio è riconvocato domani, alle ore 9,00.
La seduta è tolta.
---
La séance se termine à 20 heures 07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK