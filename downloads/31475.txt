Consiglio Regionale della Valle d'Aosta - Oggetto del Consiglio n. 533 del 6 maggio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 533 del 6 maggio 2009 - Resoconto
OGGETTO N. 533/XIII - Interpellanza: "Adozione di
provvedimenti per riconoscere ad Aosta uno specifico finanziamento
quale contributo al Comune capoluogo di Regione".
Interpellanza
Considerato che sul bilancio del comune di Aosta vanno ad
incidere, in maniera considerevole, molte spese relative alla
gestione di servizi di preminente interesse regionale;
Tenuto conto che gli accessi che interessano la città sono
quotidianamente numerosi per motivi di lavoro, turistici e di
fruizione dei suddetti servizi e che, per tale consistente
presenza, lo sforzo economico dell'Amministrazione comunale è
tutt'altro che indifferente;
Considerato che "nel capoluogo regionale risiede il maggior
numero di persone ultrasettantaquatrenni" (fonte l'Osservatorio per
le politiche sociali) e questo fatto determina, inevitabilmente, un
significativo incremento della spesa sociale;
Rilevato che la crisi economica in atto ha notevoli ricadute
dirette sulla popolazione aostana ed i recenti dati concernenti le
"Misure regionali straordinarie ed urgenti in funzione anti-crisi
per il sostegno delle famiglie e alle imprese" confermano questo
aspetto;
i sottoscritti Consiglieri regionali
Interpellano
il Presidente della Regione per sapere se intenda mettere in
atto provvedimenti per riconoscere al Comune di Aosta un
finanziamento specifico, senza vincolo di destinazione, per la sua
valenza di capoluogo regionale.
F.to: Rigo - Carmela Fontana
Presidente
- La parola al Consigliere Rigo.
Rigo (PD)
- Grazie, Presidente. Sono convinto seriamente
- non è una convinzione ad arte - che non si possa pianificare il
futuro della Valle d'Aosta, non si possa immaginare una nuova
stagione riformatrice nella nostra regione, non riconoscendo il
ruolo di Aosta quale moderno capoluogo regionale; secondo me,
queste due cose non possono che camminare insieme. Non si può
ragionare sulla città unicamente a proposito di grandi opere: è
importante certo l'Ospedale, il teleriscaldamento, il
campus
universitario o quello che abbiamo accennato prima; certo è
importante la definizione di un programma pluriennale di opere di
interesse regionale (e non solo) che devono garantire il
miglioramento della qualità urbanistica ed ambientale della città
di Aosta, ma credo che occorra nel contempo riconoscere la funzione
di capitale valdostana della nostra città prevedendo finanziamenti
destinati a migliorare la qualità dei servizi a disposizione di
tutti i valdostani e non solo degli aostani. Immagino un
provvedimento che tenga conto e si preoccupi dei bisogni vecchi e
nuovi legati alla funzione della città, funzione che brevemente
voglio ricordare, ma che conoscete certamente bene. È evidente che
nella città sono concentrati sedi e servizi di interesse regionale
e che molti di questi sono unici per l'intera regione; per questo
ogni giorno feriale gli accessi e le presenze sono numerosissimi e
questo fatto è visibile nei giorni festivi quando la città è
popolata solo dai propri residenti; insomma il lunedì è diverso
dalla domenica, ce ne possiamo accorgere tutti e c'è una ragione di
fatto. È poi un dato di fatto segnalato dalle indagini demoscopiche
e sociali - ancora pochi mesi fa ne abbiamo discusso in Consiglio
regionale in occasione del IV Rapporto sulle politiche sociali -
che in città risiede il maggior numero di grandi anziani, quelli
che hanno una età superiore ai 70 anni. Questa particolarità
segnala due fattori: la presenza in città di tutti i servizi
socio-sanitari a cominciare dall'Ospedale regionale e la volontà
degli anziani di venire a vivere nel capoluogo per ragioni legate
alla tranquillità, al proprio benessere e alla propria salute. In
un territorio dove più forti sono gli squilibri sociali (il 50%
delle domande per le misure anticrisi ne è una testimonianza)
maggiore deve essere la capacità dell'Amministrazione comunale di
rispondere con provvedimenti di giustizia sociale e di inclusione
laddove c'è una diversità. Aosta poi è una città turistica, è un
altro fattore che incide sulla capacità finanziaria del Comune di
Aosta. Per fare un salto di qualità richiesto da molti, c'è bisogno
di spirito imprenditoriale vero, che però si può sollecitare solo
in presenza di una forte capacità progettuale e finanziaria
dell'Amministrazione comunale anzitutto, capacità che potrebbe in
questo caso dare fiducia alle risorse umane, economiche e
produttive della città stessa. Senza un impegno diretto del Comune
è più difficile che l'impresa, il commerciante, il ristoratore, il
privato sia invogliato a scommettere sul proprio futuro. Ci sono
poi ragioni di pratica gestione: non siamo ancora riusciti a dare
concretizzazione a quel sistema regionale delle autonomie da tutti
auspicato, un sistema capace di delineare un nuovo modello di
governo delle comunità valdostane davvero autonomo. Per chiarire il
concetto, faccio un esempio: il personale ausiliario delle scuole
per l'infanzia e le elementari, i famosi bidelli. Ad Aosta sono
presenti 34 bidelli, personale che fa capo a due enti diversi con
evidenti problemi di coordinamento e di funzionalità, oltre ad
essere una spesa che fa capo direttamente all'Amministrazione
comunale per un importo di un milione di euro. Queste sono le
motivazioni perché la Regione, il Consiglio permanente degli enti
locali debbono trovare un tavolo per una riflessione sul ruolo e
sul riconoscimento di queste funzioni di Aosta e su come e in
qualche misura tale particolarità debba essere valorizzata
pienamente. Una specifica legge che riconosca Aosta città di
servizi, oppure una percentuale diversa riconosciuta, quel famoso
17%, all'interno della finanza locale. In attesa di questa
riflessione fra le tre Amministrazioni, il Consiglio, la Regione e
il Comune, augurandomi che questa riflessione e questa leale
collaborazione avvenga al più presto, chiediamo al Presidente della
Regione di riconoscere al Comune di Aosta per il 2009 un
finanziamento specifico, in deroga a quanto disposto dalla legge n.
48/1995, come dire, un riconoscimento per la gestione della
quotidianità di una città a valenza regionale, di un Comune che in
questo momento sta pagando più degli altri gli effetti di una
crisi, il cui sviluppo è ancora incerto e non ipotizzabile.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie ancora al collega Rigo per
riportare l'attenzione su un tema che pochi mesi fa era stato
evocato al momento dell'approvazione del bilancio preventivo per il
2009. Si era parlato dell'importanza della città di Aosta per la
legge speciale del 1992 che ricordava gli investimenti per la
città; c'è sempre stata un'attenzione specifica nei confronti di
Aosta capitale ed è corretto e giusto rimarcarlo.
Credo che gli investimenti fatti ad Aosta anche ad altri livelli
e in altre occasioni, il fatto stesso che per una serie di
infrastrutture anche sportive si tenda comunque a portarle sempre
più di interesse regionale, con il conseguente coinvolgimento sia
degli investimenti, sia della gestione, evidenziano come vi sia
sempre stata la dovuta considerazione del ruolo che il collega
ricordava. Un altro punto di cui abbiamo discusso e di cui
discuteremo riguarda la Cittadella dei giovani, si è detto: "è un
discorso della città di Aosta", ma deve diventare un qualcosa di
interesse regionale e allora riconsideriamo anche lì il problema
legato al finanziamento e a come si può mantenere. C'è stato
insomma da sempre un notevole sforzo per venire incontro ad una
ricollocazione giusta, conseguente alle possibilità che Aosta dà.
Nel contempo dobbiamo dire che Aosta con l'Amministrazione
regionale ha sempre fatto di tutto per ricordarsi che è una città
turistica, pertanto fa di tutto perché la gente venga ad Aosta, ci
mancherebbe! Anche se poi è gravata da alcuni servizi che lei
ricordava, come il discorso dell'Ospedale, che ha una sua
connotazione specifica e quindi il fatto di rimanere in questa zona
(e questo è stato argomento dibattuto a lungo) dà la possibilità di
avere laddove si concentra il 60% della popolazione la vicinanza
con il servizio dato, con una scelta che abbiamo voluto rimarcare
in tempi non sospetti.
Venendo alla sostanza dell'interpellanza, che dice:
"considerando tutte queste cose, cosa facciamo per le spese
correnti del Comune", su questo noi dobbiamo fare due
sottolineature: la prima, in Valle i Comuni rispondono
indirettamente del Patto di stabilità, perché è la Regione che
fissa i parametri e poi ne risponde con le limitazioni nel
complesso, tenendo conto che è responsabile anche di quello che
succede nei Comuni. Per quanto riguarda il Comune di Aosta, abbiamo
la legge n. 48 che prevede una ripartizione dei fondi fra tutte le
collettività ivi compreso il Comune di Aosta. Già in precedenza
c'era stata sotto questo profilo una fissazione per il Comune di
Aosta di una percentuale, perché se poteva rientrare nei parametri
che sono alla base dei trasferimenti finanziari ai Comuni in base
alla legge n. 48/1995 (parametri di tipo perequativo e che derivano
dalla differenza fra una spesa teorica di riferimento desunto dai
parametri che tengono conto della popolazione, delle
caratteristiche del territorio, delle condizioni socio-economiche),
c'era poi una difficoltà ad ottenere un parametro che tenesse conto
di questa differenza, tant'è che è stato fissato nel 17,32% del
monte che è previsto per la ripartizione. Lo dico poi ad uno che
queste cose me le insegna, nel senso che ha seguito nel tempo la
ripartizione fra i Comuni di questi fondi in base alla n. 48, che
non dimentichiamo è legata alla legge regionale che stabilisce che
il 95% dell'IRPEF è dato ai Comuni. Abbiamo visto che negli anni la
fonte di questo finanziamento che abbiamo lasciato come la legge
prevede dà la possibilità di avere un aumento per il 2009 del 17%
dei finanziamenti a tutti gli enti locali, cosa che non è avvenuta
per l'Amministrazione regionale nel suo complesso, tanto per
dircela tutta!
Venendo alla sostanza, soprattutto per quanto riguarda le spese
di funzionamento è il tema dolente e sul quale c'è un confronto
aperto a livello nazionale. Ci saranno a breve degli interventi
molto radicali su questo tema, che saranno cogenti e che
riguarderanno anche la nostra realtà sotto il profilo di una certa
razionalizzazione per evitare le spese che si ritengono eccessive,
tanto più in un periodo in cui non c'è un'abbondanza di fondi.
Per quanto riguarda la possibilità di accedere, al di là dei
fondi già disponibili per il Comune, ad ulteriori fondi per quanto
riguarda il funzionamento, chiaramente è una proposta che non
possiamo accogliere e glielo abbiamo detto anche al Comune, perché
diventerebbe un ulteriore elemento di difficoltà nei rapporti anche
con gli altri enti locali. Abbiamo provveduto ad una ripartizione,
d'accordo con il CELVA, dei fondi ma, al di là di questo, non
possiamo andare.
Diverso invece l'ultimo punto che il collega ha ricordato
concernente le spese che oggi vengono pagate per le scuole da parte
del Comune di Aosta, a differenza delle altre strutture; oggi si
sta lavorando alla soluzione relativa alla problematica del
personale ausiliario della scuola di base elementare e media, che
nella città di Aosta è alle dipendenze del Comune, mentre negli
altri enti locali è alle dipendenze della Regione. Già quest'anno
provvederemo a passare il personale sia per le elementari, sia per
le medie a tutti i Comuni, quindi nelle varie scuole che sono sul
territorio l'ausiliario (il bidello per intenderci) sarà a
disposizione o dei Comuni, o delle Comunità montane, il che porterà
un grosso vantaggio per quanto riguarda i Comuni interessati perché
durante il periodo estivo potranno utilizzare al meglio questo
personale. Con questa operazione provvederemo a pagare per il
Comune di Aosta anche quello che è attualmente a carico del Comune,
ossia il personale delle scuole elementari che oggi fa carico al
Comune. Il che porta ad un intervento che corregge un'anomalia che
è sempre stata ravvisata per il Comune, ma questa nella sostanza è
l'operazione che ci permetterà di intervenire nei confronti del
Comune, con una situazione uguale per tutti, ma va a sanare una
situazione in modo legittimo senza creare i presupposti per un
intervento straordinario, che non è possibile. Questo è quanto,
credo che vada nella direzione auspicata dal collega e potrà
rendere conto di un intervento che si posiziona in perfetto accordo
con le comunità locali tutte.
Presidente
- La parola al Consigliere Rigo.
Rigo (PD)
- Ritornando alla nostra interpellanza, ci sono
tre questioni: la prima riguarda ovviamente il 2009, la possibilità
di ottenere qualche riconoscimento, il problema della scuola, i
bidelli e quindi le spese che sono state imputate al Comune di
Aosta, che verranno garantite dall'Amministrazione regionale come
giusto riconoscimento della spesa effettuata. Questo potrebbe non
dico risolvere, ma dare al Comune di Aosta un minimo di serenità
per affrontare tali mesi e anche l'assestamento di bilancio a
settembre, insomma per chiudere il 2009 non con grosse difficoltà
economiche. Rimane poi il problema di fare una riflessione sulla
necessità di trovare un modo d'intesa con il Consiglio permanente
degli enti locali per riconoscere quelle spese che sono indotte dal
fatto di essere capitale. Certo, gli investimenti - seconda
considerazione - sono stati e saranno numerosi in Valle d'Aosta,
pensiamo al
campus
universitario, pensiamo all'area
megalitica e a quello che comporterà la gestione non dico delle
strutture, ma dell'indotto che avremo da queste strutture. Dobbiamo
pensare che è come avere un grandissimo parco macchine in
garage
e che la somma delle macchine da gestire non è
facile, macchine che poi non sono di proprietà e di uso del Comune
di Aosta. Il problema degli investimenti e della ricaduta degli
investimenti sulla gestione ordinaria dell'Amministrazione quindi
esiste.
Terza considerazione: la storia dei rapporti fra
l'Amministrazione regionale e quella comunale non è sempre stata la
stessa. In questi anni forse c'è stata una leale collaborazione, ma
la storia di queste due Amministrazioni ha visto momenti di
scontro, di necessità di commissario
ad
acta
per
alcuni interventi che l'Amministrazione comunale ha voluto fare ad
Aosta. Se questo è vero - e mi fa piacere che il rapporto fra le
amministrazioni, come dovrebbe essere sempre, sia di leale
collaborazione -, questo non significa che così sia sempre
stato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK