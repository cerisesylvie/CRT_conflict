Consiglio Regionale della Valle d'Aosta - Oggetto del Consiglio n. 1123 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1123 del 21 novembre 2019 - Resoconto
OGGETTO N. 1123/XV - Interpellanza: "Definizione di un nuovo
accordo di programma per lo sviluppo della zona FA08 del comune di
Aosta".
Distort (Presidente) -
Punto n. 29 dell'ordine del
giorno. Per l'esposizione della interpellanza, la parola al collega
Aggravi.
Aggravi (LEGA VDA) -
Penso che sia una delle numerose
iniziative che sono state presentate, oltre che dal sottoscritto,
anche da altri colleghi relativamente a una zona molto importante
del comune di Aosta. Perché questa nuova interpellanza? Perché da
notizie di stampa si è appreso che la Regione ha ufficialmente
rinunciato alla costruzione del nuovo Palazzo regionale nella
cosiddetta... noi l'abbiamo chiamata porta sud o comunque nella
parte legata all'area che sta tra l'area Cogne e l'impianto di
arroccamento di Pila. Durante un'iniziativa promossa, se non erro
proprio dal vicepresidente, l'assessore Borrello aveva
preannunciato che il collegio di vigilanza si sarebbe poi riunito
se non erro a fine ottobre, il 30 ottobre. Ora, all'interno di
questa riunione, anche com'è emerso dalle dichiarazioni del Sindaco
di Aosta Centoz e anche riguardo ad altre dichiarazioni che sono
emerse, al di là della rinuncia alla realizzazione di un'opera che
forse era ancora rimasta più negli schizzi preparatori di qualche
archistar
rispetto che alla realtà del bilancio regionale se
vogliamo dire, a noi interessavano in particolare quattro aspetti
importanti: intanto "
quali siano state le conclusioni della
riunione del 30 ottobre
- ovviamente con riferimento principale
alla posizione della Regione -;
quali siano le indicazioni del
Governo regionale comunicate all'Amministrazione comunale di Aosta
circa il futuro della zona FA08
- c'è un accordo di programma
che sicuramente andrà rivisto, anche perché sono passati tanti
anni, perché sono state realizzate delle altre opere: pensiamo al
parcheggio de La Ville, pensiamo anche a delle necessità che nel
frattempo sono cambiate e anche a delle opportunità che potrebbero
emergere -;
se il Governo regionale sia a conoscenza del
significato delle dichiarazioni del Sindaco di Aosta sulla
cosiddetta "scuola polmone" con riferimento specifico a
quell'area
- o comunque all'accordo di programma perché dalla
stampa è emerso un po' di tutto riguardo al potenziale sviluppo
dell'area sud -;
quali siano gli intendimenti e i prossimi passi
che il Governo regionale intende portare avanti per la definizione
di un nuovo accordo di programma per lo sviluppo della zona
FA08
".
Come abbiamo già avuto occasione di sottolineare un po' tutti, è
una zona strategica per varie motivazioni: la vicinanza
dell'autostrada, c'era il vecchio sogno del parcheggio di
attestamento per appunto fruire del traffico verso la città di
Aosta, c'è l'impianto di arroccamento della Pila, un'area di
parcheggio che comunque che può essere sfruttata, la possibilità di
creare o comunque di sfruttare una passerella verso la città Aosta
che superi l'attuale tracciato ferroviario e c'è la vicinanza dello
stabilimento Cogne con delle aree di pertinenza di VdA Structure
che sono state in parte già utilizzate e in parte no. Vi è poi - e
questo è emerso sia da notizie di stampa che dichiarazioni - la
necessità da parte della CAS di avere un'area di stoccaggio di
materiali. Crediamo quindi sia importante comprendere che cosa il
Governo intende fare ed eventualmente se ritiene opportuno
coinvolgere maggiormente il Consiglio e altri organi deputati, sul
futuro ripeto di un'area estremamente strategica non soltanto per
la città di Aosta ma, se vogliamo, di tutta la Valle proprio perché
è un'area ad oggi che ha uno sfruttamento che sta tra il
post
industriale di un'area che comunque ha dato tanto alla
Regione e alla città e delle potenzialità turistiche o comunque
legate al sistema dei trasporti della Valle che ancora non sono
state utilizzate. A maggior ragione vorremmo anche comprendere qual
è lo stato delle interlocuzioni con il Comune di Aosta perché
sappiamo che un'Amministrazione comunale che va verso il suo
rinnovo a maggio ha un orizzonte amministrativo minore rispetto
ovviamente a un inizio legislatura, quindi vorremmo capire questo
aspetto. Sarebbe anche opportuno comprendere - e qui strizzo
l'occhiolino ad altri colleghi oltre che al collega Testolin -, dal
punto di vista dei trasporti e dei lavori pubblici, quali sono gli
intendimenti dei vari Assessorati eventualmente da approfondire in
sede di commissione e non in sede consiliare.
Presidente -
Per la risposta da parte del Governo, la
parola all'assessore Testolin.
Testolin (UV) -
Intanto ringrazio per l'interpellanza che
dà modo di sviluppare un po' più nel dettaglio quello che era già
stato accennato dal collega Borrello nella richiamata interpellanza
che alcune settimane fa era stata discussa in quest'Aula e ci dà
modo di dare contezza di quello che è un po' l'avvio di un percorso
io lo chiamerei. Rispondo puntualmente alle domande, poi mi riservo
di fare alcune considerazioni finali di più ampio spettro anche
rispetto alle affermazioni che il collega Aggravi ha fatto in coda
alle domande stesse.
Gli interpellati chiedono con l'iniziativa in questione:
"
quali siano state le conclusioni della riunione del 30 ottobre
scorso del collegio di vigilanza; quali siano le indicazioni del
Governo regionale comunicate all'Amministrazione comunale di Aosta
circa il futuro della zona FA08 del Comune di Aosta; se il Governo
regionale sia a conoscenza del significato delle dichiarazioni del
Sindaco di Aosta sulla cosiddetta "scuola polmone" con riferimento
specifico a quell'area
" e, infine, "
quali siano gli
intendimenti e i prossimi passi che il Governo regionale intende
portare avanti per la definizione di un nuovo accordo di programma
per lo sviluppo della zona in questione
".
In merito al primo quesito dell'interpellanza, si comunica che
il Governo regionale ha riavviato il dialogo con il Comune di Aosta
relativamente all'accordo di programma relativo alla zona FA08
nella consapevolezza che si tratta di una zona di grande importanza
per la città. Con tale consapevolezza è stato appunto convocato il
collegio di vigilanza per fare il punto sull'attuazione
dell'accordo stesso in essere, si ricorda che tale accordo risale
al lontano 1997, cioè all'epoca della prima riconversione di tutta
l'area ex Cogne e poi modificato nel 2011 e da allora mai più
aggiornato. Il collegio di vigilanza, preso atto che l'accordo di
programma è stato attuato per una buona parte in relazione agli
interventi previsti, allo stesso tempo ha auspicato una revisione
dell'accordo stesso al fine di raccogliere le esigenze del Comune
di Aosta da una parte, della Regione ma anche degli altri soggetti
pubblici e privati che sono già stati citati anche
nell'illustrazione dell'interpellanza stessa e sono interessati
allo sviluppo dell'area, primi tra tutti evidentemente anche la
società Pila, oltre ad altri enti privati.
In merito al secondo e terzo punto dell'interpellanza, ossia
"
quali siano le indicazioni del Governo regionale comunicate
all'Amministrazione comunale di Aosta... e se il Governo regionale
sia a conoscenza del significato delle dichiarazioni del
Sindaco...
", si evidenzia che come la prospettiva della
revisione dell'accordo derivi anche dalla considerazione che non si
è concretizzata l'ipotesi di realizzare nell'area in questione il
nuovo immobile dell'Amministrazione regionale e che la Regione non
intenda più mantenere tale vincolo in considerazione anche delle
mutate situazioni relative al carattere finanziario degli ultimi
anni. Evidentemente quindi anche questo è un aspetto che incide su
fare o non fare certi tipi di investimento. Tale situazione
evidentemente può consentire di modificare in modo sostanziale le
possibili destinazioni dell'area attraverso un percorso valutativo
io direi ancora da definirsi e da approfondire collegialmente.
In riferimento alla terza domanda, nel prendere atto delle
dichiarazioni del Sindaco di Aosta, così come riportate nelle
premesse dell'interpellanza, non si esclude di poter estendere
contestualmente alle valutazioni relative all'area FA08 future
valutazioni su situazioni logistiche esterne all'area stessa ma che
in qualche misura possono intersecarsi con le destinazioni
urbanistiche della stessa, ad esempio, il progetto di prolungamento
di via Paravera verso via Valli Valdostane, che interessa il sedime
della ferrovia, la possibilità di costruire una nuova viabilità
dietro il quartiere Dora così come la realizzazione del nuovo
maneggio che è di suo direttamente relazionato con l'edificazione
della scuola di Tzambarlet.
Infine, quanto alla richiesta in merito agli intendimenti e ai
prossimi passi che il Governo regionale intende portare avanti per
la definizione di un nuovo accordo di programma, emerge con tutta
evidenza, da quanto ho appena detto, che non si tratta solo di
questioni tecniche ma anche di importanti determinazioni politiche
e strategiche sulle linee di sviluppo di un'area che è di
fondamentale importanza per lo sviluppo del futuro del capoluogo
regionale. Il collegio di vigilanza tornerà quindi a riunirsi entro
fine dicembre al fine di condividere il percorso e la definizione
di un nuovo accordo di programma nel quale dovrà confluire la
sintesi dei diversi indirizzi a cui dare attuazione. Nel frattempo,
e in vista di tale nuovo incontro, è stato chiesto al Segretario
generale della Regione di farsi carico dell'avvio di una procedura
di confronto con gli Assessorati interessati al fine di individuare
tutti gli aspetti tecnico-amministrativi utili alla prosecuzione
del confronto politico. Crediamo che il fatto di riattivare questo
tavolo di sorveglianza abbia permesso di fare il punto della
situazione, di cercare di voler capire quali potranno essere le
situazioni e gli sviluppi anche da un punto di vista tecnico che
potranno essere utili per prendere delle decisioni e di fissare un
cronoprogramma che evidentemente, come auspicato penso anche dal
collega, possa coinvolgere anche la commissione consiliare.
Potrebbe essere un percorso che vede la possibilità di definire
due, tre, quattro opzioni che poi possono essere vagliate, come era
auspicato anche dal consigliere Distort se non sbaglio nella scorsa
replica all'interpellanza sull'argomento in questione, che valutava
positivamente il fatto di un confronto allargato su una decisione
che evidentemente va a incidere sui
desiderata
non di un
solo portatore di interessi ma di più portatori di interessi e di
più strategie di sviluppo che devono essere meglio analizzate e
valutate per poi essere concretizzate nella definizione del nuovo
percorso da stabilirsi tra Regione e Amministrazione comunale.
Dalle ore 16:10 assume la Presidenza il vicepresidente
Farcoz.
Farcoz (Président) -
La parole au collègue Aggravi pour
la réplique.
Aggravi (LEGA VDA) -
Grazie Assessore per averci dato
contezza di quanto avvenuto nel collegio di vigilanza e, dato che
lei ha elencato tutta una serie di possibili opportunità, soluzioni
e valutazioni, approfitto soprattutto dell'invito e della proposta
se il Presidente della II Commissione vorrà bene prendere - ma
penso di sì - l'impegno di affrontare in maniera più approfondita o
comunque con audizioni riguardo al futuro dell'area in modo tale da
comprendere come patrimonio... comunque la commissione la
identifichiamo se è la III o la II, adesso ho capito qual è il
dubbio principale, perché forse è meglio coinvolgerle tutte e due
perché c'è anche la parte relativa a Structure che mi preoccupa un
po' di più, o, meglio, mi interessa un po' di più soprattutto per
le aree considerate. Crediamo anche che il riavvio
dell'interlocuzione con il Comune di Aosta per sistemare l'accordo
di programma o, meglio, per renderlo attuale visto che comunque di
tempo ne è passato e le necessità e le opportunità anche a livello
di bilancio sono molto differenti... ovviamente quello che io mi
auguro e auspico è il fatto di coinvolgere tutte le realtà anche
amministrative, i trasporti soprattutto, in quanto quell'area ha
un'importanza strategica per l'accesso al Comune di Aosta e per lo
sfruttamento dell'impianto di Pila e chissà se si sceglierà di
andare un po' oltre Pila, con lo sviluppo di quella telecabina
potrebbe avere un'opportunità strategica ancora maggiore.
Président -
La parole au vice-président Distort.
Distort (LEGA VDA) -
Soltanto una piccola precisazione:
si è detto molto su questo argomento, sinora c'è ben poco da
aggiungere ma c'è tanto, tantissimo da raccomandare e questo penso
sia trasversalmente condivisibile assolutamente e, tra l'altro, di
fronte alle posizioni della riunione del 30 ottobre da cui sono
emersi da quanto risulta temi relativi all'abbandono del progetto
del Palazzo, procedere su parti di intervento, rivedere l'accordo,
quindi vuol dire che si rimettono tutte le carte in tavola, da un
lato fa piacere perché assolutamente è esattamente quello lo
spirito in cui voleva arrivare la mia interpellanza, così come
immagino l'interpellanza precedente a cui io stesso ho fatto
riferimento. Si tratta di intervenire quindi sul nodo strategico e
vitale per l'area urbana e il suo contorno sotto diverse
discipline, l'importanza è vitale. Il passaggio nelle Commissioni
II e III quindi sicuramente, vedo, tra l'altro, che è entrato il
Presidente della III, quindi io sollecito il passaggio in III ma
potremmo tranquillamente dire che può andare in tutte le
commissioni, perché il polo, l'area è talmente strategica che
coinvolge talmente tanti ambiti, tanti settori, che può andare in
tutte le discipline. Si tratta quindi assolutamente di portare
avanti, non facciamoci perdere questa opportunità, un lavoro
interdisciplinare assolutamente fondamentale, assolutamente ben
condotto. Prendiamoci in tempo da non arrivare a giochi fatti,
assolutamente questo è veramente un appello accorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK