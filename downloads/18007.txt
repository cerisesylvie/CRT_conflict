Consiglio Regionale della Valle d'Aosta - Oggetto del Consiglio n. 1103 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 1103 del 26 gennaio 2000 - Resoconto
OGGETTO N. 1103/XI Dati e iniziative per fronteggiare casi di
influenza. (Interrogazione)
Interrogazione Attesa l'alta percentuale di persone colpite
dall'influenza anche nella nostra Regione;
Considerato che tale evento comporta un aggravarsi di lavoro sia
per i medici di base che per le strutture sanitarie;
I sottoscritti Consiglieri regionali
Interrogano
l’Assessore competente per conoscere:
1) i dati aggiornati degli influenzati nella nostra regione ivi
compresi gli eventuali ricoveri nell'ospedale e il ricorso alle
cure del Pronto Soccorso;
2) quali sono i procedimenti che sono stati attivati dai
competenti servizi per alleviare il disagio della popolazione e per
favorire il lavoro degli operatori.
F.to: Squarzino Secondina - Curtaz
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Nell'esprimere solidarietà al collega
Lanièce, che sicuramente ha contratto l'influenza in quel di
Parigi, perché i tempi d'incubazione portano a dire che è stato
Parigi artefice della sua indisposizione, devo dire che rispetto a
questo fenomeno i dati riguardanti l'andamento influenzale per il
periodo invernale 1999-2000 fino a questo momento sono del tutto
sovrapponibili a quelli degli anni scorsi, cioè non c'è stato
tendenzialmente un aumento.
Dai grafici, che sono a disposizione, si può rilevare
un'incidenza dei casi fra la 51° settimana del 1999 e la prima
settimana del 2000 pari a circa il 5 percento contro una
percentuale di circa il 15 percento riservata sempre nello stesso
periodo nel vicino Piemonte.
Gli accessi in Pronto soccorso per la patologia influenzale in
questo periodo sono stati circa 300, di cui 170 dimessi dopo la
visita del medico di Pronto soccorso e 140 di coloro in seguito
ricoverati.
Il Pronto soccorso non ha previsto un potenziamento dei turni,
in quanto la situazione non ha mai raggiunto livelli tali di
gravità da richiedere un'organizzazione del reparto diversa dal
consueto. Non sono stati apprestati interventi specifici in quanto
non necessari; la casistica trattata quest'anno, come ho detto, è
inferiore rispetto a quella della stagione invernale 1998-1999. I
pazienti sono stati ricoverati o dimessi a secondo della gravità
della patologia e i dati riassuntivi sono riportati in una tabella
a disposizione. In particolare, le persone con età maggiore di 85
anni sono state ricoverate in Geriatria, quelle con età inferiore a
85 anni in Medicina e quelle con problemi immunodepressivi alle
Malattie infettive.
Per quanto riguarda la disponibilità dei posti letto, il
problema era già stato affrontato anche in una riunione in
Assessorato nello scorso mese di novembre. In seguito a quegli
incontri è stato applicato un ordine di servizio del Direttore
sanitario del 3 novembre scorso, in base al quale il medico
dell'unità operativa a cui è destinato il paziente proveniente dal
Pronto soccorso, ha il compito di accoglierlo nel proprio reparto
e, in mancanza di posti letto, è tenuto obbligatoriamente a
trasferire in altro reparto un paziente ormai stabilizzato.
È stata una trattativa non semplice questa con i primari medici,
ma l'impostazione data dalla Direzione sanitaria è un'impostazione
giusta, perché la tendenza riscontrata sino ad allora era quella di
scaricare al Pronto soccorso l'ospedalizzazione, il ricovero,
mentre con questo nuovo ordine di servizio ogni reparto deve farsi
carico delle patologie di competenza.
Per quanto riguarda i dati sulle influenze, in Valle d'Aosta
l'incidenza è stata mediamente del 4,44 percento - e qui si calcola
ogni 1000 abitanti - rispetto ad una media nazionale del 12,61
percento e poi cercherò di spiegare perché. Probabilmente abbiamo
partecipato, come Regione Valle d'Aosta, ad un progetto di
sorveglianza delle influenze assieme alla Regione Basilicata,
Campania, Emilia Romagna, Lazio, Molise, Piemonte, Provincie
autonome di Bolzano e di Trento, Sardegna e Veneto. La tabella che
è rilevabile anche su Internet mostra il numero globale di casi e i
tassi di tutte le regioni che hanno inviato i dati; viene appunto
definita quest'incidenza per il numero delle sindromi influenzali
rispetto a 1000 per ogni settimana.
Nella seconda settimana del 2000 l'incidenza di sindromi
influenzali nella maggior parte delle regioni sotto sorveglianza è
ancora in lieve aumento o pressoché stabile. In Valle d'Aosta, ed è
notizia di un dispaccio di agenzia anche della settimana scorsa,
l'incidenza invece è diminuita, come se l'ondata epidemica in
questa regione fosse nella fase calante. Questo dato dovrà essere
confermato nelle prossime settimane, poiché il basso numero di
medici che hanno notificato in quella regione potrebbe falsare
l'indicazione.
Abbiamo 7 medici che facevano parte di questa sperimentazione,
nella prima settimana 7 su 7 avevano risposto, mentre nella seconda
settimana erano pervenute risposte di 4 medici su 7, per cui il
dato è da tarare a fine campagna influenzale.
Nella Provincia autonoma di Bolzano, dove la settimana
precedente non si erano ancora raggiunti valori indicativi di
epidemia, si nota invece un netto incremento.
L'incidenza globale comunque è lievemente aumentata nella
seconda settimana, come previsto, senza mostrare valori
particolarmente preoccupanti. Tale andamento è simile a quello
della scorsa stagione 1998-1999, ma anticipato di una settimana.
L'anno precedente il picco dell'epidemia è durato circa 6
settimane.
Rispetto all'incidenza, nella 51° settimana la Valle d'Aosta ha
avuto un'incidenza dell'1,69 percento, nella 52° del 5,33 percento
e nella prima settimana del mese di gennaio dell'8,91 percento, per
scendere a 4,44 percento. C'è stato un picco nella prima settimana
e adesso ci stabilizziamo, però complessivamente questa media
percentuale è più bassa rispetto alla media nazionale e ad altre
realtà.
Come spiegare questo fenomeno? Il nostro ufficio, che è
l'Ufficio di sanità del sito presso il Comune di Aosta diretto dal
dott. Sudano, ritiene di poter dare una spiegazione di questo tipo.
C'è stata una grossa campagna di vaccinazione preventiva, che ha
toccato ben 11.800 Valdostani e questo in un "trend" progressivo di
aumento rispetto agli ultimi anni.
Se si pensa che nella campagna di vaccinazione nel 1994-1995
abbiamo avuto 6.624 vaccinazioni per salire a 7.454 nel 1995-1996,
a 7.893 nel 1996-1997, a 9.312 nel 1997-1998 e a 9.603 nel
1998-1999, e come dicevo a 11.800 in questa stagione, questo
significa che la campagna di prevenzione che si fa durante tutto
l'anno a tambur battente è una campagna di prevenzione che sta
dando dei risultati.
Ho chiesto anche di fornirmi i dati di quanti dei vaccinati
hanno contratto l'influenza; indicativamente un 4 percento di
questi l'ha contratta rispetto ad un 12 percento dei non vaccinati.
Questi sono i dati che mi sono stati forniti.
Non ho nient'altro da aggiungere, se non che il "battage
pubblicitario" che è stato fatto a livello nazionale rispetto a
quest'influenza sembra essere abbastanza ingiustificato, perché non
solo in Valle d'Aosta - da noi meno che altrove - ma a livello
nazionale i dati degli influenzati erano e sono assolutamente
sovrapponibili rispetto all'anno scorso.
La terapia è solo quella della prevenzione e noi contiamo di
aumentare progressivamente questo dato, anche se come è noto la
vaccinazione è facoltativa. C'è una teoria di pensiero che ritiene
la vaccinazione pericolosa e in parte lo è, e molti ritengono di
non vaccinarsi per questo motivo, ma di fatto i risultati stanno
dando ragione a coloro che si sono vaccinati.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per la dovizia
d'informazioni che ha dato, anzi sarei grata se mi volesse fornire
la fotocopia di questi dati.
Mi sembra che la situazione descritta dall'Assessore sia diversa
rispetto a quella che veniva presentata anche sui nostri giornali,
sui comunicati che la stessa direzione USL ha dato; mi sembra che i
dati attuali siano diversi e meno "catastrofici" dei precedenti,
quando la stessa amministrazione aziendale notava come, rispetto al
1997, nello stesso periodo preso in considerazione, fine
dicembre-inizio gennaio, ci fosse stato un aumento di più di 100
persone che si sono presentate al Pronto soccorso per motivi
influenzali. Prendo atto che forse quello era il picco più
alto.
Vorrei sottolineare ancora un aspetto e chiederei all'Assessore
di verificare quest'ipotesi. Fra le osservazioni fatte da parte
degli stessi responsabili del Pronto soccorso e del "118" emerge
che la non presenza del medico di base ha favorito l'afflusso al
Pronto soccorso e al "118". Io credo che ci sia un'altra
motivazione, che pregherei di prendere in esame. Bisognerebbe
chiedersi se il numero alto di persone che vivono sole nella nostra
regione non faciliti, di fronte all'insorgere di un malessere, il
ricorso diretto al Pronto soccorso e quindi al ricovero in
ospedale, perché gestirsi da soli, senza familiari, una malattia,
anche molto lieve come quella influenzale, è molto difficile. Direi
di riflettere se un'ipotesi di un'assistenza domiciliare potenziata
o un'ipotesi di una maggiore assistenza medica sul territorio, che
consenta di risolvere problemi di questo tipo, non possa alleviare
e far diminuire l'afflusso di persone al Pronto soccorso e
all'ospedale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK