Consiglio Regionale della Valle d'Aosta - Oggetto del Consiglio n. 2573 del 1° ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2573 del 1° ottobre 1991 - Resoconto
OGGETTO N. 2573/IX Passaggio di un controllore regionale del
Casinò di Saint-Vincent ad un posto di dirigenza nella Sitav S.p.A.
(Interrogazione).
Presidente
Do lettura dell'interrogazione
presentata dal Consigliere Riccarand:
Interrogazione Appresa la notizia della fulminea carriera di
un dipendente regionale, il Sig. Walter Romeo, che all'improvviso è
passato dal corpo dei controllori regionali ad un posto di
dirigenza nella SITAV S.p.a.;
Ricordato che negli ultimi mesi il citato dipendente regionale
aveva svolto attività di pubbliche relazioni nell'ambito del
Comitato Promotore della candidatura olimpica di Aosta,
il sottoscritto Consigliere regionale del Gruppo Verde
Alternativo
interroga
la Giunta regionale per sapere:
1) se il passaggio del citato dipendente regionale è stato per
caso caldeggiato o raccomandato da esponenti della Giunta regionale
o del Consiglio regionale;
2) se è avvenuta (o è prevista nei prossimi mesi) l'assunzione
da parte della SITAV S.p.a. di altre persone che hanno collaborato
con il Comitato Promotore della candidatura olimpica di Aosta;
3) che ne è del Regolamento per le assunzioni presso la SITAV
previsto dal vigente controllo fra Regione e SITAV per la gestione
della Casa da gioco di Saint-Vincent.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Non farò valutazioni sul nome in
questione, ma vorrei far presente quanto segue.
Il signor Walter Romeo è stato dipendente di questa
Amministrazione in qualità di controllore dal 12 marzo '82 al 28
febbraio '90 ed in qualità di istruttore amministrativo, sempre
presso la Casa da Gioco di Saint-Vincent, dal 1 marzo '90 al 10
agosto '91, data delle dimissioni volontarie presentate dal
medesimo ed accolte dalla Giunta regionale con provvedimento n.
7474 in data 9 agosto 91.
L'ex dipendente di cui trattasi non ha motivato le proprie
dimissioni volontarie e l'Amministrazione non ha ritenuto di
chiedere precisazioni in merito, nè ha ritenuto di trattenere in
servizio il dipendente, risultando le dimissioni del medesimo
ininfluenti al rendimento generale dei servizi di controllo
regionale presso la Casa da Gioco di Saint-Vincent.
Si conferma che il signore in questione è stato, su richiesta
dell'Assessorato al Turismo, distaccato per un breve periodo di
tempo dal 7 febbraio al 30 giugno 1991 al servizio dell'Assessorato
stesso, e in quell'ambito ha collaborato alla promozione della
candidatura di Aosta Olimpica 1998.
Non mi risulta che vi siano state altre assunzioni di questo
tipo, ma si rammenta comunque che le vigenti disposizioni
disciplinanti il rapporto di lavoro dei controllori regionali non
fanno divieto ai medesimi controllori di essere assunti dalla
società appaltatrice della Casa da Gioco di Saint-Vincent quando
abbiano cessato qualsiasi rapporto di lavoro con l'Amministrazione
regionale.
Quanto all'iter per il regolamento per le assunzioni del
personale, la questione (lo dico senza polemica) è di competenza
del Consiglio regionale e dell'apposita commissione mista, dai
lavori della quale dovrebbe emergere la proposta.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non ho sentito una risposta al
primo punto della interrogazione: se il passaggio del citato
dipendente regionale è stato per caso caldeggiato o raccomandato da
esponenti della Giunta regionale. Volevo avere una risposta in
merito.
(...Interruzione del Presidente della Giunta...)
Non può dare risposta il Presidente della Giunta? Non è stata
fatta una verifica all'interno della Giunta?
Mi aspettavo una risposta un po' più convincente su questo
punto, in modo da escludere questa possibilità. Invece collegare
questo passaggio di un dipendente dalla funzione di controllore
all'altra sponda ha una capacità tutta personale, evidentemente
apprezzata dalla società Sitav, che ha pensato bene di avvalersi di
una persona che aveva queste qualità.
Il Presidente della Giunta dice che a lui non risulta che ci
siano altre assunzioni di questo tipo, cioè il passaggio dal
comitato promotore della candidatura olimpica alla Sitav; ne prendo
atto. Spero solo che non si verifichino nei prossimi mesi, cioè che
questo comitato promotore della candidatura olimpica, che ha
abbracciato molte persone con incarichi di pubbliche relazioni,
commesse varie, un po' per volta piazzi poi una serie di persone
che hanno finito questa attività all'interno della Sitav o in altri
settori in cui si può riuscire ad influire.
Per quanto riguarda la questione del regolamento delle
assunzioni, sappiamo che c'è una commissione che deve redigere un
regolamento, però il problema è che qui passano gli anni senza che
si veda niente di nuovo. Non credo che sia sufficiente da parte
della Giunta dire che questo è affidato ai lavori di una
commissione, dove ci sono rappresentanti del Consiglio eccetera;
credo che sia importante una iniziativa da parte del Consiglio, ma
in particolare da parte della Giunta, perché si arrivi ad una
conclusione, in quanto qui è inaccettabile il modo con cui vengono
fatte le assunzioni presso la Sitav. E' di dominio pubblico che c'è
un clientelismo sfrenato, che ci sono interferenze pesantissime da
parte del potere politico nei confronti delle assunzioni della
Sitav, per cui è una situazione a cui bisogna porre fine. La Sitav
rispetto alle assunzioni è un po' sullo stesso piano della RAI,
cioè si entra solo se si è lottizzati, questa è la realtà, e
siccome è previsto un regolamento per le assunzioni, dobbiamo
stringere su questa cosa, non possiamo accettare che si vada avanti
senza mai arrivare ad una conclusione con il risultato che
periodicamente si verificano fatti gravi di malcostume, come è uno
di questi che ho qui indicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK