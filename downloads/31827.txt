Consiglio Regionale della Valle d'Aosta - Oggetto del Consiglio n. 712 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 712 del 23 settembre 2009 - Resoconto
OGGETTO N. 712/XIII - Interrogazione a risposta immediata:
"Soluzioni per ovviare al problema dello stoccaggio dei materiali
inerti da scavo".
Interrogazione a risposta immediata
Premesso che:
- con sentenza 61/2009 la Corte Costituzionale ha dichiarato
l'illegittimità costituzionale dell'art. 14 (commi 1, 2, 3 e 6)
della Legge regionale 31/2007 (Nuove disposizioni in materia di
gestione dei rifiuti) e dell'art. 64 della Legge regionale 5/2008
(Disciplina delle cave, delle miniere e delle acque minerali
naturali, di sorgente e termali);
- la sentenza citata ribadisce che la materia "gestione dei
rifiuti" rientra nella potestà esclusiva statale per i profili
attinenti la tutela dell'ambiente (art. 117, secondo comma, lettera
s) Cost.) e che le disposizioni di cui al D. Lgs. 152/2006
costituiscono standard minimi e uniformi di tutela dell'ambiente
inderogabili per i legislatori regionali;
- la sentenza citata precisa che il legislatore regionale non
può escludere dal novero dei rifiuti i materiali inerti da scavo e
disporne un trattamento diverso;
Considerato che con la censura degli articoli in questione si
ripropone - e da urgenza si sta trasformando in vera e propria
emergenza - il problema dello stoccaggio dei materiali inerti da
scavo già emerso nel recente passato in Valle d'Aosta;
Vista l'attuale (lunedì 14 settembre scorso) decisione
dell'Assessore regionale dell'Ambiente di adesione della Valle
d'Aosta alla "Settimana europea per la riduzione dei rifiuti" nel
quadro del programma della Commissione Europea Life+;
tutto ciò premesso, i sottoscritti Consiglieri
regionali
Interrogano
la Giunta regionale per sapere quali soluzioni legislative e
amministrative prevede di adottare per ovviare al problema esposto
in Premessa ed entro quale termine.
F.to: Tibaldi - Benin - Lattanzi
Président
- La parole au Conseiller Secrétaire
Tibaldi.
Tibaldi (PdL)
- L'attualità dell'iniziativa è sotto il
profilo formale offerta dalla recente dichiarazione dell'Assessore
regionale dell'ambiente, in particolare il 14 settembre scorso, di
adesione della Valle d'Aosta alla settimana europea per la
riduzione dei rifiuti nel quadro di un programma della Commissione
europea Life+. Però c'è un'attualità sostanziale che è invece meno
istituzionale e decisamente più preoccupante, visto che il problema
dello stoccaggio dei materiali inerti da scavo sta emergendo in
tutta la sua gravità - come ben saprà l'Assessore - e riguarda non
solo i soggetti privati che devono conferire da qualche parte i
residui di piccole demolizioni o di piccoli scavi, ma soprattutto
le imprese del comparto edile che movimentano volumi di materiali
ben più consistenti in termini di metri cubi.
C'è una sentenza della consulta, la n. 61 del 2009, che ha
cassato una porzione importante di due leggi regionali: la n. 31
del 2007 e la n. 5 del 2008, sottolineando in particolare che la
materia della gestione dei rifiuti rientra nella potestà esclusiva
statale per i profili attinenti alla tutela dell'ambiente, in
particolare lo ricorda l'articolo 117 della Costituzione, e le
disposizioni del decreto legislativo n. 152 del 2006 costituiscono
degli standard minimi e uniformi di tutela dell'ambiente
inderogabili per i legislatori regionali. Ma questa sentenza dice
di più: dice che il legislatore regionale non può escludere dal
novero dei rifiuti, come ha fatto la Valle d'Aosta, i materiali
inerti da scavo e disporne un trattamento diverso. In molti si
ricorderanno le vicende che sono occorse nell'autunno 2007, quando
il Corpo forestale valdostano ha proceduto al fermo amministrativo
di diversi automezzi e erogato pesanti sanzioni pecuniarie ad
imprese edili valdostane in relazione a presunte irregolarità nel
trasporto di inerti in cantiere, vicenda che è stata fortemente
penalizzante per le aziende interessate, e che rischia, oggi, di
riproporsi. Ecco perché, con questa interrogazione, chiediamo alla
Giunta quali soluzioni ha in mente per ovviare al problema esposto
ed entro quale termine.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente. In riferimento
all'interrogazione va precisato che la normativa nazionale in
materia di gestione dei rifiuti, e soprattutto quella che
disciplina la gestione dei materiali e rifiuti provenienti da
attività di scavo, che è rappresentata dall'articolo 186 del
decreto n. 152 del 2006, è stata oggetto di modificazioni
successivamente alla data di emanazione della legge regionale in
materia di rifiuti, la n. 31 del 2007. In particolare va citato il
decreto legislativo n. 4 del 2008 con cui lo Stato ha fortemente
innovato l'articolo 186 riguardante le rocce da scavo. Ha portato
modifiche e semplificazioni che di fatto risultano meno restrittive
rispetto a quanto disciplinato dalla legge regionale n. 31 del
2007, in particolare all'articolo 14 che - come già sottolineato -
in parte è stato dichiarato illegittimo dalla Corte costituzionale,
non tanto nel contenuto, considerando appunto che la norma
nazionale è ora addirittura meno restrittiva di quella che era
stata approvata a suo tempo dalla Regione, ma in quanto la Regione
non è soggetto competente a disciplinare in materia ambientale,
ambito questo di competenza esclusiva dello Stato.
In considerazione delle modificazioni intervenute a livello
statale, viste le abrogazioni che sono state apportate alla legge
regionale con la citata sentenza della Corte, e considerate tutte
le altre norme rimaste in vigore della legge regionale, come
Assessorato abbiamo giudicato non necessario intervenire con
normative correttive della legge regionale. Abbiamo piuttosto
ritenuto di dover fornire specifiche indicazioni di carattere
tecnico-amministrativo e autorizzativo in merito alla corretta
gestione dei materiali provenienti dalle attività di scavo, con una
comunicazione piuttosto articolata inviata il 24 aprile 2009 a
tutti gli enti e i soggetti potenzialmente interessati alla sua
applicazione, fra cui i Comuni, le associazioni di imprese, gli
ordini professionali. Questa nota riporta anche le modalità per
ridurre sin dalla produzione la quantità di materiale di rifiuti da
avviare allo smaltimento e al recupero. Posso fornire copia della
nota, in modo da poterla consultare.
Per quanto concerne le modalità di autorizzazione e gestione dei
depositi per questi materiali, le disposizioni sono riportate in
particolare al punto 2 della nota. Preciso poi che ad oggi non sono
pervenute all'Assessorato richieste per la realizzazione di
depositi preliminari di materiali inerti da scavo. Per quanto
riguarda infine la settimana di minimizzazione dei rifiuti cui
abbiamo aderito, voglio precisare che le iniziative sono piuttosto
rivolte alla riduzione dei rifiuti urbani, con particolare
riferimento agli imballaggi.
Président
- La parole au Conseiller Secrétaire
Tibaldi.
Tibaldi (PdL)
- Prendendo atto della risposta
dell'Assessore, il nostro riferimento "settimana di riduzione dei
rifiuti" alla quale ha aderito la Valle d'Aosta, ha anche un
intento provocatorio, penso che l'Assessore lo avrà colto, perché i
rifiuti da inerti da scavo non è che possono essere ridotti o messi
in tasca o collocati da qualche parte; il problema sussiste e
bisogna avere il coraggio di riconoscerlo, anche perché durante
l'estate, che è un periodo tipicamente utilizzato dalle imprese del
comparto edile per potenziare i lavori che durante la stagione
invernale non possono essere compiuti, è stata chiusa la discarica
di Nus per rifiuti inerti, che ovviamente accoglie tutti i
conferimenti del comprensorio della Monte Emilius e questo è un
problema. Ma sono problemi che ci sono stati sollevati - questo lo
diciamo per doverosa e opportuna conoscenza - da imprenditori del
settore, ma anche da enti locali.
Adesso la ringraziamo per la nota che ci ha citato e che
fornisce le indicazioni agli enti locali e ai soggetti interessati,
e approfondiremo comunque la materia.
Presidente
- Veramente credo che i Consiglieri non hanno
però avuto come indicazione se lei è soddisfatto o non è
soddisfatto, perché mi pare che sia questo l'obiettivo...
(interruzione del Consigliere Segretario Tibaldi, fuori
microfono)
...scusi, il Regolamento è chiaro, non ci inventiamo adesso dei
percorsi diversi da quelli che abbiamo convenuto! Ognuno cerchi di
attenersi a quelle che sono le regole concordate, altrimenti non ci
si capisce più!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK