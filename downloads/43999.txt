Consiglio Regionale della Valle d'Aosta - Oggetto del Consiglio n. 1100 del 2 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1100 del 2 dicembre 2021 - Resoconto
OGGETTO N. 1100/XVI - Interpellanza: "Interventi per il
finanziamento di iniziative di housing sociale".
Bertin (Presidente) -
Punto n. 38 all'ordine del giorno.
Per l'illustrazione il consigliere Baccega.
Baccega (GM) -
Parliamo ancora di edilizia residenziale
pubblica che pare sia uno dei temi che maggiormente vede delle
difficoltà oggettive. Il Ministero parla e sposta l'attenzione sui
livelli essenziali delle prestazioni sociali, nel piano salute e
benessere sociale parlate di potenziare quanto già fatto e
sviluppare nuove iniziative. E allora noi vorremmo sapere rispetto
all'
housing
sociale cosa ne pensa questa Giunta.
Entrando nel vivo dell'interpellanza, era il 17 maggio 2019
quando nell'aula Maria Ida Viglino si discusse in un convegno
organizzato dall'ARER e dall'Ordine degli architetti e nella
conseguente tavola rotonda intervennero l'Assessore alla sanità e
l'Assessore all'edilizia residenziale pubblica. Il tema del
convegno e della tavola rotonda era: "Un nuovo progetto per Aosta,
pratiche virtuose dell'abitare sociale". Fu un convegno molto
partecipato, patrocinato dall'ordine degli architetti, all'ordine
degli ingegneri, dall'ordine degli psicologi, degli assistenti
sociali, degli avvocati, dei medici e dei farmacisti. Un convegno
estremamente interessante, che aveva visto il coinvolgimento di
tutte quelle professionalità che ho indicato e che ha illustrato
come si sta sviluppando a livello nazionale l'edilizia residenziale
popolare, dove sono quanto mai attuali gli indirizzi del Piano
nazionale di ripresa e resilienza, che pare che attraverso la
frettolosa pianificazione non abbia trovato spazi in questo
settore. Poi successivamente, nel 2019 fu presentato da parte della
Fondazione housing sociale di Milano, sempre qui a Palazzo
regionale, un progetto per una iniziativa per sviluppare ad Aosta,
che se non sbaglio era patrocinato anche da una fondazione
bancaria, suppongo la Fondazione Compagni di San Paolo, ma di
questo non sono certo, cercherò di approfondire.
Parlo di progetti e di interventi di assoluta qualità che si
coniugano perfettamente con la funzionalità degli ambienti e che
impiegano innovative e avanzate soluzioni di risparmio energetico e
sostenibilità ambientale. Per quanto riguarda l'aspetto prettamente
progettuale e realizzativo, è sicuramente doveroso spendere delle
riflessioni sulla questione dell'housing sociale. Per dirlo in
italiano, è meglio parlare di edilizia residenziale sociale o
edilizia abitativa sociale, che è differente rispetto alla semplice
edilizia residenziale pubblica, che comunque da noi in Valle
d'Aosta ha sempre cercato di dare risposte anche significative e
importanti.
È necessario, dal nostro punto di vista, cambiare paradigma,
perché proprio attraverso l'individuazione dei bisogni effettivi
della popolazione, si era preso atto della necessità di edilizia
residenziale sociale. Nelle recenti audizioni il tema della
popolazione socialmente in difficoltà è stato fortemente rimarcato
ed evidenziato da molti dei soggetti che abbiamo audito.
Negli anni sanità e servizi sociali hanno sempre evidenziato
carenze determinate dalla mancanza di alloggi per persone che hanno
bisogni più significativi, al di là della casa per questioni
economiche. Parlo di sanità, di socializzazione, di attenzioni, e
questo senza dover aspettare liste o graduatorie e non solo quelle
dell'ERP, per lo meno. Parlo di quote di appartamenti per i
giovani, bilocali per i
single
, alloggi per mamme con
bambini, anziani, anziani soli, e soprattutto disabili. Il tema
delle barriere architettoniche era venuto fuori molto forte
all'atto dell'assegnazione degli alloggi del contratto di quartiere
1, il Condominio del Sole, dove probabilmente la progettazione
dell'epoca non aveva dato forza e spazio a questa problematica
delle barriere architettoniche. Ma anche in armonia con il progetto
tanto perseguito e mai realizzato, ma lei ne ha parlato, Assessore,
nei giorni scorsi, del "Dopo di noi".
Il quadro che stiamo vivendo vede ben 414 nuclei familiari in
graduatoria, che non so quando potranno avere risposte, non
certamente nei prossimi anni, ma suppongo forse nei prossimi dieci
anni, anche perché all'orizzonte non si vede costruzioni di
edilizia residenziale pubblica. Certamente tra questi casi ci sono
quelli che esulano dalla collocazione nella graduatoria di ERP, ma
necessitano di altre attenzioni sociali e sanitarie, in un contesto
di integrazione e condivisione facilmente identificati.
Di tutto questo nei documenti di programmazione, nel DEFR, nel
bilancio del triennio, si legge poco o nulla. Come ho detto nella
mozione del Consiglio regionale scorso, pare sia stato un po'
dimenticato questo settore. Il piano triennale dell'ARER va
aggiornato, ma va aggiornato con indirizzi reali rispetto alle
reali esigenze che questa collettività deve avere, e guardo anche i
colleghi del PD che so che sono molto attenti a questa
problematica, che vede anche la loro assessora al Comune di Aosta
impegnata in questa direzione.
Voglio tornare anche al 2017, 2018 e 2019 dove si era arrivati a
proporre importanti pianificazioni, relazioni a seguito ovviamente
di studi effettuati. Anche l'ARER aveva fortemente collaborato in
questa direzione e ci sono documenti all'ARER che testimoniano che
sull'housing sociale si era fatto uno studio approfondito.
Ora, attraverso questa breve presentazione e riflessione, pare
che questo percorso lo si voglia interrompere. Politicamente
chiediamo e vogliamo capire se è così, oppure se ci saranno dei
risvolti positivi in futuro. Chiediamo se si intenda finanziare
l'iniziativa di edilizia abitativa sociale, se si sono avviate
iniziative per perseguire questo obiettivo; qui si può anche
lavorare nelle partnership privato-pubblico, che non è una cosa da
abbandonare, ci sono le fondazioni a disposizione che mettono
risorse, ci sono risorse statali in questa direzione. Chiediamo se
si ritiene che le risorse ARER - questa domanda è provocatoria,
ovviamente - investite in buoni postali - sono più di 8 milioni di
euro, lo sapete - saranno disponibili nel 2022 e possano servire in
parte a questa situazione, e se lei e i vostri uffici hanno preso
in mano tutta quella documentazione di cui ho parlato e che era
sicuramente servita a darci il quadro e a individuare gli indirizzi
precisi per andare in quella direzione.
Presidente -
Assessore Barmasse per la risposta.
Barmasse (UV) -
Con riferimento ai primi due quesiti
dell'interpellanza, cioè se si intende finanziare iniziative di
housing
sociale e quali iniziative sono state prese finora
per perseguire questo importante obiettivo: in ambito di housing
sociale, come previsto nel piano regionale per la lotta alla
povertà 2018-2020, il dipartimento politiche sociali ha avviato, a
partire dall'anno 2019, varie sperimentazioni. In particolare, con
deliberazione n. 539 del 29 aprile 2019, la Giunta regionale ha
approvato l'avvio di una procedura di coprogettazione, ai sensi
dell'articolo 55 del decreto legislativo 3 luglio 2017, codice del
terzo settore, per la definizione di un progetto di dettaglio da
presentare al Ministero del lavoro e delle politiche sociali, per
la realizzazione di una proposta di intervento per il contrasto
alla grave emarginazione adulta e alla condizione di senza dimora
in Valle d'Aosta. La procedura ha consentito l'avvio del progetto
"Dimore", a valere sui fondi statali e comunitari per una spesa
complessiva di 300 mila euro. Tale progetto ha permesso di
sperimentare sul territorio regionale l'approccio
dell'
housing
first
, inteso quale modello innovativo
di intervento nell'ambito delle politiche sociali per il contrasto
alla grave marginalità sociale, basato sull'inserimento di persone
senzatetto in singoli appartamenti indipendenti, allo scopo di
favorirne uno stato di benessere dignitoso e forme di
reintegrazione sociale attraverso progetti personalizzati di presa
in carico a lungo termine, per accompagnare le persone verso
l'autonomia e il reinserimento sociale, anche mediante
l'accompagnamento in attività lavorative e/o similari. Il progetto
verrà ulteriormente prorogato al 31 dicembre 2023.
Sempre con riferimento all'argomento oggetto dell'interpellanza,
con deliberazione della Giunta regionale n. 292 del 17 aprile 2020,
al fine di fronteggiare l'emergenza Covid nell'istituto
penitenziario di Brissogne, è stata approvata la realizzazione di
un progetto di housing in favore di detenuti senza una fissa
dimora, al fine della concessione delle misure di detenzione
domiciliare negli ultimi mesi della pena prevista. L'attività
progettuale è stata finanziata per un valore di euro 135 mila con
fondi assegnati da Cassa delle ammende e realizzata in
coprogettazione con gli enti territoriali del Ministero di
giustizia e con gli enti del terzo settore. Nell'ambito della
sperimentazione sono stati accolti sette detenuti, che hanno così
potuto beneficiare delle misure alternative alla detenzione e di un
percorso di reinserimento sociale, occupazionale e lavorativo.
Tutti i percorsi hanno avuto un buon esito in termini di espiazione
della pena e di inserimento in attività formative e lavorative. Il
progetto terminerà il 31 dicembre 2021.
Ancora, nell'ambito dell'istruttoria di coprogettazione
approvata con la deliberazione n. 796 del 28 giugno 2021, sulla
base delle linee guida sui rapporti tra gli enti pubblici e gli
enti del terzo settore approvate con decreto ministeriale n. 72 del
2021, il dipartimento politiche sociali, a seguito della mappatura
dei bisogni emersi nel corso della pandemia, ha definito l'avvio di
una progettualità finalizzata a fronteggiare il crescente disagio
abitativo e la crescente difficoltà di reperire e mantenere una
collocazione abitativa da parte dei nuclei familiari e degli
individui in condizioni di povertà e marginalità. Nello specifico,
la progettazione che verrà avviata con il soggetto partner del
terzo settore, selezionato da un'apposita commissione di
valutazione, intende avviare sul territorio una sperimentazione
volta a costruire un sistema di strategie e di interventi
strutturati e tra loro coordinati, finalizzati a promuovere
l'esperienza di housing sociale. Tale sistema mira a ottimizzare le
risorse in ambito abitativo presenti sul territorio, con
l'obiettivo di promuovere l'uguaglianza di opportunità e di
trattamento dei cittadini su tutto il territorio regionale. Le
attività progettuali verranno realizzate a valere sul fondo per il
finanziamento di progetti e di attività di interesse generale degli
enti del terzo settore, di cui all'articolo 72 del codice del terzo
settore, e sulla quota di cofinanziamento del soggetto partner per
un valore complessivo di euro 270 mila e prenderanno avvio nel
corso dell'anno 2022.
Come previsto nella bozza del piano regionale per la salute e il
benessere sociale 2022-2025, sulla base della definizione dei
livelli essenziali delle prestazioni sociali contenute nel piano
sociale nazionale 2021-2023 recentemente approvato,
l'Amministrazione regionale intende potenziare ulteriormente il
sistema di interventi e servizi nell'ambito dell'housing sociale
già avviati sul territorio regionale, a valere sui finanziamenti
statali strutturali, su fondi comunitari e sul PNRR.
Con riferimento al terzo quesito, ovvero se le risorse dell'ARER
collocate in buoni postali possono finanziare questo progetto, come
illustrato in precedenza, le esperienze di housing sociale portate
avanti dall'Amministrazione regionale sono state finanziate
attraverso fondi statali e comunitari. Per quanto concerne le
risorse ARER investite in buoni postali, si precisa che tali buoni
sono vincolati fino al 2023 e che sino a tale scadenza la rendita
che ne deriva è una quota imprescindibile per assicurare il
raggiungimento del pareggio contabile del bilancio ARER e
soprattutto quel margine di parte corrente che l'azienda deve
garantire. Un eventuale utilizzo anticipato produrrebbe ingenti
squilibri di bilancio. Inoltre, si evidenzia che, raggiunta la
scadenza dei buoni postali, il controvalore sarà utilizzato per
interventi e in parti investimenti sul patrimonio ARER, come da
vincolo gravante su tali fondi.
Infine, con riferimento al quarto quesito, ovvero se sono a
conoscenza di una presentazione fatta a Palazzo regionale da parte
di un importante istituto bancario, che ha portato all'attenzione
del Consiglio esperienze di housing sociale sviluppate in altre
Regioni, ammetto di non essere a conoscenza dei contenuti di tale
incontro che credo sia avvenuto nel periodo prepandemico,
precedente quindi all'insediamento dell'attuale Giunta regionale.
Tuttavia, dagli elementi indicati nel quesito, si immagina che
nell'interpellanza lei faccia riferimento a iniziative di housing
sociale sperimentate in diverse realtà territoriali a iniziativa
prevalentemente private e del terzo settore, rispondenti a diversi
obiettivi nell'ambito dell'Agenda ONU 2030 per lo sviluppo
sostenibile, tendenti a sconfiggere la povertà, a ridurre le
disuguaglianze e a rendere le città e gli insediamenti umani
inclusivi, sicuri, duraturi e sostenibili. In tal senso tali
iniziative sono di sicuro interesse per l'Amministrazione
regionale, che potrà agire in stretto accordo con enti del terzo
settore, in particolare le fondazioni filantropiche eventualmente
interessate a investire anche in Valle d'Aosta in iniziative
similari.
Presidente -
Per la replica il consigliere Baccega.
Baccega (GM) -
Io apprezzo lo sforzo che viene fatto
nella lettura di risposte che francamente mi lasciano perplesso.
Lei ha parlato di due delibere del 2019 e del 2020 che ho portato
io in Giunta, quindi le conoscevo molto bene, ma sono interventi di
300 mila euro da una parte e 135 mila euro dall'altra, e servono
per comprare le noccioline in questo settore!
Evidentemente qui si parla di progetti di più ampio respiro, di
investimenti. Quindi, se quegli 8 milioni di euro dell'ARER devono
andare in parte in investimenti, possono servire all'uopo. Si parla
di costruire un certo numero di alloggi per disabili, per giovani
coppie, per giovani
single
; tutto questo è il percorso che
si intende avviare.
Non sono per nulla soddisfatto della risposta. Credo che
politicamente sia doveroso fare un approfondimento su questo tema,
perché sicuramente, durante l'approvazione del DEFR, cercheremo di
essere ancora più pressanti rispetto a questo tema a cui teniamo
molto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK