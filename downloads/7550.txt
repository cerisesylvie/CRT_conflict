Consiglio Regionale della Valle d'Aosta - Oggetto del Consiglio n. 2274 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2274 del 22 ottobre 1986 - Resoconto
OGGETTO N. 2274/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Informo il Consiglio della attività svolta
dalla Presidenza del Consiglio e dagli altri organi consiliari dopo
l'ultima adunanza.
Disegni di legge presentati:
Disegno di legge n. 323
, presentato dalla Giunta
regionale in data 14 ottobre 1986, concernente: "Sottoscrizione di
capitale azionario della Società finanziaria regionale FINAOSTA
S.p.A." (1^ Commissione)
Disegno di legge n. 324
, presentato dalla Giunta
regionale in data 14 ottobre 1986, concernente: "Finanziamento per
il completamento dell'ala nuova della Casa di Riposo per Anziani
(Ospizio di Carità) in Comune di Aosta" (1^ e 4^ Commissione)
Disegno di legge n. 325
, presentato dalla Giunta
regionale in data 14 ottobre 1986, concernente: "Interventi
finanziari della Regione per il funzionamento di Case di Riposo
gestite da istituzioni private e da Enti morali" (1^ e 4^
Commissione)
Disegno di legge n. 326
, presentato dalla Giunta
regionale in data 14 ottobre 1986, concernente: "Istituzione
dell'anagrafe dei cani e norme per la loro tutela" (1^ e 4^
Commissione)
Disegno di legge n. 327
, presentato dalla Giunta
regionale in data 16 ottobre 1986, concernente: "Integrazione
dell'art. 177 della L.R. 28.7.1956, n. 3 e successive
modificazioni, recante norme sull'ordinamento dei servizi regionali
e sullo stato giuridico ed economico del personale della Regione"
(1^ Commissione)
Disegno di legge n. 328
, presentato dalla Giunta
regionale in data 16 ottobre 1986, concernente: "Primo
provvedimento di variazione al bilancio di previsione per
l'esercizio 1986" (1^ Commissione)
Disegni di legge vistati:
Disegno di legge n. 287
, concernente: "Disposizioni per
agevolare il funzionamento delle scuole gestite da istituti ed enti
morali"
Disegni di legge non vistati: -
Deliberazioni vistate
: n. 27
Sono divenute esecutive per decorrenza dei termini, ai sensi del
2° comma dell'articolo 60 della legge 16 maggio 1978, n. 196, le
seguenti deliberazioni:
n. 2224/VIII
del 25 settembre 1986
concernente:
"Sostituzione di due rappresentanti in seno al Consiglio scolastico
distrettuale del distretto n. 1"
n. 2225/VIII
del 25 settembre 1986
, concernente:
"Sostituzione di un rappresentate in seno al Consiglio scolastico
distrettuale del distretto n. 2"
Deliberazioni non vistate: -
Riunioni:
Conferenza Capi Gruppo e Ufficio di Presidenza: 1
Ufficio di Presidenza: 1
1° Commissione: 1
3° Commissione: 1
1° e 2° Commissione in riunione congiunta: 1
1° e 3° Commissione in riunione congiunta: i
Gruppo di lavoro per la revisione del Regolamento interno: 1
Signori Consiglieri,
nei giorni scorsi è mancato, all'età di 84 anni, Ferdinand
Bionaz che per molti anni fu Consigliere e Assessore regionale.
Con Ferdinand Bionaz scompare un altro protagonista della storia
dell'autonomia valdostana, che visse il travaglio di quegli anni in
cui, tra molteplici difficoltà, l'istituto autonomistico mosse i
suoi primi passi.
Dopo aver partecipato al secondo conflitto mondiale, l'illustre
Scomparso, insieme ad altri protagonisti della storia valdostana,
si adoperò con impegno veramente encomiabile per dare una positiva
soluzione alla questione valdostana.
Allorquando i partiti che componevano il Comitato di Liberazione
Nazionale assicurarono il loro appoggio alle richieste di
un'autonomia amministrativo-culturale per la Valle d'Aosta e quando
il Consiglio dei Ministri del primo Governo dell'Italia liberata,
nella sua riunione dell'11 luglio 1945, decise di istituire per la
Valle d'Aosta un regime particolare di autonomia locale, integrato
da adeguate misure economiche e finanziarie, ed incaricò un
Comitato di Ministri di elaborare, in base al progetto presentato
dal Comitato di Liberazione Nazionale della Valle d'Aosta, norme
che poi verranno esaminate dallo stesso Consiglio dei Ministri
nella seduta del 25 luglio, Ferdinand Bionaz, insieme al Professor
Alessandro Passerin d'Entrèves, allora prefetto di Aosta, ad Enrico
Pareyson e alla Sig.na Maria Ida Viglino, fece parte della
Commissione che trattò con il Governo Parri la soluzione del
Problema autonomistico, risoltasi positivamente qualche giorno dopo
con l'emanazione del decreto luogotenenziale n. 545 del 7 settembre
1945.
Il 13 gennaio 1946 Ferdinand Bionaz entrò a far parte del primo
Consiglio Valle su designazione della Democrazia Cristiana.
Dal 5 aprile 1948 al 1949, anno in cui si svolsero le prime
elezioni regionali a suffragio universale, Ferdinand Bionaz fu
Assessore alla Pubblica Istruzione in sostituzione del
dimissionario Avv. Ernest Page, presentatosi candidato alle prime
elezioni politiche del 18 aprile 1948.
Eletto successivamente Consigliere regionale nel 1949 nella
lista della Democrazia Cristiana e dell'Union Valdôtaine, fu
Assessore ai Lavori Pubblici sino all'8 luglio 1954. Rieletto
Consigliere nella seconda legislatura 1954-1959, e fu Assessore
alle Finanze.
Per più di tredici anni Ferdinand Bionaz ebbe modo di operare al
servizio della Comunità valdostana e oggi, al momento della Sua
scomparsa, ritengo doveroso che questa Assemblea ne ricordi la
proficua ed intensa attività.
Come Assessore alla Pubblica Istruzione, continuò il paziente
lavoro iniziato dall'Avvocato Page per la creazione di una scuola
valdostana.
Come Assessore ai Lavori Pubblici, si distinse in modo
particolare per la competenza con cui affrontò il problema di
dotare la nostra Regione di una adeguata rete stradale.
Come Assessore alle Finanze, si impegnò per risolvere il
problema della autonomia finanziaria, riconosciutaci dallo Stato
con la legge promulgata il 29 novembre 1955, legge di fondamentale
importanza, detta anche prima legge di riparto fiscale, che restò
in vigore fino al 1971.
Con Ferdinand Bionaz, dunque, la Valle d'Aosta perde un altro
dei suoi figli migliori, un uomo generoso che sempre lottò, anche
in condizioni difficili, per difendere i diritti della neonata
Regione. Gli rendiamo oggi l'ultimo omaggio, rinnovando alla
famiglia dell'amico scomparso le più sentite condoglianze di questa
Assemblea, vogliamo additare il Suo esempio alla nuova generazione
di Amministratori, che deve guardare con profondo rispetto ai Padri
costituenti dell'autonomia valdostana e, fra questi, a Ferdinand
Bionaz.
È mancato nei giorni scorsi a Torino, dopo lunga malattia, il
Cardinale Michele Pellegrino, che fu arcivescovo della Diocesi di
Torino dal 1965 al 1977.
Michele Pellegrino, profondo studioso delle sacre scritture e
pastore esemplare della Diocesi di Torino in anni difficili,
caratterizzati da profonde tensioni sociali, scompare una delle
figure più eminenti della Chiesa italiana, un protagonista di
primissimo piano di quell'eccezionale avvenimento che fu il
Concilio Ecumenico Vaticano II.
Dall'ultima Seduta del Consiglio si sono nuovamente verificati
gravi attentati in alcune parti del mondo e precisamente a
Gerusalemme, presso il muro del Pianto, monumento molto caro
alla tradizione israelitica perché ricorda la diaspora del
popolo ebraico.
All'attentato ha fatto seguito una azione di ritorsione
dell'esercito israeliano in territorio libanese.
Comunico infine che la 10^ Commissione Affari Costituzionali del
Senato della Repubblica ha approvato, in sede referente, il disegno
di legge costituzionale concernente "Modifiche ed integrazioni alla
legge costituzionale 23 febbraio 1972, n. 1, concernente modifica
del termine stabilito per la durata in carica dell'Assemblea
regionale siciliana e dei Consigli regionali delle Sardegna, della
Valle d'Aosta, del Trentino-Alto Adige e del Friuli-Venezia Giulia
e modifiche ed integrazioni agli Statuti speciali della Regione
Sardegna e Valle d'Aosta, già approvata in prima deliberazione
dalla Camera dei Deputati.
La Commissione Affari Costituzionali del Senato ha però
introdotto un emendamento all'art. 8 del precitato disegno di
legge, secondo il quale la Corte dei Conti non potrà esercitare
poteri di controllo sugli atti emanati da Comuni e Province del
Friuli-Venezia Giulia su materie delegate dalla Regione.
Il disegno di legge emendato passerà all'esame dell'Assemblea e,
se sarà approvato l'emendamento di cui sopra, dovrà ritornare
all'esame della Camera dei Deputati.
Vi è qualche Consigliere che intende prendere la parola sulle
Comunicazioni del Presidente del Consiglio?
Ha chiesto di parlare il Consigliere Torrione, ne ha
facoltà.
TORRIONE (P.S.I.) -
Certamente non è un grosso problema
quello che sto per affrontare, ma direi che riguarda un po' la
funzione del Consigliere regionale, la sua attività, il suo modo di
essere.
Ho appreso con sentimento di felicità - se vogliamo chiamarlo
così - che la Giunta regionale ha presentato un disegno di legge
sul tatuaggio dei cani, e per questo le faccio i miei
complimenti.
Devo solo rammaricarmi che quando il sottoscritto insieme al
Consigliere Breuvé presentò tale progetto, fu accolto con molta
ironia, e mi sentii addosso, visto che me lo si fece anche
illustrare in quest'aula, un senso di compassione verso uno che
aveva affrontato un problema che assolutamente non andava
affrontato. Di fronte ai massimi sistemi il problema del randagismo
era ben poca cosa.
Adesso apprendo con soddisfazione che la Giunta regionale ha
assunto lei l'iniziativa, mentre il mio disegno di legge è ancora
naufragato in qualche parte del Consiglio e non sono riuscito a
farlo riemergere. Non ho visto questo disegno di legge, mi auguro
che sia compatibile con il mio, ma credo che questo sia un metodo
poco corretto per affrontare il problema non singolo, ma il
problema dei rapporti fra la Giunta e il Consiglio regionale.
Non posso impedire alla Giunta di presentare tutti i disegni di
legge che ritiene più opportuno, lo Statuto lo prevede; dico solo
che a volte si potrebbe guardare con un occhio diverso il
Consigliere che si impegna in un determinato settore, e non poi
ripresentare lo stesso disegno di legge che ha le stesse identiche
finalità. Per di più quando l'ho presentato, in aula mezzo
Consiglio (tanto per essere chiaro) si era messo addirittura a
ridere. Era più uno stato d'animo che volevo esternare che non un
fatto concreto.
Dico solo che nella funzionalità del Consiglio, in generale, è
meglio non mortificare anche quella che è l'iniziativa legislativa
dei singoli Consiglieri.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Primo, per associarmi alle
parole di cordoglio per la morte del Consigliere Bionaz. A nome del
mio partito esprimo le condoglianze alla famiglia e alla Democrazia
Cristiana.
Secondo, per esprimere un senso di sdegno nei confronti del
popolo palestinese che ha fatto un nuovo attentato presso il Muro
del Pianto, un luogo sacro per il popolo d'Israele, un luogo ove
erano raccolti giovani in preghiera. Voglio esprimere a nome mio
personale e del mio partito, la più completa solidarietà nei
confronti del valoroso popolo d'Israele e condannare questo vile
attentato dei Palestinesi, che certo non giova alla
riappacificazione fra popolo d'Israele e popolo palestinese.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Anche il nostro Gruppo si associa alle
parole di commemorazione del Presidente per l'Amministratore Bionaz
scomparso e per il Cardinale Pellegrino.
Il nostro gruppo prende atto con soddisfazione del fatto che la
documentazione sulla Multibox, finalmente, con lettera del
Presidente, Angelo Pollicini, è stata trasmessa alla III°
Commissione. Devo però sollevare un altro problema che è emerso nel
corso delle riunioni ricordate dal Presidente del Consiglio.
La Commissione Casinò, per voce del suo Presidente, ha richiesto
più volte le relazioni che i Commissari presso la Casa da Gioco
avevano, negli anni, inviato alla Giunta regionale. Il Presidente
della Commissione ha sempre sostenuto che da parte della Giunta non
era pervenuta alcuna documentazione.
Abbiamo appreso nel corso di queste riunioni che parte di questa
documentazione era invece stata trasmessa all'ex-Commissario
Manganone. Ora, vorremmo sapere se ha raccontato delle bugie.
Vorremmo sapere se questa documentazione esiste o meno e quindi
chiediamo al Presidente della Commissione e al Presidente della
Giunta di fornircela.
Fino a che non l'avremo ottenuta, non desisteremo su questo
tema, come abbiamo fatto per la Multibox.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK