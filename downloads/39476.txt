Consiglio Regionale della Valle d'Aosta - Oggetto del Consiglio n. 2627 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
FORESTE E TERRITORI MONTANI
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2627 del 23 febbraio 2017 - Resoconto
OGGETTO N. 2627/XIV - Interpellanze: "Rispetto da parte del
Governo regionale delle disposizioni legislative approvate dal
Consiglio regionale" e "Stato di applicazione delle disposizioni
previste dalla legge regionale di stabilità n. 24/2016".
Rosset (Presidente) -
I punti n. 20 e n. 21, come
concordato nella riunione della Conferenza dei Capigruppo, vengono
discussi congiuntamente. Ha chiesto la parola il collega Gerandin,
ne ha facoltà.
Gerandin (GM) -
Il discorso relativo ai 167 forestali era
già stato oggetto di discussione all'atto dell'approvazione della
legge finanziaria. Ricordo che c'è il comma 3 dell'articolo 6 della
finanziaria che dice: "entro il 31 ottobre 2017, la Giunta
regionale presenta alla commissione consiliare competente un
progetto per la ricollocazione del personale dell'ex Direzione
Agenzia regionale del lavoro e degli operai e impiegati
agricolo-forestali assunti con contratto di diritto privato in enti
già esistenti o di nuova istituzione, al fine di razionalizzare e
di meglio organizzare l'esercizio delle relative funzioni,
salvaguardandone la professionalità acquisita presso
l'Amministrazione regionale nonché lo stato giuridico e il
trattamento economico di godimento". Già in quella sede ci fu
un'ampia discussione e, rispetto al testo originario, ci fu anche
un emendamento per chiarire questo tipo di percorso, ora è chiaro
che, leggendo poi quello che la Giunta regionale ha approvato con
la DGR n. 48 del 20 gennaio 2017 (Piano della
performance
),
qualche dubbio in merito ci viene perché al capitolo 5, al comma 4,
viene scritto: "è obiettivo del piano della performance
l'inquadramento nella Società regionale dei servizi del personale
oggi assunto dalla Regione con contratti privatistici", per cui
tutto quel percorso che era stato oggetto anche di un ampio - e
penso anche fruttuoso - incontro con le organizzazioni sindacali in
cui c'era stata una presa di posizione e un accordo con le
organizzazioni sindacali che non prevedeva in alcun conto il
passaggio nella Società dei servizi, bensì di studiare un ente
terzo che potesse riconoscere i trattamenti economici, la
professionalità e quant'altro.
Aggiungo, anche se non c'è nell'interpellanza, che in questo
momento mi parrebbe quanto mai opportuno capire se almeno per
quelli che hanno fatto concorso, e mi riferisco a quelli
dell'Ufficio lavoro...eventualmente avere una rassicurazione che si
applichi la normativa dello Stato perché in questo momento c'è un
processo di stabilizzazione a livello di Stato che sta andando
avanti, per cui almeno chi è stato oggetto di concorso che venga
stabilizzato se lo Stato lo permetterà mai. Adesso parliamo di una
legge ancora in itinere che non è ancora attuabile, però un impegno
in questo senso mi farebbe quanto mai piacere. Per gli altri c'è
qualcosa che non ha funzionato indubbiamente, perché non si può
mettere un obiettivo che è stato oggetto di un confronto sindacale,
che prevedeva l'apertura di un tavolo e un processo di
concertazione su un percorso di ricollocamento. Ci è rimasto
pertanto poco comprensibile e capiamo anche la reazione delle
organizzazioni sindacali e del personale perché indubbiamente, a
fronte di rassicurazioni che lei stesso, Presidente, ha dato, in
questo momento quello che si legge sono altre cose.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Non vorrei ripetere quello che ha già
detto il collega Gerandin in quanto le iniziative sono state
scritte in maniera indipendente, ma è lo stesso oggetto.
Due cose: da un lato - come già è stato detto - nella delibera
n. 48 vi è un cenno che ripropone la prima versione del DEFR, che
aveva subito delle modifiche. I sindacati hanno subito fatto
presente questa preoccupazione e a mezzo stampa è venuta una sorta
di risposta che parlava di un fraintendimento. Ora, a parte che ci
viene difficile capire qual è il fraintendimento visto che è stato
scritto nero su bianco, non sarebbe male che vi fosse una rettifica
di questa delibera che chiarisse una volta per tutte perché i
lavoratori sono preoccupati. Dall'altro lato, siccome vi è un
impegno che ha la scadenza al 31 ottobre, però ad oggi quello che
trapela è praticamente il nulla, per cui nessuno sa la situazione
di applicazione di quanto contenuto nella legge finanziaria, non
sarebbe male che vi fosse anche da parte del Governo una qualche
anticipazione su cosa si intende fare, qual è la strada che si
intende intraprendere, senza aspettare la data di scadenza. Questo
proprio per dare una rassicurazione ai lavoratori che quanto è
stato deciso in finanziaria verrà rispettato e vi sarà questo
percorso.
Presidente -
Per la risposta, chiede la parola il
Presidente della Regione, ne ha facoltà.
Rollandin (UV) -
Rispondo alle sollecitazioni, che sono
identiche, per informare che, come chiarito con un comunicato
stampa che abbiamo diramato mercoledì 15 febbraio scorso il
riferimento alla Società dei servizi contenuto nella delibera della
Giunta regionale n. 48 è frutto di un fraintendimento. In effetti,
nel testo del Documento di Economia e Finanza Regionale (DEFR)
approvato dal Consiglio regionale il 27 ottobre scorso non vi è
stato un coordinamento tra il paragrafo punto n. 2.4, che è stato
emendato nel corso della discussione consiliare (pagina 30 del
documento), e l'elenco delle priorità riportato all'inizio del
paragrafo 2 a pagina 27 del documento che è rimasto invariato - e
quindi l'equivoco - ed è stato richiamato nella delibera di
approvazione del piano della
performance
della Giunta
regionale. Confermo pertanto che nei confronti del personale
assunto a tempo determinato con contratti di tipo privatistico, la
Giunta darà applicazione a quanto previsto dal documento di
economia e finanza regionale 2017-2019 e all'articolo 6 della legge
di stabilità regionale n. 24/2016, che il collega Gerandin ha
richiamato.
Voglio dire di più in quanto la stessa preoccupazione è del
collega Roscio: questo pomeriggio ci sarà una riunione con le forze
sindacali per illustrare le bozze che sono presentate sia per
quanto riguarda questo problema che per quanto riguarda il settore
agricolo, quindi va nella direzione da voi auspicata, nel dire:
"facciamo nel più breve tempo possibile". Anche la raccomandazione
del collega Gerandin...è chiaro che viene tenuto nella
considerazione il fatto che chi ha già questi benefici...ma come
lei avrà capito, il problema è quello di fare un passaggio tale da
tenere in considerazione tutte le situazioni esistenti.
Presidente -
Per la replica, chiede la parola il collega
Gerandin, ne ha facoltà.
Gerandin (GM) -
Penso che l'equivoco sia chiarito,
pertanto se già oggi c'è un incontro con le organizzazioni
sindacali, è importante che si tenga fede a quanto è stato previsto
all'articolo 6, comma 3, della legge finanziaria. Quello che ci
tenevo anche a sottolineare, e che ha risposto...è che, qualora
escano delle disposizioni a carattere nazionale che stanno
elaborando in questo momento sulla stabilizzazione, questa sia la
via prioritaria, per cui mi pare un buon approccio se andiamo in
questa direzione.
Presidente -
Per la replica, ha chiesto la parola il
collega Roscio, ne ha facoltà.
Roscio (ALPE) -
Ringrazio il Presidente Rollandin per la
risposta che fuga i dubbi, ma capisce che, viste le notizie, è
legittimo da parte dei lavoratori essere preoccupati. Non ci
sembrava quindi superflua una puntualizzazione, anche perché
veniamo da un dibattito sui lavoratori del Casinò, noi riteniamo
che altrettanta attenzione, altrettanta importanza vada data anche
a questi 167 lavoratori che hanno comunque una situazione non
chiarita e non conclusa. Così come altre iniziative abbiamo fatto
su altri lavoratori - voglio citare, per esempio, quelli dell'ex
Lavazza - che comunque meritano tutti la stessa dignità e la stessa
attenzione per cercare di risolvere il loro problema.
Noi ci auspichiamo che l'incontro di questo pomeriggio, di cui
ha accennato il Presidente, abbia un buon frutto, che le proposte
vadano nella direzione comunque di rispettare quanto deciso dal
Consiglio in applicazione della legge finanziaria di stabilità del
2016, quindi attendiamo di avere anche noi quest'anticipazione che
ad oggi non ci è nota. Al di là dell'impegno complessivo, la
declinazione di come questo avverrà, non ci è nota. Aspettiamo
quindi di sentire anche noi quali saranno le proposte e le
risultanze dell'incontro di oggi pomeriggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK