Consiglio Regionale della Valle d'Aosta - Oggetto del Consiglio n. 663 del 27 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 663 del 27 giugno 1984 - Resoconto
OGGETTO N. 663/VIII - PROPRIETA' IMMOBILIARI DELLA REGIONE AL
DI FUORI DEL TERRITORIO VALDOSTANO E LORO UTILIZZAZIONE -
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
Con
le deliberazioni di Giunta n. 2945 e 2946 sono
state cedute in locazione due aree di proprietà regionale ubicate
in località Poggi in Comune di Imperia; la prima area di mq. 1123
"utilizzata in maniera abusiva quale deposito di materiale da
un'impresa edile" è stata ceduta in locazione per un canone annuo
di L. 1.800.000; la seconda di mq. 1383 è stata affittata per un
corrispettivo annuo di L. 50.000.
Incuriositi dalle più sempre spiccate attitudini alle
funzioni di agenzia immobiliare dimostrate dalla Giunta Regionale,
i sottoscritti Consiglieri regionali
INTERPELLANO
la Giunta regionale per sapere:
qual è la storia e quali le caratteristiche delle aree
suddette;
di quali altre proprietà immobiliari la Regione è titolare
fuori dal territorio valdostano e come le stesse sono
utilizzate.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Devo dire che le proprietà immobiliari
della Regione non finiscono mai di stupire, nel senso che ogni
giorno ne scopriamo una nuova.
L'interpellanza fa riferimento a due delibere di Giunta che ci
ricordano, noi non lo sapevamo, proprietà della Regione anche nel
Comune di Imperia in località Poggi. Si tratta di due de-libere; la
prima riguarda la proprietà di un uliveto, che verrebbe concesso in
affitto; non si capisce bene chi ha coltivato finora l'uliveto, da
quando è di proprietà della Regione e come sia di proprietà della
Regione; mi suggeriscono anche di chiedere dove sia finito l'olio
prodotto. La seconda invece riguarda addirittura un'area che è
stata occupata, si dice abusivamente, da un'impresa edile; adesso
si prende atto del fatto e la Giunta regionale glielo affitta con
un regolare contratto.
Ora, a parte le due delibere che ci hanno dato il pretesto per
questa interpellanza, a noi interessava anche conoscere, se
possibile, la storia di queste proprietà immobiliari e cioè da dove
arrivano, in quale periodo sono state acquisite, quale utilizzo ne
è stato fatto finora e, se è consentito, di conoscere anche, non
dico l'elenco, ma almeno a grandi linee, qual è la disponibilità
del nostro impero fuori dalla Valle d'Aosta. Cioè si vuole
conoscere quali sono le altre aree, gli altri beni immobili, che
questa formidabile società immobiliare, in cui si sta trasformando
la nostra Regione, possiede.
PRESIDENTE:
Ha chiesto la parola l'Assessore alle Finanze
Martin; ne ha facoltà.
MARTIN (Féd. D.P.-U.V.P.):
Allora proviamo a fare un po'
la storia di questo uliveto e di questa spiaggia. La Regione è
proprietaria di questi due appezzamenti di terreno dall'anno 1956
(mi dicono che forse è stato un Assessore comunista a proporre
l'acquisto di questi pezzi di terreno: si tratta comunque di una
battuta). Comunque, di questi due pezzi di terreno, uno è un
uliveto, l'altro è una spiaggia: sono stati acquistati nel '56,
perché, pare, che in quel periodo si volesse costruire nelle
vicinanze una colonia marina. La spiaggia sarebbe servita per avere
uno sbocco verso il mare e l'uliveto, che non è molto grande, 1383
mq. contro i 1123 della spiaggia, serviva per cominciare ad avere
un pezzo di terreno, che in seguito sarebbe stato allargato, per
costruire la famosa colonia marina. E' passato molto tempo, il
progetto è stato abbandonato e, in effetti, i terreni in questo
ultimo periodo non sono stati ben utilizzati.
E' capitata un'occasione: un pensionato della FIAT, che deve
trasferirsi in Liguria per cure e che ha dei pezzi di terreno da
quelle parti, ha visto il terreno e ci ha chiesto se poteva
affittarlo per coltivarlo. La proposta ci è parsa interessante,
perchè nel frattempo, essendo incustodito, erano stati tagliati
alcuni ulivi; quindi se c'è qualcuno che lo cura, tutto sommato, è
una buona cosa ed abbiamo così accolto la proposta di questo
signore. L'affitto è stato calcolato in base ai prezzi di mercato
in quella località; c'è una perizia che, se volete potrò farvi
avere, che calcola l'affitto in L. 50.000 annue per i primi due
anni, in effetti il terreno è incolto ed è da rimettere in
coltivazione, per passare poi a L. 100.000 per gli anni
successivi.
Per quanto riguarda la spiaggia, ora occupata abusivamente da
un'impresa che sta costruendo proprio nelle vicinanze dei
residences, c'è stata una società immobiliare che ci ha chiesto di
poterla affittare in quanto le servirà quando saranno completati i
mini appartamenti. Anche in questo caso il canone di affitto
rispecchia i prezzi e i valori di mercato di quelle località e,
come potete capire, pur essendo minore la superficie, il prezzo è
molto più alto perchè ha un valore più alto rispetto all'uliveto.
Questa è la cronistoria dei due appezzamenti di terreno.
Per venire all'ultima domanda, cioè se la Regione possiede altre
proprietà immobiliari fuori dalla Valle d'Aosta, dirò che siamo
proprietari di altri due appezzamenti; una in Comune di Sanremo,
località San Romolo; si tratta dell'Eremo, un albergo a quattro
piani che è stato adattato a colonia e dovrebbe essere infatti
inaugurato il prossimo 28 luglio. Recentemente siamo stati sul
posto, l'Assessore Marcoz, il Parroco di Champdepraz ed io, per
vedere se i lavori erano ultimati ed abbiamo trovato tutto finito.
Si trova in una bella zona e davanti c'è un parco di circa mq.
2800. Mi pare che la previsione di apertura per il 28 luglio possa
essere rispettata. Un'altra proprietà della Regione si trova a
Castelnuovo di Ceva (sono 1440 mq.) dove è ubicato il cippo
commemorativo in memoria di Corrado Gex.
Questo è tutto quanto la Regione possiede al di fuori della
Valle d'Aosta.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Sono soddisfatto della risposta
dell'Assessore.
Per tornare alle origini della vicenda, credo che il nostro
suggerimento fosse per costruire una colonia al mare e non di
comprare l'uliveto o la spiaggia. La scelta della Regione è stata
poi quella di costruire una colonia marina in montagna, perchè mi
risulta che San Romolo sia a 600 metri di altitudine, per cui
conviene andare a Donnas dove ci sono i castagneti per trovarsi
nelle stesse condizioni. Non abbiamo capito cosa ne è stato dei
beni in questi anni, ma va detto che è positivo il fatto che
perlomeno si stipuli un regolare contratto d'affitto e che questi
beni vengano gestiti in modo produttivo.
Siamo rimasti favorevolmente impressionati dal fatto che le mire
della "società immobiliare" si siano fermate in Valle d'Aosta e non
siano andate oltre i suoi confini. Questa è una consolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK