Consiglio Regionale della Valle d'Aosta - Oggetto del Consiglio n. 1034 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1034 del 17 novembre 2021 - Resoconto
OGGETTO N. 1034/XVI - Interpellanza: "Azioni volte a tutelare
le prerogative dello Statuto speciale valdostano in materia di
utilizzo delle acque pubbliche ad uso idroelettrico".
Bertin (Presidente) -
Punto n. 15 dell'ordine del giorno.
Illustra l'interpellanza il consigliere Aggravi.
Aggravi (LEGA VDA) -
Nel momento in cui è stata scritta
l'interpellanza, il disegno di legge concorrenza era ancora
sostanzialmente una bozza, oggi invece è stato effettivamente
emanato dal Consiglio dei ministri. All'interno dell'annuale
disegno di legge per il mercato e la concorrenza vi è un articolo:
l'articolo 5, che riguarda le disposizioni in materia di
concessioni di grande derivazione idroelettrica, non è la prima
volta che il mio gruppo presenta delle iniziative sul tema, cerco
di andare per punti per arrivare poi alle quattro domande
dell'interpellanza, che cercano e vorrebbero capire meglio rispetto
a quello che si sta facendo.
All'interno del disegno di legge sulla concorrenza sono stati
inseriti e sostituiti alcuni commi dell'articolo 12 del decreto
legislativo n. 79/1999, che era quello che disciplinava il settore
idroelettrico. In particolare è stato inserito un comma in cui si
sottolinea il fatto che le procedure di assegnazione delle
concessioni di grandi derivazioni idroelettriche si svolgono in
ogni caso secondo parametri competitivi, equi e trasparenti sulla
base di un'adeguata valorizzazione economica dei canoni concessori
e di un'idonea valorizzazione tecnica degli interventi di
miglioramento della sicurezza delle infrastrutture esistenti e
degli interventi di recupero, capacità di invaso e quant'altro.
Insomma, in poche parole si ribadisce il principio della
competitività, equità e trasparenza della gara.
Vi sono poi due sostituzioni che in realtà sono collegate, in un
caso si aggiorna una data già presente all'interno del decreto
legislativo che ho citato e, in particolare, si afferma che le
procedure di assegnazione delle concessioni di grandi derivazioni
idroelettriche sono avviate entro due anni dalla data di entrata in
vigore della legge regionale di cui al comma 1ter, quello che
citavo prima, e comunque non oltre il 31 dicembre 2022. Le Regioni
comunicano tempestivamente al Ministero infrastruttura mobilità
sostenibile l'avvio e gli esiti delle procedure di assegnazione
delle concessioni.
Vi è poi un'ulteriore sostituzione di un comma all'interno del
quale anche qua si riaggiorna una data, ovvero si dice che per le
concessioni di grandi derivazioni idroelettriche che prevedono un
termine di scadenza anteriore al 31 dicembre 2023, ivi inclusi
quelle già scadute, le Regioni procedono alla rinegoziazione dei
rapporti concessori per il tempo strettamente necessario al
completamento delle procedure di assegnazione e comunque non oltre
due anni dall'entrata in vigore della presente disposizione,
tenendo conto ovviamente poi di tutta una serie di previsioni
riguardo a chi entra e chi esce dalla concessione.
All'interno del DDL vi è poi un secondo comma all'interno
dell'articolo 5 che statuisce che le Regioni e le Province autonome
di Trento e di Bolzano, che alla data di entrata in vigore della
presente legge hanno già adottato una disciplina legislativa ai
sensi dell'articolo 12 e non hanno ancora avviato le procedure di
assegnazione delle concessioni di grandi derivazioni
idroelettriche, applicano ai fini dell'avvio delle predette
procedure anche le norme di grande riforma economico-sociale della
Repubblica, e si richiama nuovamente il comma 1ter dell'articolo
12, ovvero quello che ho letto per primo che parla appunto di
procedure di assegnazione basate su parametri competitivi, equi e
trasparenti, e non mi dilungo su questo aspetto.
Perché è detto tutto questo? Perché ricordo in varie iniziative
fatte il richiamo sempre e comunque a una previsione del decreto
legislativo n. 79 riguardante le cosiddette "clausole di
salvaguardia", ovvero che, al di là delle norme generali di
gestione del mercato idroelettrico, il comma 1 octies dell'articolo
12 diceva e dice: "sono fatte salve le competenze delle Regioni a
statuto speciali delle Province autonome di Trento e di Bolzano ai
sensi dei rispettivi Statuti e delle relative norme di
attuazione".
Ora, non voglio entrare nella storia di quello che sono state le
varie vicissitudini legate alla Commissione paritetica o
quant'altro, ma richiamiamo un dubbio che ci siamo posti, perché la
Regione non ha, ancorché in una modalità semplificata, legiferato
sull'ambito? Ci è sempre stato detto in poche parole che, grazie
alla norma di salvaguardia, di fatto dobbiamo legiferare in altra
maniera. Questo dubbio comunque ci permane perché un po', e lo
abbiamo già detto, la Commissione paritetica non sappiamo nel
concreto cosa stia facendo... per carità di Dio, speriamo che
lavori, però in tal senso è bene porsi questa domanda, e infatti è
una delle quattro domande, perché comunque nel DDL concorrenza si
citano nuovamente le Province autonome di Trento e di Bolzano e
soprattutto laddove si parla appunto del fatto che non sono già
state avviate le procedure di assegnazione delle concessioni di
grande derivazione idroelettrica, si rimanda al principio di
concorrenza, equità e trasparenza.
Per questo motivo si chiede al Governo regionale: "quale sia lo
stato di avanzamento dei lavori della Commissione paritetica in
merito alla costituenda norma di attuazione in materia di
concessioni di grande derivazione idroelettrica", in sintesi se si
richiama nelle norme statali e anche nelle norme che coinvolgono
comunque realtà autonome ai principi di competitività, equità e
trasparenza, su cosa sta lavorando la Commissione paritetica? E
sappiamo tutti cosa vogliamo dire.
Si chiede poi: "se ad oggi vi siano state interlocuzioni
specifiche con il Governo nazionale o suoi esponenti sulla materia
in oggetto ovvero con i nostri rappresentanti in seno al Parlamento
anche con riferimento ai contenuti del già citato DDL per il
mercato e la concorrenza per l'anno 2021"; "perché ad oggi - e
questa è una domanda dove spero di avere una risposta chiara - non
si sia ritenuto necessario dar corso alla presentazione di uno
specifico disegno di legge regionale così come fatto da altre
Regioni sulla materia" e "quali azioni intenda porre in essere per
salvaguardare le previsioni di cui all'articolo 3 dello Statuto
speciale in materia di utilizzo delle acque pubbliche a uso
idroelettrico", ma soprattutto perché, ripeto, il richiamo continuo
ai principi di cui sopra mi fa ben poco pensare a corsie
preferenziali o modalità preferenziali di assegnazione. Dico questo
perché sappiamo che, al di là dei proclami fatti qua, c'è anche chi
su questa cosa ci ha fatto più di una cavalcata in ordine
elettoralistico e soprattutto andando ovviamente a rilanciare le
questioni dell'acqua pubblica, che poi sono due cose completamente
diverse: quella della gestione della concessione e quella della
proprietà pubblica dell'acqua, ma di questo è inutile parlarne in
questa sede perché chi vuole capire capisce, chi non vuole capire
crede.
Detto questo, io spero che queste quattro domande possano
comunque darci contezza di quello che si sta facendo e soprattutto
del perché non si è legiferato.
Devo rinnovare un po' la mia preoccupazione perché in
particolare il comma 2 di questo articolo 5 del DDL concorrenza un
po' mi preoccupa e, tra l'altro, era in neretto perché è stato
aggiunto successivamente alla prima bozza, le Regioni e le Province
autonome di Trento e di Bolzano, quindi fra le Regioni ci siamo
anche noi, che hanno già adottato una disciplina ma non hanno
avviato procedure di assegnazione delle concessioni di grandi
derivazioni idroelettriche applicano ai fini di queste procedure il
di cui sopra. E chi non ha adottato una disciplina legislativa che
cosa fa?
Presidente -
Risponde il Presidente della Regione, ne ha
facoltà.
Lavevaz (UV) -
Grazie Presidente, ringrazio anche il
collega Aggravi per questa interpellanza, che, come sempre, è molto
puntuale e permette, spero, di fare qualche chiarezza sui punti che
sono toccati e le domande che sono poste. È indubbiamente un tema
molto spinoso come sappiamo tutti, che ha tante sfaccettature, non
in ultimo appunto l'approvazione da parte del Consiglio dei
ministri del DDL concorrenza, che ha effettivamente dei punti
grigi, diciamo così, per quanto ci riguarda.
Venendo alle risposte alle domande, per quanto riguarda la
prima: "qual è lo stato di avanzamento dei lavori...", credo sia
cosa nota che la Commissione paritetica fin dalla prima seduta,
quella alla quale avevo partecipato anch'io insieme alla
Ministra... la questione delle norme di attuazione per le grandi
concessioni, per le concessioni idroelettriche era stata messa come
primo punto da affrontare e così è stato. Fin dalla prima riunione
della Commissione si è analizzata la bozza che già era in mano alla
precedente Commissione paritetica, su quello si è lavorato e si è
anche licenziato un primo schema di norme di attuazione che è stato
già trasferito alle strutture governative per il vaglio degli
uffici competenti. Dal punto di vista della bozza di norma, quindi
la Commissione ha sostanzialmente già fatto il suo lavoro, la prima
parte, rimandando poi a un'analisi di ritorno dalle strutture del
Governo.
Per quanto riguarda invece le interlocuzioni e in particolare in
sintesi il riferimento al DDL concorrenza, di questo ne abbiamo
parlato con i membri della Commissione paritetica di parte
regionale in un incontro che abbiamo fatto adesso non ricordo se
giovedì o venerdì, comunque qualche giorno fa, erano proprio i
giorni in cui il disegno di legge veniva affrontato all'interno del
Governo, quindi con alcuni punti che erano ancora in discussione
ma, di fatto, abbiamo affrontato in una prima analisi quello che
era in esso contenuto, in particolare la questione che lei ha
sottolineato in riferimento alle disposizioni di modifica del
decreto legislativo n. 79. Abbiamo chiesto agli uffici una verifica
puntuale delle ricadute che queste possono avere sul nostro
sistema, sulla nostra impalcatura sia delle norme di attuazione e
poi della legge che sarà da fare in seguito, ma su questo torno
successivamente rispetto alle risposte alla terza e quarta
domanda.
Nello specifico nella Commissione paritetica c'era anche il
senatore Bressa peraltro e abbiamo affrontato anche la questione di
eventuali modifiche da richiedere in fase poi di iter parlamentare
del disegno di legge, che inizia di fatto adesso, quindi una prima
analisi tecnica da parte degli uffici di quello che è da affrontare
dal punto di vista tecnico e poi il Senatore affronterà la
questione nelle sedi opportune.
Rispetto invece alle altre due domande, lei ha chiesto una
risposta chiara, di fatto la risposta in parte se l'era già data,
nel senso che la risposta è sempre la stessa, ma è abbastanza
chiara e dirimente, nel senso che una legge non è mai stata portata
avanti perché si è sempre ritenuto, giustamente come lei ha
sottolineato, che il decreto legislativo n. 79/1999 non si
applicasse in Valle d'Aosta. È quello il motivo per il quale una
legge non si è fatta.
Inoltre la clausola di salvaguardia che è citata anche nella sua
interpellanza richiama espressamente il fatto che debba essere una
norma di attuazione lo strumento appunto di attuazione del dettato
statutario e di armonizzazione della legislazione nazionale
all'ordinamento regionale, quindi quello è il primo strumento; una
volta che c'è la norma di attuazione si potrà procedere in maniera
diversa ma non ci sono interpretazioni di mezzo, nel senso che
quello è sempre stato sostenuto. Adesso al di là delle giuste
preoccupazioni che condivido rispetto a quanto inserito nel comma
del DDL concorrenza, che andrà verificato, capiremo come
affrontarlo ma rimane il fatto che l'impianto del nostro sistema è
questo, quindi, per quanto riguarda le competenze legislative
riconosciute alla Regione dallo Statuto speciale in ambito di
acque, sia acque pubbliche, quindi destinate all'irrigazione e
all'uso pubblico, sia quelle... è un altro comma dello Statuto,
adesso non me le ricordo, per uso idroelettrico, lì siamo e quindi
la norma di attuazione è lo strumento che dobbiamo usare per
incidere in quel campo. Non so se ho risposto ma questo è quello
che posso dire in questo momento.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
La prima cosa che ho capito è che il
nostro uomo all'Avana è il Senatore, è vero che il disegno di legge
farà il suo percorso, è vero che nella prima stesura si è
fortemente voluto incentivare il principio della concorrenza, anche
perché c'è una cosa che tutti citano come un pozzo di San Patrizio:
è il piano nazionale di ripresa e resilienza senza dimenticarsi che
la parte alta sono delle riforme e la concorrenza è fortemente uno
dei principi cardine del PNRR. Probabilmente quindi il disegno di
legge si voleva utilizzare anche in ottica di contrattazione
europea, però, vede, la mia preoccupazione rimane ma non per
l'abilità diplomatica del nostro Senatore, meglio Senatore della
Deputata... è vero, lei dice non ci sono altre interpretazioni, le
norme di attuazione sono lo strumento con il quale una struttura
rigida come quella che caratterizza il nostro Statuto deve operare,
però un po' di preoccupazione c'è perché mi sembrerebbe strano, e
cito sempre il comma 2 dell'articolo 5, che, di fatto, noi siamo
altra cosa rispetto al novero delle Regioni e quindi forse
prudenzialmente, lo avevamo già detto e lo ripetiamo, una legge si
sarebbe potuta fare.
Fra l'altro, lei viene come il sottoscritto dalla scorsa
legislatura e in chiusura di legislatura ci fu anche un allarme a
un certo punto durante un Consiglio sul quale vi era la necessità
di valutare una legge che ci consentisse di passare la nottata del
momento, cioè superare quelle date che continuano a essere
aggiornate.
Rispetto però alle prime iniziative da noi fatte, oggi il quadro
europeo è chiaro, perché comunque la procedura è stata chiusa,
bisognerà leggere le motivazioni che avevano cercato di bloccare la
regionalizzazione - semplifico - delle concessioni, però ripeto,
pur avendo capito che la Commissione paritetica qualcosa ha
licenziato e le strutture del Governo stanno valutando,
sinceramente io non so se questo stia bastando per il futuro delle
nostre concessioni. Sono molto preoccupato, lo dico veramente anche
perché dubito fortemente che ci verranno fatti degli sconti
rispetto al resto dell'Italia, perché ovviamente il
business
è notevolmente interessante, soprattutto per tutta una serie di
realtà dove sino ad oggi hanno fatto la parte del padrone non delle
società partecipate ma delle parastatali o comunque private. Il
grande gioco delle concessioni, quando partirà non si sa, io quindi
penso che avverrà con delle regole certe ovunque, anche perché,
quando si parla di direttive europee, di indicazioni europee, non è
che abbiamo tanto da saltare al di là delle norme di
attuazione.
Il mio stato di preoccupazione quindi permane, sinceramente la
risposta alla terza domanda, quella del perché non si è fatto un
disegno di legge era un po' tautologica, però era necessario
porsela, vedremo cosa succederà e quale sarà il percorso che farà
il disegno di legge sulla concorrenza e se non ci saranno
blitz
da una parte o dall'altra, perché sappiamo benissimo
che, per quello che riguarda il potere contrattuale in Parlamento,
per quello che ci concerne, è sicuramente minore di... sicuramente
il contributo che potrà dare un membro politico che lei ha citato
della Commissione paritetica potrebbe essere grande cosa visto che
fa parte di un partito nella coalizione di governo nazionale,
quindi chissà se quella nomina servirà a qualche cosa. Resta il
fatto, ripeto, che questo comma 2 andrà visto con estrema
attenzione perché, al di là delle prerogative statutarie di tutti e
delle norme di salvaguardia, ripeto, cita i principi di
competitività, equità e trasparenza delle gare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK