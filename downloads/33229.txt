Consiglio Regionale della Valle d'Aosta - Oggetto del Consiglio n. 1660 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1660 del 23 febbraio 2011 - Resoconto
OGGETTO N. 1660/XIII - Reiezione di mozione: "Interventi per
assicurare alla Commissione paritetica mezzi adeguati al proprio
funzionamento".
Mozione
Appreso con viva preoccupazione della decisione del Ministero
delle Regioni di procedere ad un drastico ridimensionamento del
finanziamento previsto per le trasferte dei componenti di parte
statale della Commissione Paritetica per le Norme d'Attuazione
dello Statuto speciale della Valle d'Aosta, riducendolo a soli 328
euro complessivi per tutto l'anno 2011 per l'intera delegazione di
parte statale;
Ricordato come nel caso di specie, al di là del legittimo
diritto e dovere dello Stato di procedere ad un generale
contenimento della spesa pubblica, tale decisione rischi di
compromettere gravemente per il prossimo futuro il regolare
funzionamento di un organo previsto da una norma di rango
costituzionale (art. 48 bis dello Statuto speciale della Valle
d'Aosta, L. Cost. 26 febbraio 1948, n. 4);
Riconoscendo il carattere di urgenza e di indifferibilità
delle questioni attualmente sottoposte al vaglio della stessa
Commissione Paritetica;
Il Consiglio regionale
Impegna
il Presidente della Regione a rappresentare al Presidente del
Consiglio dei Ministri e al Ministro delle Regioni la forte
apprensione del Consiglio regionale per tale decisione e ad
esortare gli organismi responsabili ad assicurare subito alla
Commissione paritetica, per la parte di loro competenza, mezzi
adeguati al proprio funzionamento.
F.to: Louvin - Bertin - Giuseppe Cerise - Chatrian - Patrizia
Morelli
Si dà atto che, alle ore 16,36, riassume la presidenza il
Presidente Alberto Cerise.
Président
- La parole au Vice-président Chatrian.
Chatrian (ALPE)
- Grazie Presidente. Brevemente per
illustrare questa nostra mozione; penso che sia già molto esplicita
e chiara.
Appresa con preoccupazione la decisione del Ministero di un
drastico ridimensionamento del finanziamento previsto per le
trasferte dei componenti della Commissione paritetica e, visto che
esiste il rischio di compromettere gravemente per il prossimo
futuro il regolare funzionamento di un organismo previsto da una
norma di rango costituzionale e riconoscendo infine il suo ruolo,
il suo peso, la sua caratteristica di importanza legata alla
Commissione paritetica, l'obiettivo di questa mozione va proprio
nella direzione di impegnare il nostro Presidente della Regione
affinché rappresenti al ministro competente...ad assicurare
comunque quei mezzi adeguati per far funzionare la Commissione
paritetica.
Penso che non ci siano altre considerazioni in più da fare, mi
sembra molto chiara ed estremamente dettagliata. Grazie.
Président
- La parole au Conseiller Caveri.
Caveri (UV)
- Sarà certamente il Presidente della Regione
a spiegare tutti gli atti che sono in corso; vorrei solo
rappresentare che c'è un imbarazzo da parte dei membri della
paritetica non solo di parte regionale, ma anche di parte statale,
perché effettivamente il calcolo che è stato fatto dal Gabinetto
del Ministro per effettuare i tagli ai sensi della legge
finanziaria è un calcolo che può essere contestato, nel senso che
ovviamente essendo nata la paritetica nell'ottobre 2009, i calcoli
che portano ad avere un budget per pagare la parte statale di soli
300 euro vuol dire neanche la copertura dei biglietti aerei che i
membri devono prendere per gli spostamenti! Quindi credo che ci
sia, oggi, da parte di tutti...il Presidente dirà dell'impegno
della Regione Valle d'Aosta, ma nella stessa situazione ci sono
tutte le paritetiche delle Regioni a Statuto speciale e anche delle
Province autonome.
È ovvio che non si può che considerare che questo rallentamento
dell'attività della paritetica sia negativo - non spetta a me dire
se il vino è buono, perché non sono l'oste -, ma è vero che la
Commissione paritetica ha lavorato nell'anno di attività in maniera
molto intensa, abbiamo avuto dei periodi addirittura di due...
finalmente! Devo dire che ci sono stati anche periodi precedenti in
cui non ero membro della paritetica in cui si sono avute le norme
di attuazione, ma diciamo che in generale ci sono stati degli stop
e
go
. Anche in passato si sono fatte le norme di attuazione,
non si sono fatte solamente in questo ultimo periodo, ma io sono
contento che si siano fatte, perché ho la soddisfazione di essere
stato membro, assieme ad altri colleghi, della Commissione
paritetica.
Ma al di là di tutto, quello che conta è che ci sono in questo
momento all'attenzione della Commissione paritetica delle materie
che ci sono state trasferite dal Presidente della Regione, che sono
significative, per cui è vero che il lavoro che è stato fatto è
importante, ma credo che la
moral suasion
che il Presidente
ha messo in atto potrebbe consentire, speriamo, un ravvedimento
operoso della parte governativa, perché effettivamente siamo di
fronte, con il "48bis", ad una commissione di rango costituzionale.
Essendo lo Statuto di autonomia uno statuto che è legge
costituzionale, siamo di fronte ad un organo di rango
costituzionale, per cui non si può pensare - pur condividendo i
risparmi necessari per il funzionamento ottimale - di lasciarlo
alla canna del gas.
Président
- La parole au Président de la Région,
Rollandin.
Rollandin (UV)
- Grazie Presidente.
Credo che questo tema sia sicuramente degno di tutta
l'attenzione necessaria, tant'è che, come abbiamo avuto conoscenza
di questa preoccupazione da parte del Presidente della commissione,
prof. Angeletti, il 7 febbraio ho scritto una lettera - di cui darò
copia - in cui dicevo che
"è con sincera preoccupazione che
apprendo che nuovi tetti massimi di spesa delle somme disponibili
per il funzionamento della Commissione paritetica sono
previsti".
È vero che le somme sono riferite alla componente
statale, perché la nostra non è in discussione, ma - come è logico
- questo blocca la commissione e...(continuavo):
"la sua debole
entità porta a dubitare persino della possibilità stessa della
funzionalità della commissione. Sono certo che la Signoria Vostra
condivide l'importanza della Commissione paritetica e del suo
fondamentale, imprescindibile ruolo, tanto più in questo
particolare momento. Per questo, assicurando sin d'ora l'impegno
dei componenti di parte regionale della commissione per ottimizzare
il lavoro della paritetica, confido nel suo autorevole intervento
affinché siano previsti i giusti e necessari correttivi in grado
di...".
Questa è la lettera del 7; a questa lettera ha fatto
seguito anche un incontro con il ministro, che ha assicurato che su
questo tema c'è una sensibilità ed una sensibilizzazione anche da
parte degli organi competenti, per cui dovrebbe essere a breve
previsto un intervento.
Allora chiederei solo una cortesia ai proponenti: visto che
questo è stato detto e dovrebbe essere in uno dei provvedimenti
previsti in questo tempo, se è possibile ritirarla in questo
momento; poi, se non c'è una risposta entro un tempo ragionevole,
che vuol dire venti giorni o un mese, saremo noi stessi a
sollecitare la riproposizione in modo che si faccia questa
azione.
L'impegno ci è stato assicurato, quindi noi crediamo che sia
utile dare, fra virgolette, "fiducia" a questo impegno; poi darò
copia della lettera che ho letto ai colleghi, per dire che questa
ulteriore sollecitazione ci sembra, a questo punto, se questo
impegno viene mantenuto, superflua; se invece non ci fosse, saremo
noi stessi a dire: riproponiamo e votiamo questa mozione. Oggi ci
sentiamo di chiedere questo ai colleghi, sennò ci asteniamo, ma non
ha senso, perché siamo d'accordo che, se non c'è questo, la
voteremo, voglio dirlo da subito; quindi non è un rimando solo per
prendere tempo, ma perché c'è stato questo impegno. Siccome era
previsto un intervento già nel "mille proroghe" e poi nel "mille
proroghe" c'è stato di tutto di più, per cui il Presidente
Napolitano ha già messo uno stop...perché questo non poteva essere
visto come una proroga, perché non era una proroga di nulla, era un
elemento in più, come ce ne erano tanti!
Quindi chiederei questo ai colleghi, sennò ci troveremmo ad
astenerci proprio per questa ragione; altrimenti, noi stessi
riproporremo fra un po' quello che voi oggi avete sollecitato.
Si dà atto che, alle ore 16,44, assume la presidenza il
Vicepresidente André Lanièce.
Presidente
- La parola al Vice-presidente Chatrian.
Chatrian (ALPE)
- Grazie Presidente.
Registriamo positivamente le considerazioni che il Presidente
della Regione ci fa, ma a nostro avviso questa mozione andava nella
direzione di rafforzare ulteriormente senza mettere in difficoltà
nessuno, prendendo atto della lettera che oggi ci ha letto e degli
incontri che in queste ultime settimane avete messo in campo. Penso
che sia una mozione che rafforza, che dà ancora più peso nero su
bianco; è un Consiglio regionale che impegna il nostro Presidente,
che mette in risalto le reali difficoltà per far funzionare, a
nostro avviso, una macchina importante e soprattutto con una certa
urgenza.
Manteniamo questa mozione, ma penso che la direzione è la stessa
auspicata dal Presidente, quindi chiedo ulteriormente al Consiglio
di annunciarsi positivamente comunque su questa mozione.
Grazie.
Presidente
- Pongo in votazione la mozione:
Consiglieri presenti: 30
Votanti: 9
Favorevoli: 5
Contrari: 4
Astenuti: 21 (Agostino, Bieler, Caveri, Comé, Crétaz, Empereur,
Hélène Impérial, Isabellon, André Lanièce, Lavoyer, Maquignaz,
Marguerettaz, Pastoret, Prola, Emily Rini, Rollandin, Rosset,
Salzone, Tibaldi, Marco Viérin, Manuela Zublena)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK