Consiglio Regionale della Valle d'Aosta - Oggetto del Consiglio n. 1867 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1867 del 9 marzo 2016 - Resoconto
OGGETTO N. 1867/XIV - Interrogazione: "Situazione dello
studio di rimodulazione del "ticket" di compartecipazione dei
cittadini alla spesa farmaceutica del servizio sanitario
regionale".
Viérin M. (Président) -
Point n° 8 de l'ordre du jour. La
parole à l'Assesseur Fosson.
Fosson (UV) -
Per quanto riguarda la rimodulazione dei
ticket, i dati che lei mi chiede - che sono comunque iniziali -
dicono che l'azienda dispone al momento di quelli relativi al solo
mese di gennaio 2016, ma sono comunque già significativi. Il dato
relativo al primo mese evidenzia il valore di euro 192.994 quale
introito derivante dall'applicazione della quota fissa di cui al
citato articolo 15 della legge finanziaria.
Una mera proiezione matematica su dodici mesi definisce il
possibile maggiore introito per l'azienda in euro 2 milioni e 315
mila, dato che appare in linea unitamente - e questo è il dato
nuovo anche se da verificare - al contestuale dato di riduzione
della spesa farmaceutica territoriale, sempre riferito al mese di
gennaio, con una riduzione di 235 mila euro, con una diminuzione
significativa del numero delle ricette che sono passate da 98 mila
a 80 mila.
È comunque necessario attendere almeno il primo trimestre per
poi consolidare la proiezione. Stiamo analizzando questi dati,
chiaramente un mese non è sufficiente, soprattutto per determinare
quale tipo di farmaci non sia stato più acquisito e soprattutto per
capire quale percentuale di riduzione ci sia stata tra gli esenti e
i non esenti. Comunque, l'introduzione dell'ISEE sulla quota
farmaceutica è sicuramente una questione che ci sta a cuore.
Ricordo che noi siamo stati i primi, nel 2004, a introdurre l'ISEE,
proprio perché siamo profondamente convinti che l'applicazione
dell'ISEE darà più equità, nel senso che farà pagare un po' di più
a chi può e farà pagare di meno, se non nulla, a chi ha un ISEE
molto basso. Riguardo ai tempi, come dice l'articolo 11 della
suddetta legge, la Giunta regionale entro sei mesi dall'entrata in
vigore, stabilirà un sistema di tariffazione, previo parere della
Commissione consiliare, per l'applicazione dell'ISEE e per il costo
del farmaco, a saldi invariati. Quindi ci stiamo lavorando. Per
essere molto concreti, questi primi tre mesi che finiscono a marzo
saranno utili per avere un campione più significativo, e su questo
poter lavorare per arrivare ai sei mesi dell'applicazione di quanto
previsto. Sicuramente il sistema più interessante è quello della
Toscana, che mette insieme l'ISEE con il costo del farmaco. Alcuni
dati non li ho ancora, perché verranno proprio adesso elaborati in
modo preciso. Stiamo lavorando e ci crediamo, e penso che - entro
questi sei mesi, previo parere della Commissione - manterremo
l'impegno di introdurre un altro sistema di applicazione del ticket
a seconda dell'ISEE, a saldi invariati.
Rimane un po' di rammarico, perché a livello nazionale si era
proposto un altro sistema di esenzione e di partecipazione della
spesa, andando a rivedere gli esenti, che da noi sono il 60
percento. Però questo sistema a livello nazionale non è ancora
partito. E rimane ancora il rammarico per questo decreto
dell'appropriatezza, che citava l'altra volta, che avrebbe dovuto
ridurre le prestazioni e che invece è stato bloccato. Quindi
riconfermo quanto è scritto in Finanziaria: nei primi sei mesi
staremo a lavorare su questo per poterlo applicare dai sei mesi
successivi.
Président -
La parole au collègue Fabbri.
Fabbri (UVP) -
Questa nostra interrogazione aveva lo
scopo di riportare l'attenzione su un'azione che ha inciso
profondamente sulla vita sociale, e anche sanitaria, della
popolazione valdostana. È chiaro che non poteva darmi dei dati
estremamente significativi, perché a consuntivo c'è solo un mese,
questo lo sapevamo benissimo, però lo scopo del nostro atto era
proprio quello di mettere in luce che, con l'introduzione di questo
ticket di compartecipazione sulla spesa farmaceutica, siamo entrati
proprio direi - per usare un'espressione un po' forte - nella carne
viva dei nostri cittadini. Questo glielo posso assicurare, perché
molte persone si lamentano di questo fatto.
Vorrei solo commentare insieme a lei un piccolo dato, anche se
molto parziale, che mi ha riferito all'inizio. Lei mi dice che
l'introduzione del ticket è più o meno in linea con quanto
previsto. A me risulta che sia un po' più basso, perché la
previsione era di 3 milioni, qui facendo semplicemente una piccola
moltiplicazione, andiamo a finire a 2,4 milioni, quindi un piccolo
delta in meno c'è. Ma mi dice, come se fosse una cosa positiva, che
in realtà diminuiscono le prescrizioni, le ricette. Non è una cosa
positiva, perché questo vuol dire che la gente si cura meno. Vuol
dire che poi non curandosi, certe patologie vengono trascurate e in
realtà poi c'è un aggravio della spesa sanitaria. Questa è una
logica piuttosto evidente. Quindi, volevo ribadire come in realtà
questo tipo di provvedimento va ad incidere proprio sulla quota di
popolazione di cittadinanza che è la più debole in generale, perché
è a basso reddito ed è con polipatologie: sono gli anziani con
polipatologie, sono le persone handicappate con redditi bassi e più
patologie che devono curarsi e che quindi consumano più farmaci. Le
ho detto di questo effetto
boomerang
che in realtà prima o
poi si manifesterà, e inoltre - citando il comma 11 dell'articolo
dall'introduzione del ticket, che prevede entro i sei mesi la
rimodulazione di questi ticket - proprio perché ha inciso
profondamente e dolorosamente sulla vita dei cittadini, io mi
aspettavo che vi affrettaste e che non lasciaste scadere proprio
l'ultimo momento. Chiaro, ci vuole un po' di tempo, questo lo
capiamo, però la inviterei a sollecitare questa cosa per sollevare
un po' la popolazione, soprattutto quella più debole e che più
risente dell'introduzione di questo ticket.
Il sistema di compartecipazione alla spesa sanitaria, a nostro
avviso, è un sistema inevitabile, visti i tempi che corrono. Però
giustamente bisogna cercare di fare in modo che, primo, sia un
sistema che non colpisca le persone più deboli, secondo, che tenga
bene in considerazione quello che le dicevo, questo effetto
boomerang
che lei conosce molto bene. Detto questo, io torno
a sollecitare, a mettere premura affinché questa rimodulazione sia
fatta il più presto possibile, naturalmente in accordo con la
Commissione, in modo da poter discutere a fondo di questo
sistema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK