Consiglio Regionale della Valle d'Aosta - Oggetto del Consiglio n. 1015 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1015 del 11 febbraio 2015 - Resoconto
OGGETTO N. 1015/XIV - Interpellanza: "Notizie in merito al
prosieguo degli scavi archeologicamente assistiti nello spazio
antistante l'Ospedale Parini di Aosta".
Presidente
- Per l'illustrazione, ha chiesto la parola il
Consigliere Guichardaz; ne ha facoltà.
Guichardaz (PD-SIN.VDA)
- Grazie Presidente.
Mi rendo conto che questa interpellanza si somma alle numerose
iniziative consiliari su questo stesso tema, parliamo dei lavori
archeologicamente assistiti nell'area antistante l'ospedale, ma le
informazioni, anzi, direi quasi le indiscrezioni sul prosieguo dei
lavori, si succedono ad un ritmo talmente rapido da richiedere dei
dati un po' più organici rispetto a quelli frammentari e incompleti
che si leggono qua e là. Addirittura per avere qualche informazione
in più mi sono dovuto leggere dei
reportage
...non so chi è
che mi risponde, se l'Assessore Rini...decidetevi, così...ah
lei!...leggere dei
reportage
su alcuni siti, presumo di
cultura celtica, uno si intitola
Odal Land
, le informazioni
più complete le ho ricavate da questo sito...per dirvi quanto
mistero aleggi intorno a questo scavo. Devo dire che un po' mi
stupisce questa riservatezza, direi "inconsueta" sui ritrovamenti,
mi lascia un po' perplesso questo non sbilanciarsi da parte della
Sovrintendenza, soprattutto considerando la presunta importanza
europea, se non addirittura mondiale. Ricordo che lessi un articolo
del 1994 di Guido Cossard sull'area megalitica di Saint-Martin che
definì il ritrovamento dell'area megalitica forse il più importante
d'Italia, forse addirittura d'Europa per le sue caratteristiche, ma
anche a livello mondiale...insomma, non aveva niente da invidiare a
nessuno, quindi figuriamoci se questo aspetto non può essere
riportato anche sul nostro sito.
Qui, colleghi, stiamo parlando di un sito risalente a oltre
3.500 anni fa, di un'area perfettamente integra e, ci dicono gli
esperti, anche posizionata nella sua sede originaria. Evidentemente
quest'area fu ricoperta, da quello che ci dissero gli archeologi in
occasione del primo sopralluogo, da una colata di fango o da
qualcosa del genere. Da allora è rimasto lì nascosto, questo sito,
indisturbato, per oltre 35 secoli. Leggo che questo cerchio di
pietre, questo
cromlech
...non so se, anche in questo caso,
il termine è corretto...sarebbe molto più ampio di quelli
attualmente rinvenuti in Europa. Leggo che il
cromlech
dell'ospedale avrebbe un diametro 5 volte più grande di quello di
Stonehenge
...figuriamoci...e una superficie 20 volte più
ampia di quello di
Stonehenge
. Credo che di questo sito
neolitico inglese chiunque abbia sentito parlare almeno una volta.
E pensate, colleghi, che le pietre di
Stonehenge
sono state
riallineate e sono state bloccate, diciamo fissate, con del
calcestruzzo nel secolo scorso su un'ipotesi di allineamento
originario. Quindi immaginate che cosa significhi ritrovare un sito
dove le pietre e dove i
dolmen
...o comunque diciamo questo
cromlech
non ha subito per 35 anni nessun tipo di
trasformazione, nessun tipo di prelievo. Immaginate il
cromlech
del Piccolo San Bernardo,
cromlech
che è
considerato, anche quello, uno dei siti più importanti in Europa
nel genere, che è un
cromlech
che ha subito nei secoli
spostamenti e ricollocazioni di pietre, addirittura ci passa una
strada in mezzo e furono prese delle pietre dagli antichi Romani,
furono spostate, furono ricollocate, eccetera, quindi questo vi dà
il segno e il senso dell'importanza di un ritrovamento di questo
genere. Perché la maggior parte dei cosiddetti "megaliti", tornando
a
Stonehenge
, era a terra e quindi è stata ritirata su, è
stata fissata, secondo, come dicevo, un'ipotesi che hanno fatto gli
archeoastronomi, quindi non è neanche detto. Siamo evidentemente in
presenza di una scoperta incredibile, che potrebbe avere dei
ritorni anche turistici, culturali e congressuali enormi.
Stonehenge
, tanto per rimanere sull'argomento, è luogo di
turismo di massa: solo nel 2013 pare ci siano passati 1.200.000
turisti. Tra l'altro intorno è stato costruito un polo museale, un
percorso guidato, si son spesi più di 30 milioni di euro per
valorizzare quel sito che, ad oggi, pare sia superato ampiamente,
in termini di originalità, dal nostro; il sito di
Stonehenge
è pure nella lista dei patrimoni dell'umanità dell'Unesco.
La Valle d'Aosta - credo lo si possa affermare senza timore di
essere smentiti - oggi si può proporre senza complessi di
inferiorità, anzi direi con l'orgoglio quasi di un capofila, come
luogo di primario interesse per l'archeologia megalitica; oltre a
questo sito in fase di classificazione non dimentichiamoci, come ho
detto prima, l'area archeologica di Saint-Martin e del Piccolo San
Bernardo, e se accanto a questa scoperta, a questa nuova vocazione,
ci mettiamo l'inestimabile patrimonio di reperti di epoca romana e
medievale...beh, credo che il pacchetto di offerte per turisti,
ricercatori, studiosi e anche amanti del genere sia davvero
completo. Sarebbe da "poco avveduti", per usare un termine gentile
ed elegante, non rendersene conto e non capire le potenzialità di
una tale concentrazione, in un piccolo territorio come il nostro,
di punti di interesse così importanti.
Non voglio fare particolari polemiche sul perché, a fronte di un
impegno preciso da parte dell'Assessore Rini di organizzare una
visita del cantiere con la V Commissione...non so se si ricorda, in
risposta ad un'interpellanza del collega Donzel...non si sia dato
seguito, ma siamo dell'idea che la cosa vada fatta, e vada fatta al
più presto, nell'interesse non certo delle persone che siedono oggi
in quest'assise, ma dei valdostani tutti. Riguardo poi agli effetti
che tali ritrovamenti avranno sul cronoprogramma dei lavori della
nuova ala dell'Ospedale Umberto Parini...beh, va da sé che ogni
ragionamento non possa prescindere da una conoscenza compiuta e
puntuale dell'entità e dell'importanza dei ritrovamenti stessi. Non
pretendo oggi, Assessore Fosson...mi rivolgo a lei, ma so che non
sarà lei a rispondermi...di sapere quando riprenderete i lavori
dell'ospedale, credo che la decisione ormai non sia più in capo a
un singolo Assessorato e forse neanche a una determinata
Amministrazione regionale. È talmente rilevante l'importanza,
ancora presunta, ma ragionevolmente immaginabile di questa nuova
scoperta che si può prevedere...posso prevedere, senza fare la
"Cassandra" della situazione, un ulteriore stop ai lavori del nuovo
ospedale che, attualmente - leggo sul sito della COUP S.r.l. - sono
prorogati fino al marzo del 2015. Certo, è bene che noi
amministratori si venga messi nella condizione di sapere tutto ciò
che c'è da sapere sull'
iter
dei lavori, sui costi e anche se
vi sono delle idee sul futuro del nostro nosocomio, del nostro
ospedale, perché non è più possibile, colleghi, difendere posizioni
precostituite su questo argomento. Non è più possibile dire, da una
parte, "ve l'avevamo detto"...e non ritiriamo più fuori la
questione del
referendum
, noi siamo i primi a rinunciare a
paternità in questi termini; però, dall'altra, non si può neanche
più dire: "i giochi oramai sono fatti, quindi si va avanti a tambur
battente" e soprattutto non si può più fare di questo argomento,
dell'unica grande opera oramai sul tavolo, una questione di contesa
e di polemica politica, credo che questo sia un tema che va
affrontato in maniera seria.
Il futuro del nostro modello sanitario e, oserei dire, visto che
le elezioni comunali sono ormai prossime, della nostra città, del
nostro capoluogo, dipende dalla lungimiranza che sapremo dimostrare
nei prossimi mesi. Aosta e la Valle d'Aosta sono una miniera
insostituibile, inestimabile di opportunità,
un unicum
irripetibile, inimitabile, che va preservato e che va sfruttato - e
lo dico nel termine diciamo nella sua accezione più positiva - con
una progettualità che guardi al di là del domani e del dopodomani.
Grazie.
Presidente
- Grazie per la risposta. Chiede la parola
l'Assessore Rini; ne ha facoltà.
Rini (UV)
-Merci Monsieur le Président.
Allora, per quanto riguarda la prima domanda:
"il prosieguo
dei lavori"
rispetto alla situazione illustrata in risposta
all'interpellanza che lei ricordava del 13 giugno 2014 ed anche al
sopralluogo in cantiere effettuato dalla V Commissione consiliare
il 9 luglio 2014, il tutto può essere così sintetizzato.
Innanzitutto fino a giugno 2014 sono stati rispettati (per oltre
l'80 percento di avanzamento) i traguardi intermedi fissati nel
cronoprogramma dei lavori iniziati a metà febbraio 2014 per la loro
ultimazione il 22 agosto successivo. Secondariamente, a fine
giugno-inizio luglio, sono scaturite emergenze dell'Età del Ferro a
sud-ovest e da nord-est del cantiere, che hanno indotto la
direzione scientifica ad adottare nelle due aree lo scavo
archeologico estensivo in luogo di quello assistito ed il
Responsabile Unico di Procedimento a concedere all'impresa la
proroga del termine di ultimazione dei lavori al 23 settembre 2014
e, inoltre, a valutare con la direzione dei lavori e ovviamente la
Commissione di collaudo i riflessi contrattuali di questa
differente modalità di intervento. Da detta valutazione sono emerse
innanzitutto la possibilità di concludere i lavori del nuovo
termine con le risorse finanziarie di contratto su circa 6.000
metri quadrati e, inoltre, la necessità di una perizia di variante
suppletiva per proseguire con lo scavo archeologico nel settore
circolare di sud-ovest delimitato dai cippi e spostare a sud-est la
rampa di risalita, quindi i restanti 2.000 metri quadrati. Il
progetto di perizia è stato approvato dalla Giunta regionale il 26
settembre 2014 per una maggiore spesa, per lavoro, di netti 376.292
euro. Infine, all'inizio di novembre, in corrispondenza della rampa
di sud-est del cantiere, è emerso un cumulo di pietre del quale, su
indicazione della direzione scientifica, è iniziata l'indagine,
nell'ipotesi di un tumulo dell'Età del Ferro relazionabile ai
cippi, che ha comportato la concessione di proroga del termine dei
lavori al 3 di marzo 2015. Infine, dicembre 2014 e gennaio 2015,
nell'area occupata dall'allineamento di questi cippi lapidei sono
proseguiti i lavori di perizia fino ai primi di gennaio,
allorquando sono stati sospesi, per le avverse condizioni
climatiche, proteggendo i cippi al fine di completarne
successivamente l'indagine. Nell'area del tumulo è proseguita, con
l'ausilio di un tendone riscaldato, l'esplorazione per definirne
l'ingombro e la natura. Infine le strutture competenti stanno
valutando la compatibilità tra la tutela dei reperti e l'attuale
progetto dell'ampliamento ospedaliero.
Per quanto riguarda la seconda domanda su
"l'eventualità di
ulteriori ritocchi del cronoprogramma"
, rispetto al
cronoprogramma illustrato in risposta all'interpellanza del 31
ottobre 2013, le ulteriori variazioni temporali ipotizzabili sono
sostanzialmente riconducibili: innanzitutto allo slittamento - per
i motivi che ho indicato in precedenza - del termine della seconda
fase dell'investimento; ovvero dello scavo archeologicamente
assistito; al non avvio della gara di aggiudicazione dei lavori
della terza fase di ampliamento in applicazione della risoluzione
del Consiglio regionale del 13 febbraio di subordinazione della
gara a quella verifica di sostenibilità economica del progetto
esecutivo, ed alla sospensione all'inizio di dicembre 2014 del
lavoro di revisione progettuale commissariato a fine ottobre.
Qualora le determinazioni della Sovraintendenza siano assunte entro
marzo 2015, ovviamente le variazioni del cronoprogramma saranno non
solo conseguenti, ma anche in stretta relazione all'oggetto delle
determinazioni medesime.
Per quanto riguarda il terzo punto:
"quanto è
costata..."
, in realtà le ho risposto già prima, perché la
proroga dei lavori di scavo archeologicamente assistito non ha
finora comportato costi aggiuntivi rispetto a quelli contrattuali
comprensivi della perizia suppletiva per maggiori lavori prima
richiamata, quei 376.292, né la proposizione di riserve da parte
dell'impresa. Quindi si prevede che la spesa a completamento non si
discosterà sostanzialmente da quella ad oggi impegnata.
Per quanto riguarda l'ultimo punto sulla possibilità del
sopralluogo, ovviamente, come abbiamo già avuto modo di dire,
accogliamo con favore la richiesta di un ulteriore sopralluogo
della commissione competente.
Presidente
- Grazie Assessore. Per la replica, chiede la
parola il Consigliere Guichardaz; ne ha facoltà.
Guichardaz (PD-SIN.VDA)
- Faccio una previsione, non è
difficile, non bisogna essere degli indovini per prevedere che il 3
marzo 2015 ci sarà un ulteriore proroga e quindi ulteriori costi
che, personalmente, non mi spaventano, nel senso che se il costo
aggiuntivo serve a capire il valore di questo sito ben vengano
soldi finalmente spesi bene per valorizzare un patrimonio
archeologico che, ripeto, è sicuramente un
unicum
nel
panorama addirittura globale, perché non penso che nella medesima
città, nella medesima regione ci sia la possibilità di riscontrare
tre siti di questa entità. Lei è prudente, è giustamente prudente,
ma non ho ancora capito se quelle pietre sono lì per caso, cioè
sono precipitate con qualche frana e si sono posizionate in quella
maniera o se c'è un'ipotesi da parte di qualche archeologo, di
qualche esperto di un qualcosa, di ciò che è stato ritrovato. Mi
risulta che sia stato ritrovato anche un cerchio di pietre
delimitato tra l'altro in una certa maniera, eccetera, e sarebbe
interessante avere delle anticipazioni, che magari ci potete dare
anche in
camera caritatis
se non volete allarmare troppo gli
archeoastronomi, che sennò ci invaderebbero e occuperebbero i
nostri alberghi in questo modo, e magari ce le date durante questo
sopralluogo...
Presidente Restano, siccome è competenza della V Commissione,
lei è sempre così gentilmente sollecito ad accogliere le richieste
di intervento anche nella V - almeno, fino ad ora devo confermare
questa sua disponibilità - le chiedo eventualmente di prendersi
l'impegno di seguire la cosa e di organizzare, com'era già stato
organizzato, sia per il sito megalitico che per gli scavi
dell'ospedale un sopralluogo, in modo tale che si possa capire
intanto di che cosa stiamo parlando, perché io, più che l'unica
foto pubblicata sul sito della COUP S.r.l. e qualche foto con sopra
il logo della Regione, che nascondono praticamente tutto, non sono
riuscito a trovare nient'altro. Tra l'altro, ne approfitto per dire
che questa COUP S.r.l. se si aggiornasse anche un pochino...avevo
già fatto un rilievo quando chiesi di smantellarlo definitivamente
perché ente del tutto inutile, costando 700 mila euro l'anno, e lo
ribadisco ancora adesso: quel sito non dà nessun contributo. Siamo
ancora fermi, non dico all'età megalitica, ma gli aggiornamenti
sono veramente degli aggiornamenti ridicoli, tanto che le
informazioni bisogna andare a cercarle sul sito dei celtici o di
qualche associazione che si interessa di questi argomenti.
Sollecitateli, visto che li paghiamo fior di quattrini, visto che
hanno fior di personale che io presumo che in questi giorni abbia
poco da fare, visto che i lavori sono sostanzialmente fermi, tranne
gli scavi archeologicamente assisiti, sollecitateli comunque di
completare questo sito, in modo tale da rendersi utili perlomeno da
un punto di vista informativo. Io spero che di questa questione se
ne venga a capo.
Ho la sensazione che il mio successore verrà qua probabilmente
ad interrogare sui lavori archeologicamente assistiti e sui
cappucci che avete messo sui
dolmen
per proteggerli. Spero
di no, spero che si possa ragionare su un progetto alternativo,
perché, oggi come oggi, siamo in presenza di uno stop ai lavori
dell'ospedale, siamo in presenza di un qualcosa che io presumo
possa avere un valore tale per cui difficilmente si potrà pensare
di allargare, di ampliare un ospedale. Vi invito a mettervi intorno
ad un tavolo e ragionare ad ipotesi alternative, perché altrimenti
qua, fra vent'anni, siamo di nuovo come vent'anni fa che si parlava
di un nuovo ospedale fatto nell'ala est, nell'ala ovest, nell'ala
sud...cioè, pensiamo a qualcosa, visto che mi sembra che la
situazione contingente sia tale da non lasciar presupporre la
possibilità di un ampliamento, quanto meno in tempi rapidi.
Grazie.
Presidente
- Grazie collega Guichardaz. Punto 15
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK