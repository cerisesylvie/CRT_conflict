Consiglio Regionale della Valle d'Aosta - Oggetto del Consiglio n. 416 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 416 del 11 marzo 2009 - Resoconto
OGGETTO N. 416/XIII - Interpellanza: "Intendimenti in merito
al mantenimento dei livelli occupazionali presso i cantieri
forestali".
Interpellanza
Ricordato che i cantieri forestali non solo rappresentano una
grande risorsa per la tutela del territorio e per la valorizzazione
dell'ambiente montano, ma sono anche un prezioso ausilio
all'occupazione, in particolare delle persone ultracinquantenni che
hanno più difficoltà di inserimento lavorativo;
Preso atto che negli ultimi anni, oltre ai tradizionali
cantieri legati alla gestione dei boschi, alla sentieristica e al
vivaio, sono stati attivati dei cantieri straordinari nella media e
bassa Valle proprio per venire incontro alle difficoltà
occupazionali di tale area, e che questi cantieri hanno avuto un
discreto successo di partecipazione;
Sottolineata la necessità di continuare in questa positiva
esperienza, anche alla luce delle difficoltà economiche di questo
periodo;
la sottoscritta Consigliera regionale
Interpella
la Giunta regionale per conoscere se intenda:
1) continuare nell'esperienza dei cantieri straordinari per
favorire l'occupazione delle fasce più deboli, ed in particolare
degli ultracinquantenni;
continuare nel mantenimento dei livelli occupazionali degli
anni precedenti nei cantieri ordinari;
2) stimolare negli enti locali, ed in particolare nei comuni,
l'effettuazione di una ricognizione dettagliata del territorio al
fine di avere un ampia visione di tutti gli interventi necessari
per 3) mantenere alta la qualità del territorio.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente. Questa interpellanza
vuole richiamare un settore dell'amministrazione regionale da molto
tempo positivo, cioè i cantieri forestali e della sentieristica ed
il vivaio regionale, che in tutti questi anni hanno permesso ai
comuni della valle di poter gestire in maniera ottimale il proprio
territorio, attraverso una corretta gestione del bosco e della
manutenzione attenta dei sentieri, in generale della viabilità
montana. A questo aspetto positivo se ne deve associare un altro,
cioè che tutto ciò ha comportato una occupazione stabile per circa
800 persone, cioè quasi una realtà di media industria, ma diffusa
su tutto il territorio regionale e senza rischi di crisi
finanziaria.
Abbiamo sempre seguito con attenzione e abbiamo sempre sostenuto
questa attività; in previsione dell'avvio dei cantieri 2009 ci
chiediamo pertanto se la Giunta regionale ha qualche novità in
questo settore. Ricordiamo in particolare che negli ultimi due o
tre anni sono anche stati avviati dei cantieri speciali per venire
incontro alla disoccupazione operaia della media e bassa valle,
rivolti ai cassa integrati Tecdis e di altre piccole fabbriche. Mi
sembra di poter dire che questi cantieri speciali hanno avuto un
discreto successo e hanno consentito non solo di dare lavoro a
qualche decina di cassaintegrati e di operai in difficoltà, ma
anche di fare interventi utili agli enti locali.
Siamo consapevoli che non è così semplice aumentare il numero
delle squadre mantenendo una loro accettabile efficienza, in quanto
occorre amalgamare questi lavoratori dell'industria e non è detto
che abbiano le competenze specifiche come degli operai già
qualificati nel settore. Tuttavia, tenuto conto che la crisi
internazionale e nazionale ha messo in difficoltà parecchie persone
anche nella nostra regione, di questi gli ultracinquantenni
rappresentano forse la fascia più debole, chiediamo alla Giunta se
è intenzionata a proseguire questa esperienza, eventualmente anche
potenziandola e allargandola.
Insieme agli intendimenti sui cantieri 2009, chiediamo alla
Amministrazione regionale di esprimersi in merito alla possibilità
di chiedere ai Comuni una più alta collaborazione per questo
settore, attraverso un censimento ancora più preciso e dettagliato
di tutte le esigenze del territorio, che meriterebbero nei prossimi
anni un intervento nei cantieri forestali regionali, al fine di
poter garantire anche in futuro il proseguimento di questa proficua
realtà.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Innanzitutto occorre
premettere che questo argomento è già stato oggetto di discussione
in III commissione, quindi sicuramente in quella occasione è stato
possibile già visionare la proposta che è stata presentata da parte
dei nostri uffici in merito alla prosecuzione dell'attività
ordinaria che negli anni scorsi è stata sviluppata con una certa
impostazione; è stato presentato in questo modo e si presume di
mantenere con la stessa tipologia di intervento, con le stesse
anche linee di azione. Queste, lo dico per inciso, non riguardano
solo la sentieristica e le aree verdi, ma riguardano un discorso
ben più ampio che va dalla messa in sicurezza, gestione e
sistemazioni idrauliche, gestione del patrimonio boschivo, squadre
specializzate sul paravalanghe, insomma è ancora più ampio il
raggio di azione.
Per venire ai singoli punti, sul punto 1, "se continuare
nell'esperienza dei cantieri straordinari per favorire
l'occupazione delle fasce più deboli, ed in particolare degli
ultracinquantenni", è stato evidenziato dal Presidente, in
occasione di una discussione sulle situazioni di crisi in atto e di
possibili azioni da fare, che vi è l'intenzione di andare a
sviluppare, per quel che riguarda il nostro settore, delle azioni
che siano legate alla situazione contingente che stiamo vivendo. Il
tutto era già stato sperimentato negli anni scorsi, in particolare
negli anni 2007-2008, in merito a delle situazioni specifiche della
bassa valle. Infatti si chiamava il piano Tecdis, perché faceva
riferimento allo stabilimento Tecdis di Châtillon, ma poi è stato
allargato a situazioni similari. Qui bisogna dire che, a fronte di
una disponibilità di 40 posti, non era stata pienamente utilizzata
questa opportunità, in quanto avevano aderito un totale di 26
lavoratori. Questo va ricercato anche a volte nel fatto che ci sono
degli ammortizzatori sociali in atto e magari qualcuno nel
frattempo preferisce mantenere quella situazione, piuttosto che non
andare a cercare delle nuove esperienze. Ma chi ha partecipato, lo
ha fatto in maniera produttiva: infatti, la tipologia di attività
che era prevista, quella di mantenimento del territorio, pulizia
dei sentieri, attività di manutenzione a cui potevano aderire anche
lavoratori non professionalmente preparati, ha permesso di far
crescere delle professionalità anche in questo ambito specifico.
Quindi, sicuramente va riproposto e come già anticipato in
precedenza in occasione del dibattito sulla crisi, si pensa di
proporre una iniziativa che preveda anzitutto la rioccupazione di
coloro che già avevano aderito a questo piano, e di andare ad
allargare l'opportunità a un congruo numero di disoccupati, con
delle adesioni a un bando che verrà predisposto, in collaborazione
con la direzione regionale del lavoro e del dipartimento delle
politiche del lavoro e della formazione e utilizzando delle risorse
del fondo sociale europeo, come era già stato anticipato.
La priorità è di prestare particolare attenzione a coloro che
sono più vicini alla pensione, gli ultracinquantenni, questa è già
una linea che in questi anni si è adottata, anche nella normale
attività della cantieristica. Naturalmente, tenuto conto di cosa
vanno a fare, perché se bisogna fare una squadra per i paravalanghe
oppure per i
bûcherons
dove è richiesta una particolare
specializzazione, non è possibile dare lo stesso tipo di risposta
per questa problematica, come per esempio nel caso della
sentieristica e delle aree verdi. Quindi, l'obiettivo è la risposta
occupazionale con l'ambizione di uscire da una logica di
assistenza, ma producendo dei risultati a beneficio della comunità,
e questo è molto importante per la dignità del lavoratore e per i
risultati che questi investimenti devono dare a tutta la
comunità.
Punto due, gli intendimenti della Giunta nel mantenimento dei
livelli occupazionali degli anni precedenti ai cantieri forestali:
come dicevo, la III Commissione ha avuto modo di esaminare il piano
per il 2009. Qui ne approfitto per ringraziare i membri della III
Commissione, perché c'è stato un sostegno e un apprezzamento sia
per quello che si è fatto, sia per quello che si è proposto, e
questo è positivo.
Per quel che riguarda l'incidenza di queste attività, ricordo
che il coinvolgimento di circa 900 lavoratori in totale è
costituito da circa 800 operai e 100 impiegati. Le risorse
finanziarie disponibili sono pari a un complessivo di 21 milioni di
euro, tutto compreso; evidentemente è un intervento che soprattutto
in questo periodo è importante, proprio legato alla situazione
contingente della crisi.
Terzo punto, la collaborazione con i Comuni nella ricognizione
degli interventi da realizzare sul territorio. Chiamare in causa i
Comuni è un po' riduttivo, nel senso che i Comuni sono coinvolti
già da alcuni anni si sta cercando di fare il piano lavori con una
ricognizione più ampia, nel senso che si tiene conto delle
osservazioni dei Comuni, ma anche in particolare dei consorzi di
miglioramento fondiario, che sono il nostro braccio operativo, del
dipartimento agricoltura sul territorio, di segnalazioni di
cittadini, degli operatori forestali stessi, dei nostri tecnici,
quindi il piano lavori viene fatto raccogliendo un po' tutte queste
istanze, perché a livello di Comuni non sempre tutti hanno lo
stesso tipo di sensibilità per quel che riguarda il territorio. In
questo modo si va a prendere in considerazione anche interventi che
sono legati a volte alla messa in sicurezza del territorio, della
parte non urbanizzata, piuttosto che magari intervenire solo su
quelle che sono le passeggiate o i percorsi più vicini all'area
urbana. Quindi si dà una attenzione a 360 gradi, questo anche per
prevenire con la messa in sicurezza danni al territorio legati
all'abbandono in certe situazioni, abbandono che purtroppo
verifichiamo in alcune zone del territorio, soprattutto quelle meno
appetibili dal punto di vista dell'utilizzo anche agricolo.
Da un po' di tempo si fanno sopralluoghi congiunti dei due
dipartimenti dell'assessorato, allo scopo di fare un piano lavori
il più possibile attinente alle reali esigenze del territorio.
Naturalmente questo comporta una sempre maggiore
professionalizzazione da parte degli operatori, come è riconosciuto
a tutti i livelli: anche quando abbiamo avuto l'incontro con le
organizzazioni sindacali questo è stato riconosciuto come un
elemento favorevole. Difatti anche quando andremo a costituire
delle squadre magari legate all'anticrisi, sicuramente dovremo
avere un occhio di riguardo a far sì che si realizzino delle
squadre che siano professionalizzate anche dal punto di vista
operativo, perché la comunità stessa ci chiede di investire
innanzitutto per dare una risposta occupazionale, ma anche per
ottenere risultati sul territorio, per sfatare quello che a volte è
il luogo comune di dire che chi va alla forestale non rende come
magari su altri campi lavorativi. Questo lo smentiamo in maniera
forte e convinta.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la risposta
esaustiva. Mi fa molto piacere, perché già l'altra legislatura
avevamo fatto diverse interpellanze per l'assunzione di questi
operai che perdevano il lavoro e l'Assessore aveva già dimostrato
allora una sensibilità non indifferente. Io l'ho voluta riproporre
oggi proprio in funzione di questo momento di crisi, perché lavoro
non se ne trova. Lo so che non si può risolvere tutto il problema
del lavoro della Valle d'Aosta, però una piccola attenzione in più
dalle risposte che l'Assessore mi ha dato mi rendo conto che
c'è.
Volevo solo fare una piccola proposta, non so se è fattibile:
quando si fanno i contratti per questi lavoratori, se si potesse
prolungare qualche mese in più di lavoro, perché so che non sono
per tutti uguali, c'è chi lavora sei mesi, c'è chi lavora nove
mesi; ebbene, se ci fosse la possibilità di far lavorare qualche
mese in più proprio in funzione di questo problema della crisi.
Ringrazio l'Assessore e mi ritengo soddisfatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK