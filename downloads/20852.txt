Consiglio Regionale della Valle d'Aosta - Oggetto del Consiglio n. 882 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 882 del 20 ottobre 2004 - Resoconto
OGGETTO N. 882/XII - Futuro occupazionale della ditta "Green
Sport" di Quart. (Interrogazione)
Interrogazione
Venuti a conoscenza delle preoccupazioni espresse dai
dipendenti della "GREEN SPORT" in merito al loro futuro
occupazionale;
Tenuto conto che a breve verrà presentato il nuovo piano
industriale;
I sottoscritti Consiglieri regionali
Interrogano
La Giunta regionale per conoscere:
1) qual è la sua valutazione in merito a tale
vicenda;
2) quali iniziative, di concerto con le organizzazioni
sindacali, sono state o possono essere intraprese al fine di
salvaguardare i posti di lavoro dei dipendenti della "Green
Sport"
F.to: Lanièce - Comé - Stacchetti - Viérin Marco
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La prima questione riguarda valutazioni
in merito alla vicenda. Rispetto a questo si può dire anzitutto che
l'iniziativa industriale avviata dalla "Green Sport" ha avuto
successo, è un'azienda che ha circa 80 milioni di euro di fatturato
e un numero di addetti superiore ai 90. In Valle d'Aosta, ha il
proprio centro direzionale e operativo con un gruppo di stile, i
servizi di amministrazione, la logistica e la predisposizione di
prototipi, mentre le produzioni si svolgono in Tunisia o in Romania
o nei Paesi del "Far East".
L'azienda, il 1° giugno 2004, è stata ceduta al gruppo americano
"Vanity Fair", in conseguenza di quella che potremmo definire una
"crisi di crescita": la "Green Sport" fattura 80 milioni di euro,
"Vanity Fair" fattura 5.000 miliardi di dollari e ha marchi come
"Lee", "Wrangler", "Nautica", e via dicendo. Sappiamo che i marchi
a dimensione più ridotta sono in situazione di difficoltà: questo
vale per "Fila", "Tacchini" ed altri marchi nazionali.
È chiaro che vediamo con preoccupazione questa situazione e ci
siamo attivati per avere degli incontri, sia con la proprietà, che
con l'amministratore delegato della società. La società ha sempre
sostenuto stanno predisponendo un piano industriale; prima della
decisione di questo piano industriale non sono nelle condizioni di
assumere alcuna posizione in merito alle decisioni che intendono
prendere. Ci rendiamo conto che un centro decisionale fuori Valle,
la "Vanity Fair", ha sede nella Carolina del nord, negli Usa... non
è un elemento di aiuto in questa situazione. In ogni caso,
l'informazione che abbiamo è che nei primi giorni del mese di
novembre ci saranno degli incontri per l'illustrazione di questo
piano: sarà nostro impegno di tenere informato il Consiglio. In
ultimo, siamo in stretto contatto con le organizzazioni sindacali;
quindi, sulla base delle proposte che verranno fatte, vedremo quali
valutazioni andranno assunte.
Président - La parole au Vice-président Lanièce.
Lanièce (SA) - Prendo atto della risposta dell'Assessore.
Lo scopo di questa iniziativa è quello di capire cosa sta
succedendo a tutela dei lavoratori di questa azienda; l'Assessore
ci ha risposto che, a seguito di una "crisi di crescita", si è
scelto di vendere l'azienda ad un colosso americano.
Pur tenendo conto che questa è un'azienda privata, noi chiediamo
che l'Assessorato competente, di concerto con le amministrazioni
sindacali, faccia tutto il possibile perché questa azienda... nel
caso in cui, una volta presentato il piano industriale, da questo
emerga la scelta della proprietà di spostare buona parte
dell'azienda altrove... - rimanga in Valle, a tutela dei
lavoratori, ma anche a tutela del fatto che tale azienda ha portato
"lustro", con il suo marchio, alla nostra regione!
Come abbiamo visto in passato, ci sono stati diversi interventi
dell'Amministrazione regionale per riuscire a mantenere aperte
imprese che erano in crisi, magari attraverso trattative difficili.
Vi invitiamo a fare lo stesso, anche se si tratta di un'azienda che
funziona bene, ma se c'è il rischio che buona parte di questa venga
trasferita altrove, penso che ci debba essere da parte
dell'Amministrazione il dovere di attivarsi per incontrare subito
la proprietà e vedere se si può - attraverso proposte di
collaborazione e di aiuti non solo economici, ma di vario genere -
far sì che tale azienda rimanga nella nostra regione, in modo da
dare un po' di serenità ai lavoratori.
Mi auguro che l'Assessore voglia prendersi questo impegno,
tenuto conto anche del lustro che l'azienda, grazie al suo marchio,
ha dato alla regione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK