Consiglio Regionale della Valle d'Aosta - Oggetto del Consiglio n. 227 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula
Oggetto del Consiglio n. 227 del 11 novembre 1998 - Resoconto
SÉANCE DU 12 NOVEMBRE 1998 (APRÈS-MIDI)
OGGETTO N. 227/XI Ritiro della mozione: "Richiesta di audizione
presso la V Commissione del Direttore generale dell'USL".
(Interrogazione e interpellanze)
Mozione Rilevato
- che le dimissioni del direttore generale USL sono susseguenti
ad un periodo di forte contrasto tra Assessore e direzione
dell'Azienda sanitaria;
- che le notizie diffuse dalla stampa non fanno chiarezza sulle
reali motivazioni che hanno determinato la rottura del rapporto
fiduciario tra Assessore e U.S.L.;
Il Consiglio regionale
Impegna
l'Assessore alla Sanità a disporre l'audizione in V Commissione
del Direttore Generale dell'U.S.L. e ivi a relazionare
sull'argomento.
F.to: Frassy - Tibaldi - Lattanzi
Interrogazione Viste le dimissioni presentate dal dott.
Bragonzi;
Vista la delibera di Giunta con cui tali dimissioni sono state
accolte;
Constatato che a seguito di tali dimissioni si è venuta a creare
all'USL una situazione di carenza dirigenziale;
La sottoscritta Consigliera regionale
Interroga
L'assessore competente per conoscere:
- quali iniziative, a breve e a lungo termine, intende
intraprendere per dare una risposta a tale situazione di
difficoltà.
F.to: Squarzino Secondina
Interpellanza Premesso:
che l'allontanamento del Direttore generale dell'USL è stato
motivato con l'essere venuto meno il rapporto di fiducia con
l'Assessore;
che tale motivazione risulta contraddittoria con la dilazione
delle effettive dimissioni al 31 dicembre 1998, visto che il
compimento dell'anno finanziario a quella data non elimina la
prospettiva di due mesi di direzione all'insegna della sfiducia o,
in alternativa, quella di due mesi di inattività o, ancora, di
attività non sorretta dal necessario prestigio, da credibilità e
autorevolezza;
che secondo un comunicato diramato dall'agenzia ANSA, poi
ripreso anche dagli organi di stampa, al Direttore generale
subentrerebbe l'attuale Direttore sanitario dell'USL;
che l'attuale Direttore sanitario non disponeva, all'atto della
nomina, dei requisiti di legge per ricoprire tale incarico, né
sussistono ora tali presupposti per il mantenimento
dell'incarico;
che l'ipotesi di commissariare l'USL in presenza del Direttore
sanitario e del Direttore amministrativo, affidando al Direttore
sanitario le funzioni di commissario, non sembra legalmente
percorribile;
tutto ciò premesso i sottoscritti Consiglieri regionali
Interpellano
l'Assessore regionale alla Sanità per conoscere:
1) quali atti, fatti e/o comportamenti hanno determinato la
caduta del rapporto di fiducia al punto da richiedere al Direttore
generale le proprie dimissioni, considerato che con una recente
deliberazione la Giunta regionale, integrando il trattamento
economico dell'alto dirigente, ha asserito - per giustificarne
l'erogazione - che nel 1997 è stato raggiunto l'89% degli obiettivi
assegnati;
2) per quali ragioni solo oggi, all'atto delle richieste
dimissioni, si dispone l'integrazione del 20% per gli anni 96/97,
considerato che il provvedimento non è stato adottato a tempo
debito, proprio per la mancanza dei presupposti;
3) se è confermata la notizia, pubblicata dagli organi di
stampa, relativa alla decisione di affidare, sia pure
temporaneamente, la Direzione generale all'attuale Direttore
sanitario dell'USL, non legittimato ad assumere tali funzioni;
4) come intende provvedere per risolvere la situazione relativa
all'attuale Direttore sanitario, che difetta dei necessari
requisiti di legge per ricoprire tale incarico.
F.to: Tibaldi - Frassy - Lattanzi
Interpellanza Avuta notizia dagli organi di informazione (non
essendo ancora le delibere della Giunta a disposizione dei
consiglieri) che il Direttore Generale dell'U.S.L. avrebbe
rassegnato le dimissioni dall'incarico e che le medesime sarebbero
state accettate dal Governo regionale;
Richiamate le dichiarazioni di alcune settimane fa
dell'Assessore Vicquéry, secondo il quale ultimamente è venuta meno
la fiducia nei confronti del Direttore Generale;
Presa visione della delibera di Giunta n. 3665 del 19.10.1998
con la quale si valuta positivamente l'operato del Direttore
Generale nel periodo maggio 1996/dicembre 1997 con la conseguente
corresponsione dei compensi aggiuntivi riconosciuti
contrattualmente;
Presa visione altresì della Delibera di Giunta n. 2939 del
31.08.1998 con la quale si determinano, tra l'altro, gli obiettivi
sui quali valutare la gestione del Direttore Generale per l'anno
1998;
i sottoscritti Consiglieri regionali
Interpellano
La Giunta per conoscere:
a) se l'immediata accettazione delle dimissioni del Direttore
Generale sia da mettere in relazione con le dichiarazioni
dell'Assessore di cui alle premesse;
b) quali sono gli obiettivi non raggiunti dal Direttore Generale
nel 1998 tali da provocare la sfiducia dell'Assessore;
se non ritiene opportuno investire la Commissione consiliare
competente di un approfondimento della situazione in modo da
tentare una mediazione tra le parti ed eventualmente far recedere
il Dottor Bragonzi dalle "proprie" decisioni.
F.to: Marguerettaz - Comé
Président Je rappelle aux Conseillers que le point 53 sera
discuté conjointement avec la question et aux deux interpellations
présentées et déjà inscrites à l'ordre du jour.
Pour que la suite du débat soit claire auront d'abord la parole
les promoteurs de la motion Frassy, Tibaldi et Lattanzi; par la
suite, les auteurs des interpellations, Frassy, Tibaldi, Lattanzi
également, et ensuite, Marguerettaz et Comé. Le Gouvernement aura
le droit d'intervenir pour répondre aux interpellations et à la
question présentée par Mme Squarzino, qui aura le droit de
répliquer par la suite. Enfin, nous aurons la discussion générale
sur la motion.
La parole au Conseiller Tibaldi pour l'illustration de la motion
et, s'il le souhaite, conjointement pour l'illustration de
l'interpellation.
Tibaldi (FI) Mi auguro che questo cumulo di iniziative congiunte
non arrechi una diminuzione nelle risposte ai molteplici quesiti
che sono stati formulati, e da parte nostra, e da parte di altri
gruppi consiliari, su un problema che è di estrema attualità e di
notevole importanza.
Per quanto concerne la mozione presentata da Forza Italia, che è
in stretta analogia con l'interpellanza presentata analogamente da
Forza Italia, ci riferiamo alla situazione di crisi posta in essere
dall'Assessore regionale alla sanità relativamente al vertice
dell'Azienda sanitaria locale. Situazione di crisi che è stata
ufficializzata nell'ultima seduta del Consiglio regionale, a fronte
della quale l'Assessore regionale, rispondendo a un'interpellanza
proposta dal nostro gruppo, ha ufficializzato la chute de confiance
che era emersa nei rapporti fra il suo Assessorato e la persona del
Direttore generale dell'USL, e quindi la struttura dirigenziale
dell'Azienda sanitaria.
Diciamo chute de confiance che ci ha lasciato tutti quanti
perplessi, perché circa un mese prima, a fronte sempre di un'altra
interpellanza proposta in quest'aula, lo stesso Assessore
minimizzava sulle tensioni esistenti nei rapporti fra l'Assessorato
e la dirigenza sanitaria, e faceva trasparire come "semplici
scaramucce contabili" le questioni sorte sulla sistemazione dei
conti relativamente al consuntivo della stessa USL.
A fronte di questo repentino cambiamento d'idea da parte
dell'Assessore in riferimento al vertice dell'Azienda sanitaria era
doveroso da parte nostra presentare oggi l'interpellanza e la
mozione, che come ripeto è strettamente correlata.
In particolare, ci pare subito che ci siano diverse
contraddizioni nell'atteggiamento dell'Assessore regionale. La
prima si riferisce alla dilazione dell'efficacia delle dimissioni
che sono state rese due giorni dopo quella dichiarazione,
precisamente il 23 ottobre scorso, da parte del Direttore generale,
dimissioni che avranno efficacia a partire dal 1° gennaio del
prossimo anno, pertanto per due mesi il Direttore generale opererà
una forma di "prorogatio" con una sfiducia congelata.
Una sfiducia congelata che gli è stata manifestata
esplicitamente dall'Assessore regionale. Oppure, ma questa è
un'ipotesi provocatoria, si asterrà dal porre in essere qualunque
attività a livello gestionale del comparto sanitario. Oppure ancora
la sua attività non è suffragata da quel necessario prestigio,
autorevolezza o credibilità che necessita per la guida del settore
sanitario valdostano. Se la fiducia c'è, è un conto. Se la fiducia
non c'è, naturalmente non c'è dal momento in cui viene pronunciata.
Non si riesce a capire qual è la reale motivazione che sta dietro a
questa dilazione nei tempi, relativamente a quella che è la
gestione dell'Azienda sanitaria.
Secondo un comunicato diramato dall'agenzia ANSA, si faceva il
nome del possibile successore alla guida dell'Azienda sanitaria,
nella persona dell'attuale Direttore sanitario. Notizia che poi è
rimbalzata in maniera più o meno amplificata con diverse sfumature
su altri organi di stampa, e che necessita anche questa di un
chiarimento dall'autorevole fonte dell'Assessore, per sapere se
corrisponda o meno a verità.
C'è da dire che l'attuale Direttore sanitario, come noi abbiamo
inteso sottolineare in maniera puntuale, non disponeva all'atto
della nomina dei requisiti di legge per ricoprire tale incarico, né
sussistono ora questi presupposti giuridici per il mantenimento del
medesimo incarico.
Ricordiamo infatti che il dr. Bosso è stato nominato Direttore
sanitario dell'USL con una delibera del maggio dello scorso anno,
precisamente la n. 1301. La legge n. 4/97, richiamata nella stessa
delibera che ho appena nominato, fissa la perentoria scadenza
dell'incarico al 31 dicembre 1997; la nuova normativa che è
intervenuta successivamente per l'accesso alle funzioni di
direttore sanitario dell'USL - mi riferisco al DPR n. 484/97 - e
che è entrata in vigore il 2 febbraio di quest'anno, detta i
requisiti per l'accesso alla direzione aziendale e nelle norme
finali e transitorie dispone che, in attesa dell'indizione dei
corsi di formazione manageriale, l'accesso sia consentito solo a
coloro che possiedono effettivamente i requisiti di cui
all'articolo 5 del decreto stesso. Requisiti che non ci pare
l'attuale incaricato possieda e che sono: la contestuale anzianità
di servizio di 5 anni nella disciplina di area igienistica e
specializzazione nella stessa disciplina. L'attuale incaricato ha
svolto per meno di 5 anni le funzioni di Direttore sanitario
ospedaliero, senza possedere anche in quel caso i requisiti di
legge, come è stato evidenziato in questo Consiglio in
un'interpellanza presentata e discussa nella scorsa legislatura, e
quindi non possiede la specializzazione in disciplina
igienistica.
Lo stesso Ministero della sanità ha ribadito in due successive
occasioni la perentorietà di questo termine del 2 febbraio di
quest'anno, che è la data di entrata in vigore di quel DPR n. 484
che citavo prima. Infatti, la facoltà prevista dal Ministero di
prorogare gli incarichi già in atto al 31 dicembre 1997 fino
all'entrata in vigore del regolamento n. 484, era motivata dal
fatto che il decreto medesimo era ancora all'esame della Corte dei
Conti dopo il 31 dicembre dello scorso anno. Quindi dal 2 febbraio
di quest'anno l'attuale incarico esiste in forza di una omissione,
diciamo noi, omessa revoca oppure di un abuso. E su questo sarebbe
opportuno che ci fosse un chiarimento definitivo da parte
dell'Assessore.
Non si può d'altronde invocare l'istituto della "prorogatio" dei
poteri, quando c'è un esplicito divieto di legge, perché non
sussistono i requisiti che citavo, e quindi perpetuare una sorta di
illegittimità anche grave relativamente a questo organismo.
D'altronde sappiamo bene che il potere che viene esercitato da
parte del Direttore sanitario è molto, molto ampio secondo le
formulazioni indicate dalla stessa legge di aziendalizzazione
dell'USL, dove sono fissati i confini delle competenze dei singoli
organi.
Quando l'Assessore, riportando un'affermazione del Direttore
generale dell'USL in risposta all'interpellanza consiliare a cui
facevo prima riferimento, dichiarava che per quanto riguarda
l'incarico di direzione sanitaria dell'azienda lo stesso è stato
conferito al dr. Bosso ai sensi di quella legge n. 4/97, e
aggiungeva: "Il dr. Bosso pertanto rientra nei casi previsti
dall'articolo 15 del regolamento n. 484 e sarà tenuto a partecipare
al primo corso di formazione manageriale previsto dalla normativa",
dichiarava a nostro avviso una cosa non vera, perché non
sussistendo i requisiti permane l'illegittimità della sua
posizione.
A fronte di queste osservazioni che abbiamo allegato
all'interpellanza chiediamo:
1°) se risponde a verità il fatto che il dr. Bosso è il
possibile successore del dr. Bragonzi;
2°) se esiste ad avviso dell'Assessore quella che è l'assenza
dei requisiti per il mantenimento nell'attuale veste di Direttore
sanitario da parte del dr. Bosso.
Il problema della sostituzione del Direttore generale, in caso
di vacanza del posto, sia esso per assenza, per impedimento o per
dimissioni, è affrontato e risolto in modo completo ed esaustivo
dal decreto legge n. 502, modificato dal decreto legge n. 517, che
prevede l'attribuzione delle funzioni a uno dei due direttori,
l'amministrativo o il sanitario, sempre che essi rivestano
legittimamente tali ruoli, e qui mi riallaccio alle argomentazioni
precedenti.
L'attuazione della norma presuppone il possesso delle capacità
tecniche necessarie da parte di entrambi i direttori, sanitario ed
amministrativo, ed esclude la possibilità di affiancamento del
direttore subentrante al direttore generale, con l'assunzione, o
con il convenzionamento o con la consulenza, o qualunque forma di
supporto, di altre figure. Altrimenti si creerebbe una situazione
giuridicamente insostenibile in quanto non prevista, economicamente
dannosa per l'Erario perché comporterebbe la spesa di una certa
somma che non ha l'avallo giuridico a monte.
Sempre la "502" esclude l'ipotesi del commissariamento, in
particolare quella di nomina a commissario di uno dei due
direttori. Nel nostro ordinamento il commissariamento s'impone come
misura eccezionale quando il perseguimento degli scopi
istituzionali demandati all'ente strumentale non possa essere
garantito dagli organi ordinari, in quanto questi non siano in
grado di esplicare le proprie funzioni. Questo è un assunto che è
stato raccolto dalla giurisprudenza in materia ed è una condizione
che oggi si avvererebbe solamente nel caso in cui si verificasse
l'assenza di entrambi i direttori, sia quello amministrativo, sia
quello sanitario.
A questo punto sarebbe opportuno che l'Assessore cercasse di
illustrare con chiarezza - e questi nostri quattro quesiti vogliono
appunto soddisfare quest'aspettativa - quali sono innanzitutto i
fatti, gli atti e i comportamenti che hanno determinato la rottura
del rapporto di fiducia fra lo stesso e il Direttore generale,
perché quelle laconiche dichiarazioni che abbiamo sentito la volta
scorsa mi sembrano assolutamente insufficienti come motivazioni,
sempre alla luce di quei fatti in relazione ai quali un mese prima
le tensioni venivano smorzate, minimizzate o dichiarate
inesistenti, o addirittura di quella delibera di Giunta del 19
ottobre, due giorni prima di quel 21 ottobre, data dell'ultimo
Consiglio, con la quale veniva conferito allo stesso Direttore
generale un trattamento economico aggiuntivo, un'ulteriore quota ai
sensi di legge, in quanto a giudizio della Giunta e su proposta
dell'Assessore alla sanità venivano conseguiti determinati
obiettivi gestionali.
In particolare il livello di conseguimento di tali obiettivi
gestionali viene quantificato nella stessa delibera nella misura
dell'89 percento, quindi in larghissima parte.
Questa è un'altra contraddizione evidente, enorme. È vero che si
riferisce al 1997, ma a maggior ragione non si giustifica come mai
arriva solo verso la fine dell'anno successiva ad essere erogata,
corrisposta, riconosciuta la capacità e la validità del gestore e
due giorni dopo viene proclamata inaspettatamente la sfiducia, di
conseguenza la crisi del rapporto fra l'organo politico e l'organo
amministrativo.
Si chiede se è confermata la notizia della successione possibile
del direttore sanitario e, quarto quesito, che è poi il quesito più
profondo dell'interpellanza proposta, come intende l'Assessore
provvedere per risolvere la situazione relativa all'attuale
Direttore sanitario che difetta dei necessari requisiti di legge, e
di conseguenza come intende provvedere per regolare questa
situazione che - mi sento di dire - lui stesso ha creato facendo
una sorta di salto nel buio. Mi pare di capire - poi sentiremo le
risposte - che l'Assessore stia giocando con persone nell'ambito
della sanità, rompa un rapporto di fiducia da una parte, non
sappiamo se lo rompe per la sussistenza di motivi effettivamente
validi o piuttosto per il venir meno di un certo gradimento
personale o politico che in questo caso, ingiustificato o meno,
potrebbe creare non poco nocumento al corretto e proficuo
funzionamento del settore sanità in Valle d'Aosta.
Mi riservo di ascoltare le risposte e le motivazioni
all'interpellanza proposta e di fare eventuali controdeduzioni.
Président Je donnerais maintenant la parole, s'ils le
souhaitent, au Conseiller Marguerettaz ou Comé pour l'illustration
de l'interpellation.
La parole au Conseiller Marguerettaz.
Marguerettaz (Aut) Sarò assai più breve del collega che mi ha
preceduto. Ritengo che su questa vicenda ci sia bisogno di fare
chiarezza in maniera possibilmente franca, sincera, tranquilla e
senza nascondersi dietro gli atti amministrativi, i fatti così come
appaiono dall'ufficialità della cosa, perché sarebbero
difficilmente credibili. Sarebbe difficilmente credibile se
l'Assessore ci dicesse che le dimissioni del dr. Bragonzi sono
piovute improvvise sulla sua scrivania, perché i fatti che si sono
succeduti fanno pensare esattamente il contrario. Qualche Consiglio
fa, come ricordava il collega Tibaldi, abbiamo sentito tutti in
quest'aula sfiduciare il dr. Bragonzi da parte dell'Assessore, il
quale ha detto - come è stato ricordato - testualmente: "Da qualche
tempo a questa parte il rapporto di fiducia con il Direttore
generale dell'USL è venuto meno". Queste sono le parole più o meno
pronunciate a chiare lettere dall'Assessore.
Da quella dichiarazione avvengono dei fatti che necessitano di
una spiegazione a questo Consiglio, perché il primo atto che si
incontra in questo percorso non sono le dimissioni di Bragonzi, ma
è una delibera di Giunta che in data 19 ottobre riconosce al dr.
Bragonzi di aver raggiunto tutti gli indirizzi dati ad questa
amministrazione dal maggio 1996 - piccolo inciso: proprio il mese
dell'insediamento dello stesso dr. Bragonzi - al dicembre 1997.
Questo significa che fino al 31 dicembre 1997 il dr. Bragonzi aveva
assolto con piena soddisfazione dell'Amministrazione il suo
compito, tanto che con questa delibera, come da contratto, gli si
riconoscono i compensi aggiuntivi previsti dal contratto stesso nel
caso in cui il direttore generale raggiunga gli obiettivi che
l'Amministrazione prefigge.
Una settimana dopo questa delibera la Giunta assume un'altra
delibera, in cui accoglie le dimissioni rassegnate dal dr.
Bragonzi, con un'ulteriore stranezza perché queste dimissioni hanno
decorrenza dal 1° gennaio 1999.
Con quest'interpellanza vorremmo capire un po' meglio, come
dicevo nelle premesse, confidando che davvero l'Assessore non
ripercorra il tragitto delle varie delibere, perché sarebbe
insoddisfacente per il tono che vuole avere quest'interpellanza e
questa discussione nel suo complesso.
Scendendo nelle domande più specifiche dell'interpellanza,
vorremmo sapere in modo particolare, qui sì da un punto di vista
forse più formale, quali sono gli obiettivi che il dr. Bragonzi non
ha raggiunto dal 1° gennaio 1998 alla data delle dichiarazioni
dell'Assessore, che credo risalgano a 3-4 settimane fa. Fra
l'altro, una cosa della quale sarebbe bene l'Assessore ci desse
spiegazione, è anche data dal fatto che mentre la delibera con cui
annualmente si fissano gli indirizzi che l'USL, in particolare il
suo direttore generale, deve raggiungere, nel 1997 porta la data
del mese di febbraio o giù di lì, abbiamo notato che la stessa
delibera del 1998 porta la data del 31 agosto. Ora, anche qui credo
sia evidente come ci sia necessità di chiarezza, perché se gli
obiettivi da raggiungere nel 1998 questa Giunta li ha fissati il 31
agosto 1998 e al mese di ottobre l'Assessore dice che è venuta meno
la fiducia nei confronti del dr. Bragonzi, credo che ci sia
necessità di una qualche chiarezza!
La mozione, che voteremo, presentata dal gruppo di Forza Italia,
chiede infine di disporre l'audizione nella V Commissione del
Direttore generale. Penso fra l'altro, con tutto il rispetto per i
colleghi di Forza Italia, che una semplice richiesta di questo
genere al Presidente della Commissione è sempre stata accolta,
quindi visto che lo stesso Direttore è in carica fino al 31
dicembre di quest'anno, credo sia compito, anzi dovere della
commissione audire il dr. Bragonzi.
Noi invece con l'interpellanza volevamo chiedere all'Assessore
se non riteneva opportuno coinvolgere la commissione consiliare non
solo per audire il dr. Bragonzi, ma per audire le parti. Cioè far
svolgere alla V Commissione, se è ancora possibile, un ruolo di
ricucitura oltre che di approfondimento delle tematiche che sono
accadute in questi ultimi tempi. Un tentativo di ricucitura che
spero sia stato portato avanti dalla Giunta, in modo particolare
dall'Assessore, prima di giungere a questa dichiarazione che poneva
il dr. Bragonzi con due possibilità. Quando l'Assessore dice
pubblicamente che sfiducia il dr. Bragonzi, questo ha la
possibilità di aspettare il licenziamento, cosa che non gli
qualificherebbe il suo "curriculum vitae" per il prosieguo della
sua carriera, oppure è evidente quello di dimissionare.
Non voglio fare dell'umorismo nero, del sarcasmo, ma è come se
uno posasse una pistola sulla scrivania dell'interessato. Quindi
spero che su questa questione l'Assessore voglia svestire tutti gli
atteggiamenti formali, di difesa, che potrebbero esserci, per farci
capire invece, perché non siamo qui a fare un processo alle
intenzioni e se le motivazioni che vengono date dall'Assessore sono
convincenti, non avremmo più nessuna remora su questa vicenda. Se
così non fosse, come ho detto finora, ci sono tante situazioni
sospette che non potremmo pensare diversamente.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Cercherò, pur essendo l'ora nella quale in genere
i miei bioritmi calano, cercherò di essere chiaro, sintetico e
trasparente come penso di essere sempre stato.
Il clamore che hanno suscitato le dimissioni del dr. Bragonzi è
in parte anche spiegabile, rivestendo il Direttore generale
dell'unica USL un ruolo importante, ma permettetemi di dire che
alcuni toni che sono stati usati sono fuori misura, perché comunque
sia i direttori dell'USL hanno assunto in questi anni un ruolo di
per sé stesso difficile proprio per la sperimentazione del sistema
aziendalistico, tant'è che dimissioni, sostituzioni, revoche di
direttori generali si contano ormai a centinaia nel panorama
politico italiano. Dico a centinaia, che provengano da
amministrazioni del Polo o da amministrazioni dell'Ulivo o da
amministrazioni di altro genere, proprio intrinsecamente per la
difficoltà di capire quali sono i rapporti fra Giunte regionali e
direttori generali. Ci sono stati ricorsi, sentenze,
commissariamenti.
La Giunta regionale della Lombardia ha avuto grossi problemi
proprio per la nomina dei direttori generali, altri anche. La
situazione si va normalizzando solo ora dopo tre anni di
sperimentazione, tant'è che la legge-delega che è stata approvata
ieri dal Governo chiarisce ulteriormente qual è la natura del
rapporto che deve esserci fra le Giunte regionali e i direttori
generali.
Fatta questa premessa, che è importante perché ad alcune domande
che vengono poste non si può dare una risposta, senza capire
esattamente qual è il quadro normativo nel quale ci muoviamo,
vorrei non ripetere il "502" e il "517" che il Consigliere Tibaldi
ha citato, ma far presente al Consigliere Tibaldi che lui deve
citarmi le leggi, può citarmi alcune sentenze giurisprudenziali a
suo favore e io posso citarne altrettante a mio favore. Le leggi
sono leggi, e i testi di legge sono quelli che recitano che, in
caso di vacanza dell'ufficio o nei casi di assenza o di impedimento
del direttore generale, le relative funzioni sono svolte dal
direttore amministrativo o dal direttore sanitario su delega del
direttore generale o, in mancanza di delega, dal direttore più
anziano per età, e che ove l'assenza o l'impedimento si protragga
oltre sei mesi, si procede alla sostituzione. Il testo continua
dicendo che il direttore amministrativo e il direttore sanitario
cessano dall'incarico entro tre mesi dalla data di nomina del nuovo
direttore generale e possono essere riconfermati.
Questo è lo stato della legge, così come c'era una riserva - che
è il comma 10 - legata alla nomina per la Valle d'Aosta, dove si
diceva che per la Valle d'Aosta e per la Provincia autonoma di
Bolzano le nomine venivano fatte con legge regionale, cosa che
abbiamo fatto con la n. 24/94. Tutto questo è rimesso in
discussione per i motivi che cercherò di spiegare.
C'è stato, ripeto, in questi anni un lungo dibattito all'interno
delle forze politiche e soprattutto fra Assessori regionali alla
sanità, il quale ha portato alla forte richiesta da parte degli
Assessori, ribadita in un documento ufficiale proprio nell'incontro
di Courmayeur di gennaio di quest'anno, che il rapporto si basi su
un rapporto di esclusiva fiducia trattandosi di un direttore
generale che ha un ruolo manageriale e che deve rivestire la
fiducia della Giunta regionale.
Questo è scaturito nella legge-delega, approvata appunto l'altro
ieri dal Parlamento, che dice testualmente all'articolo 3, comma 6
del decreto legislativo n. 502 e successive modificazioni, dopo il
secondo periodo, è inserito il seguente: "I provvedimenti di nomina
di direttori generali delle aziende unità sanitarie locali e delle
aziende ospedaliere sono adottati esclusivamente con riferimento ai
requisiti di cui all'articolo 1 del decreto legge 27 agosto 1994 n.
512, convertito dalla legge 17 ottobre 1994 n. 590, senza necessità
di valutazioni comparative", perché queste famose valutazioni
comparative - che avevano dato luogo a problemi interpretativi non
indifferenti alle società che dovevano procedere alla ricerca dei
possibili candidati - non sono più necessarie, così come non sono
più necessarie valutazioni comparative sui titoli da parte del
direttore generale.
Nel momento in cui ha una lista di idonei a un concorso
primariale, il direttore generale decide lui a chi affidare
l'incarico e il posto di primario, non c'è più una graduatoria, non
c'è più una valutazione comparativa, ma decide lui su un rapporto
di fiducia che deve poi concretizzarsi in un contratto di diritto
privato quinquennale valutabile da parte del direttore generale. La
strada aziendalistica voi la conoscete meglio di me, ne fate il
vostro "Credo" politico, per cui seguiamola tutti almeno da un
punto di vista concettuale. Così è di fatto, perché è legge, per le
nomine future dei direttori generali. Dice la legge-delega che al
medesimo comma 6 è aggiunto infine il seguente periodo: "Le regioni
determinano in via generale i parametri di valutazione
dell'attività dei direttori generali delle aziende, avendo riguardo
al raggiungimento degli obiettivi assegnati nel quadro della
programmazione regionale con particolare riferimento
all'efficienza, efficacia e funzionalità dei servizi sanitari".
Cioè le regioni non dovranno più fare delle delibere dove si dirà
che non sono stati raggiunti gli obiettivi, oppure che c'è un
disavanzo economico finanziario o quant'altro perché ci si dovrà
basare esclusivamente su questi concetti.
A questo proposito il Consigliere Beneforti mi ha dato un testo
del giornale di partito "Il Popolo" - ma quanto qui scritto è
ribadito anche sul "Sole24ore" - che riporta una dichiarazione del
Ministro Bindi: "Il direttore generale di una struttura sanitaria
non verrà più valutato positivamente per aver fatto quadrare il
bilancio, ma per aver garantito un servizio efficace ed efficiente,
ad esempio per aver ridotto le liste di attesa". Questo è
significativo, perché quando mi chiedete, Consigliere Marguerettaz,
quali sono i veri motivi, quali sono gli atti e i comportamenti che
hanno determinato la caduta del rapporto di fiducia, vorrei
chiarire che non ho mai usato la parola "fiducia". Forse mi sono
spiegato male perché mi sono espresso in francese, ma il testo
dattiloscritto è qui e il testo voleva dire e vuole ribadire che il
clima di calma sociale, di cooperazione reciproca e di crescita che
si era instaurato è cambiato radicalmente.
Questo è quanto dico nell'ultimo Consiglio regionale, tant'è
vero che organizzazioni sindacali, primari, medici, infermieri,
eccetera, mi hanno contattato chiedendomi di intervenire
personalmente. Aggiungo che ho manifestato più volte la mia
preoccupazione e che ho più volte tentato di trovare i punti che
uniscono piuttosto che i punti che dividono.
Ma il problema non è, ripeto, il rapporto di fiducia o di
sfiducia fra Assessore e Direttore generale, è un problema di
sgretolamento dei rapporti interni, sgretolamento fra colleghi di
lavoro, sgretolamento fra "management", sgretolamento fra e
all'interno stesso dell'organizzazione sindacale. Sgretolamento
che, permettetemi di dire con un minimo di immodestia, l'Assessore
regionale alla sanità conosce meglio di chiunque altro per suo
compito istituzionale; chi meglio di me ha il polso della
situazione, chi meglio di me può verificare se questa situazione di
sgretolamento può continuare o non può continuare? Sono in possesso
di lettere di cui non posso dare lettura, ma posso rileggervi il
comunicato stampa del Collegio dei primari del 14 settembre 1998
che è preoccupante:
"Il Collegio dei primari, pur consapevole che in questa fase -
questo è stato stipulato il 10 settembre - ogni presa di posizione
potrebbe essere utilizzata con finalità non tecniche ma
strumentali, esprime all'unanimità grande preoccupazione circa la
possibilità dell'azienda di affrontare e risolvere i principali
problemi organizzativi dell'ospedale e più in generale della sanità
valdostana. Nel corso del 1996-1997 i primari hanno partecipato
attivamente, con convinzione e grandi speranze alle iniziative
volte a promuovere la trasformazione in senso aziendale dell'USL e
manageriale del proprio ruolo attraverso la frequenza ai corsi di
formazione aziendale, l'avvio delle procedure di budget,
l'elaborazione dei carichi di lavoro, la partecipazione alle
commissioni aziendali, gli incontri tra la delegazione strategica
dell'azienda e il collegio. Tuttavia, quasi al termine dell'anno
1998 il Collegio dei primari non può non evidenziare che:
1) l'assegnazione dei budget ad ogni Unità operativa, moderno
strumento aziendale di programmazione mediante l'assegnazione degli
obiettivi da raggiungere e delle risorse necessarie a conseguirli,
personale, formazione, attrezzature, servizi, è lontano dalla
conclusione nonostante due anni di incontri finalizzati e ripetuti
test di simulazione; per contro i vecchi meccanismi di
programmazione sicuramente obsoleti, burocratici da superare sono
già stati smantellati. In questo momento pertanto, per le
fondamentali attività necessarie all'organizzazione e al
funzionamento delle Unità operative investimenti tecnologici,
formazione e dotazione organica, non esiste regola certa e
chiarezza;
2) la proposizione e l'assegnazione dei progetti obiettivo è
iniziata e sta svolgendosi in carenza di regole e di informazione,
con ritardi incompatibili con le necessità di programmazione e di
organizzazione dell'attività;
3) la rilevazione dei carichi di lavoro riferita all'attività
dell'anno 1996, che doveva terminare entro il 1997, è ancora
lontana dalla sua conclusione; in questo modo uno strumento di per
sé dinamico per adeguarsi alle mutevoli esigenze, si sta
trasformando nella fotografia sbiadita di un anno lontano, inutile
sotto il profilo dell'organizzazione della risorsa personale;
4) la libera professione intramurale sancita e voluta dal
legislatore nell'intento di ricondurre all'interno
dell'organizzazione sanitaria pubblica le migliori risorse
professionali e di conseguire nuove forme di finanziamento per
l'azienda non trova le condizioni per essere attivata e non viene
di fatto consentita, nonostante il ripetersi di riunioni, di
regolamenti e di promesse di rapida soluzione del problema.
L'inconcludenza dell'amministrazione su questo argomento ha
allontanato dal servizio pubblico un gran numero di professionisti,
che hanno preferito svolgere la propria libera attività al di fuori
dell'azienda;
5) l'adeguamento delle strutture e degli impianti alle normative
in merito alla sicurezza dei luoghi di lavoro e alla protezione di
pazienti, se limitata prevalentemente alla rilevazione dei rischi e
all'adempimento degli atti formali con l'affidamento di
responsabilità ai primari, molto spesso senza generare gli
interventi risolutivi necessari;
6) un'attenzione forse eccessiva verso alcune forme di risparmio
(appalto delle pulizie, manutenzione delle attrezzature) non sembra
aver garantito una qualità dei servizi adeguati ad un ospedale
regionale;
7) alcuni adempimenti normativi contrattuali innovativi dal
punto di vista aziendale, già concordati dalle organizzazioni
sindacali con le amministrazioni, non hanno ancora trovato
applicazione.
Per quanto sopra esposto, il Collegio dei primari ritiene
indispensabile che l'Amministrazione regionale e l'USL provvedano
immediatamente a superare le difficoltà attuali, poiché ulteriori
dilazioni delle scelte rischiano di compromettere irrimediabilmente
il destino del prossimo anno relativamente ai processi di
trasformazione aziendale, all'avvio dei nuovi progetti e allo
sviluppo di quelli in itinere".
Allora, pur non condividendo in pieno questa dichiarazione, non
posso non prendere atto che questo clima di sfaldamento interno
c'era e c'è, e mi sarei stupito se qualcuno di voi non mi avesse
fatto un'interpellanza per chiedere cosa stavo facendo a fronte di
un comunicato stampa che è stato pubblicato in data 14 settembre,
perché è mio dovere intervenire.
Non c'è nessun problema specifico di cui non si debba parlare,
però non posso accettare che Tibaldi mi dica che l'Assessore ha
aperto una crisi, perché la crisi - è vero - non è piovuta dal
cielo, non sono dimissioni improvvise che mi sono arrivate, perché
fra persone civili ci siamo parlati, abbiamo fatto il punto della
situazione, abbiamo potuto constatare che questa era la scelta
migliore e devo assolutamente sottolineare l'assoluta correttezza
del Direttore generale, dr. Bragonzi, in questa vicenda.
Correttezza che si è manifestata con una lettera di dimissioni del
dr. Bragonzi. Non è una lettera di dimissioni che l'Assessore alla
sanità ha obbligato a fare con la pistola, questo deve essere
chiaro e sfido chiunque a dimostrare il contrario!
Se è vero che durante la discussione del conto consuntivo ho
fatto riferimento a problemi di natura contabile, Tibaldi,
ribadisco che l'annullamento del conto consuntivo dell'USL era ed è
legato a problemi di natura amministrativa contabile, e non - come
avete cercato di dire in quell'occasione - a una scelta politica
dell'Assessore, che voleva penalizzare il Direttore generale.
Tant'è vero, signor Tibaldi, che il Direttore generale convocato da
me ha ammesso che non era a conoscenza di un documento firmato dal
Direttore amministrativo, inviato alla Regione, che quantificava in
44 miliardi il disavanzo presunto per gli anni 1996-1997. Tant'è
vero che il Direttore generale, a seguito dell'annullamento della
delibera del conto consuntivo, ha riapprovato il conto consuntivo
secondo le indicazioni fornite dagli uffici dell'Amministrazione
regionale, ammettendo di fatto che la contabilità che era stata
fatta non era esatta.
Per cui riconfermo quanto ho detto in quell'occasione, che si
trattava di problemi di natura contabile e che non c'era nessun
"arrière-pensée" su quell'argomento nei confronti del Direttore
generale. Però è sintomatico il fatto, quando parlo di
sgretolamento, di non sufficiente comunicazione anche fra il
"management", che il Direttore amministrativo non abbia informato
il Direttore generale di questa comunicazione che era stata
trasmessa dall'USL, o viceversa. Il problema c'è, il problema
esiste e su un aspetto fondamentale come è il conto consuntivo, che
era ben di 44 miliardi!
Tibaldi e anche Marguerettaz parlano di una contraddizione, cioè
com'è che dà le dimissioni, la cui efficacia viene poi dilazionata
al 1° gennaio 1999? È una sfiducia congelata, concludono.
Permettetemi di dire che è esattamente il contrario: se l'Assessore
avesse puntato la pistola, le dimissioni probabilmente sarebbero
intervenute dal giorno successivo; questi sono modi di vedere
totalmente diversi, evidentemente. Non solo le dimissioni sono
accettate dal 1° gennaio 1999, ma nella delibera di Giunta
regionale si dice esplicitamente al Direttore generale che lui ha
le piene funzioni fino al 31 dicembre 1998 e deve svolgerle non in
una logica di sfiducia congelata, ma in una logica di pieni poteri,
tant'è che si rinvia la definizione degli obiettivi del 1998 al
raggiungimento degli obiettivi che sono stati fissati con la
delibera del mese di agosto, di cui parlava Marguerettaz (che
adesso non vedo più). Perché, Marguerettaz, la delibera è stata
fatta nel mese di agosto? L'ho già detto in occasione del conto
consuntivo: perché a gennaio 1998 c'è stata una deliberazione della
Giunta che ha definito i programmi strategici generali, a cui l'USL
doveva attenersi, in relazione alle risorse finanziarie inserite
nel bilancio regionale.
Gli obiettivi specifici all'USL sono stati definiti solo ad
agosto, perché il bilancio preventivo dell'USL ha avuto dei ritardi
notevolissimi ed è stato approvato dalla Giunta regionale solo il
mese di luglio; immediatamente dopo abbiamo potuto deliberare gli
obiettivi del 1998, concordandoli anche ed essendo ancora oggi
disponibili a rivederli in funzione dell'evolversi della situazione
e alla luce di questi nuovi fatti, perché alcuni obiettivi
potrebbero essere inopportuni, come la nomina dei coordinatori di
distretto. Abbiamo quindi concordato con il Direttore generale di
rivedere gli obiettivi, ma questi dovranno essere raggiunti; molti
di questi, che sono citati nella lettera dei primari, sono
esattamente obiettivi che il direttore generale dovrà raggiungere e
che valuteremo al mese di gennaio.
Nell'interpellanza si chiede anche come mai è arrivata questa
deliberazione riguardante gli obiettivi del 1996-1997. Nessun
problema; il pagamento dell'integrazione retributiva è stato fatto
nel mese di ottobre 1998 perché la relazione del direttore e
necessaria valutazione è arrivata solo in data 17 aprile 1998; vi
ricordo che questa è la data ultima, oltre la quale le Giunte
passate entravano nell'ordinaria amministrazione, ma noi non ci
siamo sentiti dopo il 15 aprile, a chiusura del Consiglio
regionale, di fare delle valutazioni sull'attività del Direttore
generale, non trattandosi ovviamente di un'ordinaria
amministrazione. Ma al di là di questo, non avremmo potuto farla
anche perché la definizione degli obiettivi relativi al 1998 ha
richiesto il collegamento con la valutazione dei risultati relativi
al 1997 ed è stata affrontata prioritariamente la liquidazione del
suddetto trattamento. Ripeto, non potevamo farla senza avere prima
definito gli obiettivi 1998, che erano collegati al bilancio
preventivo dello stesso anno. Nessun problema, quindi. Ripeto, io
non ho mai pronunciato - e sfido a dimostrarmi il contrario - la
frase "non raggiungimento degli obiettivi da parte del Direttore
generale". Ho fatto presente più volte, non in questa sede, ma in
tutte le sedi in cui ho avuto occasione di parlare, che sotto
l'aspetto degli obiettivi 1996-1997 c'era soddisfazione da parte
della Regione, tant'è che erano stati raggiunti nella misura
dell'89 percento; ho fatto presente che però c'è modo e modo di
raggiungere gli obiettivi, e su questo ci sono delle valutazioni
generali che possono influire sulle scelte finali.
Venendo al problema del Direttore sanitario, ribadisco quanto ho
già detto, la legislazione citata dal signor Tibaldi è giusta,
bisogna far riferimento agli articoli 1 e 15 del "484"; la Regione
non ha agli atti la documentazione dei fascicoli personali dei
dipendenti dell'USL, checché ne pensi la Consigliera Squarzino, la
privacy è d'obbligo; il dr. Bragonzi ha sempre assicurato che il
Direttore sanitario è in possesso di questi requisiti. Comunque
sia, ripeto, se ci sono dei problemi invito il Consigliere Tibaldi
a sciogliere una volta per tutte questo dilemma: faccia un'istanza
ufficiale all'USL, chieda di avere visione del fascicolo del
personale, perché non possiamo continuare ad asserire pubblicamente
che il direttore sanitario dr. Bosso non possegga i requisiti. C'è
una dichiarazione agli atti che dice che il dr. Bosso ha i
requisiti per svolgere le funzioni di direttore sanitario, e questo
l'ha detto in tempi non sospetti lo stesso dr. Bragonzi. La
giurisprudenza è ovviamente utilizzabile da ambedue le parti, io
ripeto che sotto questo punto di vista gli atti sono a disposizione
di tutti. Sono altresì interessato a capire da quale testo di
dottrina o di diritto Tibaldi abbia ricavato che il Direttore
sanitario e il Direttore amministrativo non possono avvalersi di
consulenza, che non possono essere commissariati quando dal
Piemonte alla Lombardia, all'Abruzzo, al Molise, c'è un'ampia
casistica di commissariamenti di direttori sanitari e di direttori
generali. Casistica utilizzata dallo stesso Ministro della sanità
ultimamente, per commissariare gli istituti a carattere scientifico
da un giorno all'altro, senza creare quel gran problema che è stato
creato. Questi sono problemi di ordine tecnico, su cui l'Assessore
non può che non fidarsi, non può che non prendere atto di quanto
gli viene riferito dagli uffici competenti.
Il Consigliere Marguerettaz poi mi chiede anche sull'aspetto
della mozione; in effetti poi chiederò di ritirarla la mozione
perché chiedere all'Assessore di obbligare il Direttore generale di
partecipare a una commissione consiliare è quanto meno equivoco,
perché se è vero che il Direttore generale non è un dipendente
dell'Assessore, a quel punto potete chiedere tranquillamente al
Direttore generale se ritiene opportuno di partecipare a una
riunione della V Commissione. Sicuramente non andremo a fare i
confronti all'americana, Consigliere Marguerettaz, perché siamo
persone adulte e vaccinate. Non si tratta di tentare di far la pace
fra l'Assessore e il Direttore generale, perché ci confrontiamo
quasi tutti i giorni, la vita continua, ci si parla, dunque non c'è
problema a confrontarci. Stiamo trattando a un livello leggermente
superiore, stiamo trattando di problemi che influiscono sicuramente
sul futuro della sanità valdostana.
Per quanto riguarda il futuro, riconfermo che l'ipotesi iniziale
è quella di affidare al Direttore sanitario le funzioni nelle forme
e nelle modalità che gli uffici mi consiglieranno di fare proprio
per evitare di inserire un elemento esterno, nuovo, che non conosca
la realtà.
Non ho nessuna intenzione di proporre una personalità esterna
alla Valle d'Aosta per fare il commissario e gestire una fase di
transizione, perché chiunque venga, per migliore che sia, non
conoscendo la realtà, avrebbe grossissime difficoltà, mentre è mia
intenzione proporre una continuità. Proprio perché c'è stata una
collaborazione reciproca corretta, nessuno andrà a dire che tutto
ciò che ha fatto il predecessore è stato fatto male, per cui è da
distruggere. Ovviamente nei limiti delle proprie responsabilità
colui che svolgerà queste funzioni farà delle sue scelte, ma nella
logica della continuità.
Devo anche dire chiaramente che questa fase transitoria, che
durerà al massimo 6-8 mesi, scaturirà poi nella nomina di un nuovo
direttore generale. I tempi sono legati alla modifica della legge
regionale n. 24/94, che è pronta per essere portata in Giunta
regionale, ma che stava aspettando l'emanazione della legge-delega
che è passata ieri, per vedere se su questo tema c'erano delle
innovazioni. Il testo è quello che ho letto prima, presenteremo la
modifica della legge che era ancora collegata al "502" e che
prevedeva una commissione con il rappresentante del Ministero
dell'interno. Bisognerà poi procedere con la pubblicazione e
l'apertura di un elenco, e si procederà poi a una scelta che sarà
una scelta di totale rapporto fiduciario con la Giunta regionale
senza esami comparativi, come è stato detto.
Voglio concludere invitando tutti ad essere seri, perché qui non
c'è assolutamente nulla di strano, è un rapporto che si è iniziato
e che si conclude, e voglio terminare leggendovi la lettera di
dimissioni del dr. Bragonzi che è più chiara di tutto quanto
possiamo dirci. La lettera, indirizzata al Presidente della Giunta
regionale, all'Assessore alla sanità, è di questo tenore:
"Con la presente rassegno le mie dimissioni dall'incarico di
Direttore generale dell'USL Valle d'Aosta, conferitomi con decreto
del Presidente della Giunta regionale n. 318 del 15 maggio 1996,
prescindendo conseguentemente dal contratto di lavoro quinquennale
in essere. Tali dimissioni decorrono dal giorno 1° gennaio 1999,
ritenendosi in tal modo reso idoneo preavviso e garantendosi fino
ad allora la prosecuzione dell'esercizio delle funzioni
assegnatemi. In attesa della vostra accettazione delle mie
dimissioni, rappresento l'opportunità di una verifica di quanto
previsto dalla delibera della Giunta regionale n. 2939 del 31
agosto 1998, relativamente agli obiettivi assegnati allo scrivente
per la corresponsione della quota integrativa prevista dal
contratto. Infatti le caratteristiche dell'attività direzionale
nell'ultima parte dell'anno possono rendere problematica e in
alcuni casi anche inopportuna la realizzazione di alcune delle
attività previste. Colgo l'occasione per ringraziare le SS.LL.
della fiducia accordatami e della disponibilità a rispondere con
attenzione e tempestività alle richieste manifestate dall'USL in
questi tre anni di sviluppo della struttura aziendale, e confido
che la valutazione che vorrete dare di questa collaborazione sia
positiva non solo relativamente agli aspetti formali, ma anche
nella sostanza del raggiungimento degli obiettivi prefissati in un
contesto di cambiamento complesso e ambizioso.".
Concludo dicendo che se vogliamo fare il bene della sanità
valdostana e, permettetemi di dirlo, anche di non nuocere alla
futura carriera del dr. Bragonzi, sarebbe il caso di mettere la
parola "fine" su questa vicenda, che già troppo inchiostro ha fatto
versare, a volte anche impropriamente!
Si dà atto che, dalle ore 18,45 alle ore 18,49, presiede il
Vicepresidente Viérin Marco.
Presidente Ha chiesto la parola la Consigliera Squarzino
Secondina per la replica all'interrogazione.
Squarzino (PVA-cU) L'Assessore ha risposto in parte alle domande
che nell'interrogazione avevo posto, andando forse al di là della
sua intenzione. Intanto chiarisce che ci sarà nel breve termine
un'assunzione di funzioni da parte del Direttore sanitario, ed è
quanto dice chiaramente la legge regionale n. 24, che vale finché
non sarà modificata.
Ora questa legge è molto chiara. Leggo adesso questi comma della
legge, per verificare poi se questi commi saranno modificati nel
nuovo disegno di legge, perché credo che sarà interessante
verificarlo.
La legge dice che "In caso di vacanza di ufficio, o di
assenza…", e via dicendo,
"…del direttore generale, le relative
funzioni sono svolte dal direttore amministrativo, dal direttore
sanitario su delega o, in mancanza di delega, dal direttore più
anziano di età". Quindi non può che essere il dr. Bosso. "Ove
l'assenza o l'impedimento si protragga oltre sei mesi, si procede
alla sostituzione che avviene con le stesse modalità previste
dall'articolo 3", cioè il bando, la commissione, e via dicendo. A
questo proposito l'Assessore ha detto che c'è la volontà di
assicurare la continuità, sei-otto mesi o il tempo che sarà
necessario. Sarà interessante verificare se il termine di sei mesi
previsto nella legge sarà o meno cambiato.
L'articolo 10, in cui si parla d'incompatibilità, dice che c'è
un'incompatibilità conseguente alla sussistenza di un rapporto di
lavoro dipendente, ancorché in regime di aspettativa senza assegno,
con l'USL presso cui sono esercitate le funzioni, che vale solo per
il direttore generale. Qui la legge n. 24 così com'è adesso dice
chiaramente che se l'attuale Direttore amministrativo sarà nominato
direttore generale, dovrà licenziarsi, perché le due cariche sono
incompatibili. E sono molto preoccupata, perché temo che la nuova
legge regionale sia fatta in modo da rispondere al problema della
continuità che prima l'Assessore Vicquéry aveva ricordato.
Quindi rispetto alle domande che ho posto, il problema è stato
evidenziato, ma è stato evidenziato in modo che mi preoccupa assai,
come prima ho esplicitato.
Chiedo al Presidente se posso discutere adesso la mozione, o se
devo intervenire successivamente.
Président Vous pouvez continuer votre intervention, Mme la
Conseillère.
Squarzino (PVA-cU) Intervengo adesso sulla mozione, cioè
sull'insieme del discorso. Credo che il rapporto di fiducia si
incrini quanto si fa riferimento a criteri diversi. L'Assessore ha
invitato a credere alle sue parole, dato che lui è in grado di
testimoniare effettivamente le cose come stanno e ha letto anche, a
prova di quanto diceva, una lettera dei primari. Il fatto è che ci
sono stati altri comunicati che adesso voglio leggere per coerenza
e correttezza, perché se qui si è data voce alla lettera dei
primari, voglio che qui si sentano anche le cose che altre persone
hanno detto, non come singole persone, ma come organizzazioni.
Leggo il comunicato dei medici della CGIL, rilasciato in data 23
ottobre 1998, con il quale, i medici, pur ricordando il ruolo di
controparte, e a volte anche dura, svolto dal Direttore generale
nell'ambito della contrattazione decentrata, riconoscono l'apporto
fondamentale dato dal dr. Bragonzi al processo di aziendalizzazione
dell'USL, previsto dalle leggi di riforma del Servizio sanitario
nazionale.
"Tale processo di aziendalizzazione nella nostra regione - si
legge nel comunicato - è stato reso difficile a causa della carenza
cronica di personale amministrativo, della scarsa cultura
manageriale della dirigenza medica, delle oppressive ingerenze
dell'Amministrazione regionale nelle scelte di gestione dell'USL in
mancanza di un chiaro accordo di programma e di concertazione fra
Regione, USL e organizzazioni sindacali. In questo contesto,
l'allontanamento del direttore generale, dr. Bragonzi,
rappresenterebbe per la sanità valdostana la perdita della
continuità gestionale, la perdita di un sicuro riferimento
culturale per una trasformazione aziendale moderna ed efficiente,
la paralisi delle trattative in corso che hanno raggiunto, dopo
momenti critici a cui sono seguite chiarificazioni, un buon livello
di rapporto sindacale tendente a criteri certi e a regole sicure,
un grave indebolimento dell'USL nella realizzazione di una completa
autonomia gestionale e aziendale libera da ingerenze politiche e
personalistiche.".
Pertanto i medici CGIL chiedono che la Giunta regionale respinga
le dimissioni del dr. Bragonzi, che vengano esplicitati con
chiarezza e trasparenza i motivi per cui sarebbe venuto meno il
rapporto di fiducia fra l'Assessore alla sanità e il Direttore
generale dell'USL.
Ho ascoltato con molta attenzione tutto quanto ha detto
l'Assessore, però vi confesso che non sono riuscita a capire i veri
motivi che sono alla base delle dimissioni perché, come lui ha più
volte sottolineato, quando viene meno un rapporto di fiducia, la
fiducia non c'è più. L'Assessore ne parla come di un sentimento, al
quale è difficile trovare una spiegazione. Ma qui non si tratta di
un rapporto di tipo sentimentale, ma di un rapporto istituzionale;
pertanto credo vi siano delle motivazioni ben precise che non ho
sentito elencare dall'Assessore. E la domanda che i medici CGIL
hanno posto rimane ancora senza risposta.
Questo per dire che esistono altre prese di posizione e se si
condividono soltanto quelle che stanno da una sola parte, è chiaro
che si tratta di una posizione unilaterale; allora è difficile
rispondere in modo positivo all'appello che lei, Assessore, ci fa
chiedendoci di avere fiducia in lei, perché lei conosce le cose e
sa come decidere, quando vediamo che lei ci fornisce solo una parte
delle informazioni. Per esempio, c'è la presa di posizione molto
chiara, pubblica, della CGIL da parte cioè di un'altra parte del
personale medico, questa lei non ce l'ha riportata. Come possiamo
noi allora rispondere al suo appello di fiducia? Lei non mette in
tavola tutte le carte che ha, mette quelle che le interessano, è il
suo gioco; però se lei fa il suo gioco politico, non deve poi
chiedere a noi di avere fiducia in lei, che non ci fa vedere tutte
le carte che ha in mano!
C'è anche l'AAROI (Associazioni anestesisti e rianimatori
ospedalieri italiani) sezione della Valle d'Aosta che ha fatto un
comunicato stampa di questo tenore:
"L'AAROI, in seguito alla notizia delle dimissioni del dr.
Gilberto Bragonzi dall'incarico di Direttore generale dell'USL
della Valle d'Aosta, esprime rammarico e preoccupazione. Con il dr.
Bragonzi si è infatti realizzata una proficua collaborazione, che
ha favorito da un lato il processo di aziendalizzazione nella
difficile fase di passaggio della sanità italiana, e dall'altro un
costruttivo e positivo sviluppo delle relazioni sindacali; questo
dovuto anche alle capacità manageriali ed umane del dr. Bragonzi.
Per quanto riguarda in particolare i rapporti con gli specialisti
in anestesia e rianimazione, il dr. Bragonzi ha sempre dimostrato
capacità di riconoscere e di affrontare i gravi problemi presenti a
livello locale, dovuti alla carenza cronica di specialisti, e si è
impegnato insieme agli anestesisti e ai rianimatori in servizio
presso l'USL nel tentativo di trovare soluzioni realistiche per
mantenere le prestazioni ai livelli di qualità raggiunti, nel
rispetto delle necessità della popolazione valdostana e della
professionalità degli operatori sanitari. Questa costruttiva
collaborazione ha evitato i disagi agli utenti, che così non si
sono resi conto della tragica situazione in cui versano i servizi
di anestesia e di rianimazione a causa della carenza di organico.
La rinunzia del dr. Bragonzi fa giustamente temere tempi molto
difficili per i cittadini valdostani e per gli operatori sanitari,
visto il venir meno della sua capacità professionale. L'AAROI
pertanto chiede che innanzitutto si faccia chiarezza sulle reali
motivazioni che hanno spinto alle dimissioni, che queste vengano
respinte, che si prosegua con recuperata serenità nel difficile
processo di rinnovamento positivamente iniziato".
Come vede, Assessore, sono più persone e anche diversi operatori
che sono dentro l'ospedale, che non capiscono le reali motivazioni
di queste dimissioni e del venir meno del rapporto di fiducia. Tra
l'altro ricordo, Assessore, che lei era giustamente orgoglioso nel
momento in cui è stato inaugurato il nuovo reparto di rianimazione
con tutto il lavoro che è stato fatto. Questo per dire che
effettivamente le persone che qui parlano, non sono gli ultimi
arrivati oppure gente che non sa quello che dice o non sa quello
che fa. Come vede ci sono anche altre voci che dicono cose diverse
da quelle che lei qui ci ha citato.
Ancora un'osservazione sullo sgretolamento di cui lei parlava.
Ricordo solo un elemento: come il direttore generale è scelto dalla
Giunta, quindi c'è questo rapporto fiduciario, così il direttore
amministrativo e il direttore sanitario non sono vincitori di un
concorso tout court, ma sono scelti in modo fiduciario dal
direttore generale. Allora c'è qualcosa che non funziona in questa
cosa: si è rotto il rapporto fiduciario con il direttore generale,
ma il direttore amministrativo e il direttore sanitario non hanno
detto che, mancando il rapporto fiduciario tra l'Assessore e il
direttore da cui sono stati scelti, si sarebbero dimessi!
Président La parole au Conseiller Tibaldi.
Tibaldi (FI) Prima di tutto è bene ribadire che il Direttore
generale non ha bisogno della difesa d'ufficio né del sottoscritto,
né del gruppo di Forza Italia; qui non è in discussione la difesa
d'ufficio o l'accusa d'ufficio nei confronti di qualcuno, ma sono
in discussione delle scelte di carattere strategico che riguardano
la materia sanitaria, che sono state compiute ultimamente dal suo
responsabile che è l'Assessore. Lo chiamo Assessore, potrei anche
chiamarlo signore, forse preferisce, ma mi limito al rapporto
politico che esiste in quest'aula.
Innanzitutto mi pare di capire che l'Assessore, rispondendo ai
quesiti posti nella nostra interpellanza, abbia smorzato una sua
posizione che tre settimane fa invece aveva assunto in maniera
decisamente più chiara e marcata. In particolare, l'Assessore
rifiuta categoricamente che gli venga attribuita la titolarità
dell'apertura di una crisi che si è creata al vertice dell'Azienda
sanitaria. Ma i fatti sono inconfutabili in questo caso, non sono
argomentazioni o opinioni funzionali al documento da noi
presentato; sono fatti testimoniati da comportamenti, da
deliberazioni prese dalla Giunta, avallati da pubblicazioni sugli
organi di stampa, per cui qualcosa in cima alla piramide della
gestione sanitaria valdostana è accaduto, e qualcosa è accaduto
prima con quelle che ho definito "scaramucce contabili", e poi in
maniera puntuale e determinante quando venne fatta il 21 ottobre
un'esplicita dichiarazione da parte dell'Assessore, nella quale era
contenuto il passaggio "chute de confiance". Non sono un
francofilo, ma "chute de confiance" significa caduta di fiducia,
tradotto alla lettera, e caduta di fiducia - se non argomento in
maniera errata - significa sfiducia. Rifiutare oggi, a distanza di
tre settimane, l'aver attribuito questo termine nei confronti del
rapporto esistente fra l'Assessore regionale alla sanità e il
Direttore generale mi sembra cercare di nascondersi dietro un dito,
l'evidenza non si può cancellare!
Condivido quando l'Assessore dice che il rapporto fiduciario non
deve essere fondato esclusivamente sulla quadratura di un bilancio;
sarebbe drammatico se solo i conti reggessero le sorti di qualunque
dicastero, sia esso economico o sociale, ma ci deve essere un
rapporto di fiducia che si fonda sulle qualità della persona,
morali e umane, sulle qualità professionali, naturalmente su una
serie di rapporti che si devono consumare nel miglior modo
possibile anche in funzione degli obiettivi che si vogliono
perseguire, in questo caso obiettivi di largo interesse pubblico
perché riguardano la sanità. Però gli esempi di revoche o di
surroghe che si sono manifestate in questi anni, come ci diceva
l'Assessore, in altre regioni italiane saranno stati motivati in
qualche maniera.
Non vogliamo mettere in discussione il fatto che sia
irrevocabile un mandato di quel tipo, per carità; è un mandato che
è finalizzato al conseguimento di certi obiettivi, è un mandato che
può essere revocato dall'organo politico che glielo conferisce,
naturalmente può essere revocato o può venire meno qualora ci siano
motivazioni valide.
Quanto alle motivazioni che sono state date, ebbene le
motivazioni che oggi l'Assessore ci ha dato in aula sono funzionali
a una sua scelta precostituita, a nostro avviso. Come l'Assessore
dice che la nostra posizione era sorretta da argomentazioni di
parte, noi diciamo altrettanto che le sue motivazioni e le sue
argomentazioni sono parziali, fanno leva su elementi o su argomenti
che naturalmente fanno comodo a quella che è la difesa della sua
posizione, tant'è che - come citava la collega Squarzino - lei ha
dato lettura di documenti - la lettera dei primari - che
naturalmente suffragano la sua posizione, tacendo su altre lettere
che sono state pubblicate sui giornali e che evidenziano un altro
punto di vista. Fra l'altro, in questa lettera, si fa riferimento a
una situazione della sanità che, se non presa in tempo, è la
testimonianza del fallimento della politica sanitaria valdostana.
Se dobbiamo aspettare una lettera del 10 settembre, pubblicata il
14, per sapere queste cose, allora c'è un'altra pubblica ammissione
oggi in aula, che la politica sanitaria valdostana è fallita in
questi anni, che il Direttore generale sin dall'inizio non ha
perseguito in maniera adeguata gli obiettivi prefissati dalla
Giunta. E purtroppo la Giunta se ne accorge solo oggi. Purtroppo la
Giunta si accorge solo oggi, o meglio l'Assessore, che è l'unico ad
avere il polso della situazione come lui ha detto, che da quando si
è insediato questo Direttore generale, si è sgretolato il
"management".
Sono affermazioni molto gravi queste, però non possono essere
utilizzate solamente per sostenere e supportare la propria
posizione e la propria scelta - che, ripeto, è precostituita - di
cambiare il vertice dell'Azienda sanitaria secondo l'indicazione di
una persona che sia più gradita, diciamolo chiaramente, non solo da
un punto di vista personale, ma anche politico, ed è naturale che
le dimissioni del Direttore non potessero che essere di quel tenore
lì, visto che dall'altra parte c'è stata una liquidazione con un
contestuale riconoscimento di conseguimento degli obiettivi all'89
percento, che non va a ledere e non deve ledere la direzione
aziendale e quindi il titolo professionale del dr. Bragonzi.
Concludo dicendo che le perplessità che ho manifestato prima
rimangono, anzi sono avallate da questo tentativo di non voler
stendere sul tappeto di quest'aula le vere motivazioni, o meglio il
vero disegno alternativo al dr. Bragonzi per le sorti della sanità
valdostana. Io personalmente non l'ho capito, forse lo ha capito
qualcun altro, o magari lo ha capito qualcun altro perché ha la
fortuna di conoscerlo. Le titubanze oltretutto sono suffragate
anche da un'esperienza che in quest'aula abbiamo già vissuto
qualche anno fa e l'Assessore si ricorda, perché ci siamo trovati
anche allora in contrapposizione. Mi riferisco al "caso Morelli"
che, ancorché fondato su condizioni e su presupposti diversi, ha
avuto una procedura e una macchinazione più o meno analoga:
coltivato in un determinato ambiente e portato avanti secondo una
determinata logica, è venuto allo scoperto solo dopo uno
stillicidio di interpellanze che l'opposizione presentò sulla
questione.
Per quanto riguarda la mozione che abbiamo presentato,
disponibilissimi a ritirarla, Assessore! Non è una mozione priva di
logicità perché è vero che ci si poteva rivolgere in quanto
componenti della V Commissione direttamente al Presidente della
stessa Commissione per poter convocare l'audizione del Direttore
generale, però è altrettanto vero che la richiesta che perviene
dall'Assessore, cioè dall'organo che gli ha promosso la sfiducia, o
perlomeno per cercare di fare una mediazione e un confronto come
proponeva il Consigliere Marguerettaz, avrebbe tutt'altro peso. Noi
la ritiriamo questa mozione ben volentieri, però ci piacerebbe
avere una conferma da parte dell'Assessore che le intenzioni
manifestate in essa, o meglio la richiesta, che mi sembra anche una
richiesta di ulteriore chiarezza e di diritto da parte dei
componenti della stessa commissione di avere una maggiore
cognizione sul fatto, venga esaudita.
Président La parole au Conseiller Marguerettaz.
Marguerettaz (Aut) Partirei con il dire che, pur non capendo
fino in fondo i contenuti della mozione presentata da Forza Italia,
devo dare atto a quest'ultima dell'importanza dell'aver presentato
una qualsiasi mozione che può permettere un dibattito più allargato
in questo Consiglio. In modo particolare che a questo dibattito
partecipasse anche la forza politica dei Democratici di Sinistra,
che abbiamo avuto modo di leggere sui giornali avere qualche
perplessità in merito a questa vicenda, tanto che ha portato lo
stesso loro rappresentante in Giunta, Assessore Ferraris, ad
astenersi dal votare quella delibera con cui si accoglievano le
dimissioni rassegnate dal dr. Bragonzi. Sarebbe cosa corretta dare
le ragioni che hanno portato a questa decisione nel corso di un
dibattito quale quello che stiamo facendo in quest'aula.
Per quanto concerne le cose dette dall'Assessore in risposta
alla mia interpellanza, sicuramente sono venuto a conoscenza di
alcuni dati di cui non ero in possesso. Sono molto d'accordo con
lui quando dice chi più dell'Assessore può conoscere la situazione
di difficoltà che c'è all'interno dell'ospedale. So anche che
l'Assessore Vicquéry è da diversi anni che riveste questa carica e
sono certo che - anche perché è una persona estremamente
intelligente, da questo punto di vista - una situazione di questo
genere lui ha avuto modo di conoscerla fin dai primi mesi in cui ha
rivestito la carica di Assessore alla sanità. Emerge quindi una
situazione di disgregazione, di Collegi di primari che dall'oggi al
domani fanno una dichiarazione quale quella che ci ha letto lo
stesso Assessore, come se improvvisamente in quest'ospedale si
passasse da una situazione non dico idilliaca, ma comunque vivibile
di un servizio sufficiente se non altro, a un quadro qual è quello
che viene dipinto d'emblée da un collegio dei primari. Fra l'altro
non mi sembra che questo collegio rientri in quegli organismi tipo
il Consiglio dei sanitari, che sono invece organismi
specificatamente previsti dalla legge. Così come fra le
informazioni date dall'Assessore abbiamo appreso che il dr.
Bragonzi addirittura non era a conoscenza di una lettera inviata
dal Direttore amministrativo all'Assessore in merito a un presunto
disavanzo della gestione.
Assessore, dico solo una cosa e poi mi riservo di approfondire
questa situazione: questo Direttore amministrativo non è per caso
la stessa persona che, a quanto mi si dice, nei giorni in cui
scadevano i termini di presentazione del bilancio non so se
preventivo o consuntivo ha preso ferie, per cui il dr. Bragonzi ha
trasmesso il bilancio a lei, Assessore, e dopo è sorta la questione
che il dr. Bragonzi ha trasmesso il bilancio senza che il Direttore
amministrativo lo sapesse? Butto lì la questione, perché questo
clima di disgregazione a cui lei ha fatto riferimento, non vorrei
che si fosse instaurato all'interno di quei tre personaggi che
formano il "management" dell'USL, cioè il Direttore generale, il
Direttore amministrativo, il Direttore sanitario. Uno, ce lo ha
detto lei, sarà promosso sul campo, l'altro non lo so, ma penso che
metterà sicuramente a conoscenza il commissario di tutte le lettere
che trasmetterà in Assessorato.
Per quanto riguarda alcune osservazioni che ho fatto in
precedenza, dico che le dichiarazioni dell'Assessore me le hanno
confermate. L'Assessore dice di non aver mai sfiduciato il dr.
Bragonzi, adesso non siamo a vedere la dichiarazione; io,
personalmente, sono venuto a risentirmela in quella cabina, anch'io
ho una conoscenza del francese non illimitata e non perfetta, ma le
parole sono quelle! Può darsi che sia stato un refuso
dell'Assessore, sono convinto che non voleva dire quello, ma di
fatto cosa succede? Che lei viene a dirmi qui che poi da
gentiluomini quali siete, lei e il dr. Bragonzi avete concordato
che questa era la soluzione migliore. Quindi lei e il dr. Bragonzi
avete concordato le dimissioni del dr. Bragonzi. Perché?
E infine, un'ultima osservazione. Della lettera con cui il dr.
Bragonzi ha dimissionato, che lei ci ha letto, mi ha colpito un
passaggio in particolare, là dove dice che attenderà la valutazione
per quanto concerne l'ultimo periodo della sua gestione facendo
riferimento alla delibera del 31 agosto, non alla delibera del
febbraio. Questo perché evidentemente a febbraio, come lei diceva,
sono stati dati degli obiettivi generali - mi permetta, Assessore,
generici forse - ma con la delibera del 31 agosto invece si sono
stabiliti gli obiettivi specifici. Ora, a causa come diceva lei
dell'approvazione tardiva del bilancio, e io non dico che è colpa
dell'Assessore o della Giunta l'approvazione tardiva di questa
delibera, però di fatto la situazione è questa: gli obiettivi
specifici che il "management" dell'USL doveva raggiungere nel 1998
sono stati stabiliti il 31 agosto di quest'anno, quindi possiamo
già dire - a meno di smentite clamorose da qui a qualche mese - che
gli obiettivi dell'USL tracciati dalla Giunta per il 1998 non
saranno raggiunti. Colpa dell'Assessore, colpa del dr. Bragonzi,
colpa del Direttore amministrativo, colpa di non so chi, questo è
il dato di fatto e su questo e non su altre cose, e non su
polemiche di tipo politico o personale che proprio non ci
interessano per nulla, ma purtroppo è su questa considerazione che
si chiude tutta questa vicenda!
Président La parole au Conseiller Lattanzi.
Lattanzi (FI) Sarò molto breve perché di parole ne sono state
dette tante, credo quanto basti per essersi fatti ognuno le proprie
idee, le proprie convinzioni.
Credo di poter confermare al Consigliere Marguerettaz che quel
Direttore amministrativo è proprio lo stesso che era andato in
vacanza, lo so perché è un dato di fatto oggettivo. Tanto per unire
chiarezza a chiarezza, visto che di chiarezza si è parlato!
Posso condividere l'inizio del discorso dell'Assessore, cioè che
la volontà di aziendalizzazione delle USL abbia creato sì un po' in
tutto il Paese dei forti contrasti, delle forti perplessità e anche
delle sovrapposizioni di responsabilità. Credo che su questo si
possa essere d'accordo perché sono dati oggettivi, sono dati di
fatto; i commissariamenti sono molto numerosi, come sono numerosi
gli sfiduciamenti, come sono numerose le dimissioni! Credo che sia
anche una situazione abbastanza normale, visto che usciamo da un
sistema sanitario che è durato un cinquantennio e che oggi è nella
volontà un po' di tutti l'intenzione di modificare. Quindi queste
difficoltà sono un po' la conseguenza di quest'aziendalizzazione,
che forse più a parole che nei fatti si riesce a portare
avanti.
Partendo da questo presupposto di onestà intellettuale nel
riconoscere che chiunque siede al suo posto è di fronte a un
momento storico molto difficile per quanto riguarda
l'aziendalizzazione delle USL, credo che però nel momento in cui
lei, Assessore, è sceso nei motivi che hanno fatto cadere la sua
fiducia - così lei l'ha espressa in francese, una caduta di fiducia
fra lei e il primario -, qui forse lei è stato chiaro però poteva
esserlo meglio, nel senso che - come dice Dina Squarzino - non si è
sbilanciato a dire cose che evidentemente non le facevano comodo o
non le portavano del vantaggio. È anche questo abbastanza
comprensibile, non la biasimo mica!
Però credo che si possa chiudere questo dibattito di oggi,
perlomeno per quanto mi riguarda, con una riflessione. Lei,
Assessore, ha parlato di sgretolamenti e ha citato il rapporto con
i primari leggendo un lungo comunicato stampa, la Dina ne ha letti
due altrettanto validi, quindi dire qui chi ha ragione e chi ha
torto sulla qualità del lavoro del dr. Bragonzi diventa veramente
difficile, se andiamo ad analizzare i comunicati stampa. Lei mi
insegna che lei stesso e credo ognuno di noi abbiamo persone che ci
amano e persone che non ci vogliono troppo bene nella nostra
attività professionale; andare a quantificare chi ha più ragione e
chi ha più torto sui comunicati stampa, anche questo mi sembra un
esercizio dialettico quasi del tutto inutile.
Credo che non riusciremo mai a sapere, perlomeno in quest'aula,
e mi sono fatto quest'idea da quando per primo ho sollevato il
problema di crisi dei rapporti, se lei si ricorda, su quella
deliberazione dello spaccio che è ancora chiuso a
tutt'oggi…
(interruzione dell'Assessore Vicquéry, fuori microfono)
… da quando?
Président … la cafétéria de
l'hôpital ne fait pas objet de
discussion…
Lattanzi (FI) …e quindi credo che
questo sgretolamento di rapporti, lei ha citato quello dei primari,
ha citato quello che io ritengo gravissimo del Direttore
amministrativo, proprio quello che era in ferie nel momento in cui
si presentava il bilancio dell'USL, 44 miliardi, sciocchezze, il
Direttore amministrativo va in vacanza ed è abbastanza
significativo. Poi uno può fare tutta la dietrologia che vuole, è
un dato di fatto, lo citiamo!
Credo che questo sgretolamento possa anche essere percepito come
motivazione di una sostituzione oppure di un addivenire a
dimissioni concordate, però il problema che poniamo è questo. Ma se
un direttore generale, il prossimo, chiunque esso sia, come quello
che c'è stato, bravo altrettanto quanto e se non di più di quello
che abbiamo avuto, raggiungerà come questo ha fatto il 1989, cioè
il 90 percento degli obiettivi che l'Amministrazione regionale gli
ha indicato in termini di obiettivi politici di politica sanitaria
e attraverso le risorse che lei gli ha stanziato attraverso i
capitoli di bilancio, io mi chiedo, visto che questo presuppone un
sicuro ritorno non sempre di immagine - lei ha citato i primari,
abbiamo citato quelli delle pulizie, hanno citato una serie di
inconvenienti proprio operativi raggiungendo al 90 percento gli
obiettivi che l'Amministrazione gli ha dato - per cui credo che
qualunque direttore generale, anche il prossimo, nel momento in cui
dovrà attuare al meglio delle sue capacità professionali e ci
riuscirà raggiungendo il 90 percento degli obiettivi attraverso
l'utilizzazione delle risorse che lei gli indica, io mi chiedo, se
questo dovesse avere un ritorno altrettanto negativo come ci si può
aspettare da un'attività di questo tipo, con chi dobbiamo
prendercela!
Dobbiamo prendercela con i direttori generali che applicano al
90 percento gli obiettivi dell'Assessore, oppure i primari forse è
meglio che comincino a scrivere all'Assessore per dirgli: guarda,
quello che tu gli stai indicando e che lui sta raggiungendo come tu
gli hai chiesto a noi non ci sta bene? Perché forse quel mittente
avrebbe dovuto cercare un indirizzo diverso per le sue lamentele,
come gli stessi che si sono lamentati in questi giorni. Non dico
questo per difendere questo Direttore generale, "non ce ne può
fregà de meno", dicono a Roma. Ma perché qualunque direttore
generale che perseguirà le politiche di questa Giunta o di
qualunque Giunta, di qualunque Assessore, e le raggiunga al 90
percento, credo che non si debba sentire colpevolizzato avendo
adempiuto al proprio mandato, per il quale è professionalmente
retribuito e addirittura premiato.
Quindi quello che oggi ci rende perplessi è che proprio nella
situazione, come lei dice, di difficoltà di questo processo di
aziendalizzazione, se noi riusciamo a trovare direttori sanitari
capaci di raggiungere al 90 percento gli obiettivi di una Giunta e
di un Assessore, questi vengono silurati perché ci sono le
rimostranze di chi si sente toccato nei propri diritti, nelle
proprie professionalità. Credo che sia un problema, Assessore, che
lei fra 6 o 8 mesi, adesso non so quali saranno i tempi di legge,
quelli che conosce meglio di noi, si ritroverà ad avere. Lei avrà
alla sua porta gente che busserà per dire: guarda che il direttore
generale che tu hai messo e che sta raggiungendo gli obiettivi al
90 percento che tu gli hai dato, a me non soddisfa.
Cos'è, ogni 6 mesi cambiamo il direttore generale?
L'aziendalizzazione delle USL come la raggiungiamo? Gli obiettivi
di bilancio e i non sforamenti come li raggiungiamo? Dobbiamo
accontentare tutti e chiunque? No, bisogna fare delle scelte, lei
le aveva fatte, lui le ha raggiunte queste scelte al 90 percento e
lui oggi paga o comunque è costretto ad andarsene perché si è
sgretolato il rapporto di fiducia.
Io trovo molto più grave chi questa fiducia l'aveva condivisa,
alcuni del "management", che poi dopo lo hanno sfiduciato da sotto
e non da sopra; poi che ci sia questa situazione è probabile.
La nostra perplessità è legata al futuro, io le avevo espresso
la nostra preoccupazione che il processo di aziendalizzazione si
arenasse su quelli che sono evidenti problemi politici, e quindi
che non si possa e non si debba ritornare a una politicizzazione
della gestione dell'ASL. Lei mi rassicurò più volte che questo non
era l'obiettivo dell'Assessore e di questa Giunta, però mi permetta
di esprimere le preoccupazioni e le perplessità su queste
dichiarazioni quando la storia che lei ci ha raccontato
evidentemente presenta degli elementi, ma noi sappiamo che ci sono
altri elementi che lei giustamente non ha voluto né potuto qui
raccontarci, dove invece ci sono forti perplessità di tipo politico
là dove il politico, l'Assessore, non riesce ad incidere sui
ritorni dell'amministrazione da lui voluta.
Cito, chiudendo, soltanto una lettera che mi conferma questa
preoccupazione. Il 1° ottobre il dr. Bragonzi aveva convocato i
progettisti, e qui parliamo di decine di miliardi di investimenti
riguardanti la ristrutturazione dell'ente ospedaliero, problema che
credo lei conosca meglio di me ed è veramente un problema molto
grosso; su questo problema molto grosso il Direttore generale aveva
convocato una riunione con i progettisti e con una lettera del 1°
ottobre ricordava a questi progettisti che non si erano presentati
a questa riunione. In quanto è un atto pubblico, posso dire che si
tratta dei progettisti dello studio Galvani. La risposta del
progettista alla non partecipazione a questa riunione, che è fatto
tecnico pesantissimo perché si parla - ribadisco - di opere di
ristrutturazione, di progettualità sulle quali il Direttore
generale ha il dovere nell'ambito delle sue funzioni, tuttora
vigenti fino al 31 dicembre, di operare su sua indicazione, ha
risposto così (leggo sole le prime tre linee perché sono
sufficienti): "Facendo riscontro alla sua nota del 1° ottobre dove
mi dice che non ho partecipato, le rammento quanto comunicatole
verbalmente: che la mia indisponibilità ad aderire all'incontro del
19 settembre per l'esame del progetto di cui in oggetto, proveniva
dal fatto che avendo comunicato al mio committente, Assessore
Vicquéry, l'oggetto di tale riunione, mi è stato indicato di non
aderirvi".
Lei mi può venire qui a raccontare tutti i teatrini del mondo,
tutti gli atteggiamenti di disponibilità e la confiance ad andare
avanti d'amore e d'accordo, concordando e concertando tutte le
iniziative, però credo che noi dobbiamo, come Consiglieri,
esprimere una preoccupazione, che era quella che le avevo già
espresso in separata sede: non vogliamo che tutta questa manovra
alla fine si tramutasse in un arenarsi dell'aziendalizzazione
dell'ASL, come questa lettera dice e come molti altri atti dicono.
Perché io capisco l'imbarazzo di un Assessore che oggi non può più
intervenire quotidianamente sull'amministrazione di un'ASL, però
credo che questi atti vadano contro qualunque indicazione di buona
amministrazione. Cioè lei, committente, Assessore, indica al
progettista di non andare a una riunione con il Direttore dr.
Bragonzi, il Direttore amministrativo va in ferie quando ci sono da
presentare 44 miliardi di bilancio, dopo di che manda le
comunicazioni direttamente all'Assessore senza dire niente al
Direttore generale. C'è da stentare a credere che tutto quello che
lei ci ha raccontato sia profondamente e intimamente vero!
Quindi ribadendole comunque l'onestà intellettuale, che non le
toglierò mai, Assessore, credo però che un problema di fondo di
tipo politico ci sia, e auspico che nella prossima gestione che ci
sarà, perché ormai entriamo in commissariamento di fatto, ci sarà
un nuovo direttore generale, non ci si ritrovi di nuovo con un
conflitto politico-amministrativo, perché a parole siamo tutti
d'accordo sull'aziendalizzazione dei servizi che fanno risparmiare
soldi agli utenti, che danno una qualità di servizio migliore, ma
poi alla fine le pressioni alla porta dell'Assessorato sono
talmente forti che chiunque è lì va in difficoltà! Credo che sia un
prezzo che chi governa deve assumersi, se crede in quello che dice.
La ringrazio, Assessore.
Président La parole au Conseiller Fiou.
Fiou (GV-DS-PSE) Il fatto che i Democratici di Sinistra abbiano
preso una posizione con un comunicato su questa questione evidenzia
che anche nella maggioranza ci sono posizioni diverse. E che si è
verificata anche qualche difficoltà di confronto che in qualche
modo evidenzia delle tensioni.
Il comunicato stesso evidenziava anche preoccupazioni per gli
sbocchi di questa crisi, e queste preoccupazioni rimangono.
Credo però che da parte nostra ci debba essere un senso di
responsabilità molto forte, che ci permetta di mettere in moto dei
meccanismi di approfondimento della questione, al di fuori del
clamore delle polemiche che su di essa si sono svolte, perché
sempre i momenti di eccessivo clamore rendono difficile i
ragionamenti e gli approfondimenti concreti.
Credo che i problemi dell'USL meritino anche da parte nostra
qualche passo indietro, per poter riflettere meglio. E in questo
senso ci impegneremo a ricominciare in maggioranza un confronto,
che abbia proprio queste caratteristiche, cioè il ragionare sui
problemi dell'USL al di fuori di tutti i comunicati, delle prese di
posizione che mettono in evidenza tensioni molto forti all'interno
dell'USL stessa.
Quindi in tal senso non ci tiriamo indietro rispetto al
confronto, ma lo vogliamo fare nei momenti e nei modi dovuti perché
questo sia costruttivo.
Président La parole au Conseiller Beneforti.
Beneforti (PVA-cU) Molto brevemente. Ho sentito in parte la
discussione che è avvenuta su questo argomento, perché ho dovuto
assentarmi, però da quanto ho potuto recepire nel momento in cui
sono rientrato in aula, devo dire che non sono ottimista sul futuro
della sanità in Valle.
Mi appello all'Assessore che ha una grande esperienza, perché
conosce bene l'ospedale e conosce bene l'USL, essendo stato
Presidente, fra l'altro, dei Comitati di gestione per diverso
tempo…. Come?
Vicquéry (fuori microfono) …
famigerati…
Beneforti (PVA-cU) …
famigerati… però l'esperienza se l'è
fatta e sa cosa vuol dire gestire un comitato di gestione e cosa
vuol dire anche gestire le strutture che questo comitato deve
portare avanti, strutture ospedaliere e strutture territoriali!
Ho sentito parlare di certi nominativi; io non ho niente contro
nessuno, ma per l'esperienza che l'Assessore si è fatto con i
Comitati di gestione e dopo come Assessore, credo che sia cosciente
che lì ci voglia effettivamente una persona capace di dominare la
situazione non dico al cento per cento, ma almeno all'ottanta per
cento. Lì non si può mettere una persona debole, che non ha le
caratteristiche del manager e che allo stesso tempo è debole; di
certe persone di cui ho sentito fare il nome l'esperienza si è
fatta per altri incarichi e l'Assessore sa quali risultati hanno
dato. Insistere in questa maniera credo che sia deleterio per la
sanità in Valle d'Aosta.
Non ho difeso mai Bragonzi, anzi ho criticato la gestione di
Bragonzi e ho denunciato anche certe situazioni che si venivano a
creare all'interno dell'USL; ma mai nessuno ha dato una risposta o
ha preso provvedimenti quando si denunciavano certe cose, e nemmeno
oggi sono qui per difendere Bragonzi, se ha dato le dimissioni e la
Giunta le ha accettate, non ho problemi. Dico come deve essere la
persona che viene dopo, e non mi si può dire neanche si mette lì
uno provvisoriamente e poi si vede quello che si farà. La sanità
non ci permette questo lusso, di fare le sperimentazioni in questo
momento; lì ci vuole una gestione seria e concreta, qualcuno che
conosca bene e svolga le funzioni. Ieri si è parlato della
situazione della pediatria, dei tempi di attesa che ci sono per le
visite specialistiche: ma voi pensate che si possano risolvere
questi problemi con una figura debole all'interno della sanità?
Pensate che gli obiettivi che vogliamo dare noi alla sanità si
possano realizzare con una persona lì dentro che non ha la potenza
né la forza di poterlo fare? Sa benissimo l'Assessore cosa vuol
dire affrontare il Collegio dei primari, l'AMPO, l'ANAO, ci sono
anche certi interessi che ognuno cerca di tutelare e di difendere.
È vero o non è vero, Assessore? Però se queste cose non si
dominano, lei avrà tutti i giorni la coda davanti al suo ufficio di
persone che si rivolgeranno a lei perché l'altro non risolve il
tale problema, perché non ha la forza di farlo!
Allora stiamo attenti; quello che vi chiedo è di cercare una
persona capace che metta al centro della politica sanitaria
l'ammalato, una persona che sia autonoma da interferenze esterne,
che veda e riveda la qualificazione e la professionalità anche del
personale medico e non medico, tutti gli aggiornamenti, perché
questo ci vuole! Se non c'è qualcuno che queste cose le impone, le
mette in atto e le porta avanti, finisce che la nostra sanità va
peggio di come è andata fino ad oggi!
Come opposizione può andare anche bene di avere lì una persona
debole, se vogliamo fare - come mi accusava il mio amico Viérin -
del populismo o della demagogia; guardate che questa ci portate a
farla sul serio, ma non è demagogia o populismo, si realizza sul
serio la possibilità di venire qua a dirvi: signori, ma che
"cacchio" avete fatto, chi ci avete messo lì? Questa è la
situazione che abbiamo di fronte…
Presidente … Consigliere
Beneforti…
Beneforti (PVA-cU) …ho finito,
Presidente, le chiedo scusa.
Presidente Per il linguaggio non per il tempo, lei ha ancora
diritto, ha 45 minuti.
Beneforti (PVA-cU) Ma tanto siamo alle otto e
mezzo…
(ilarità dell'assemblea)
… sono le sette e mezzo, mi è
scappato, chiedo scusa per lo sbaglio.
Se avete effettivamente pensato a certi nominativi, vi chiedo di
rifletterci a fondo, perché ho avuto una polemica in questi giorni
enorme ma sono stato subito frainteso, perché ho detto: va via
Bragonzi, ci deve essere un'altra persona che abbia determinate
caratteristiche di gestire la sanità. Manca il primario di
medicina, cari signori, si fa una selezione, si fa un concorso, chi
ha i titoli partecipa e vinca il migliore! È venuto fuori un
macello! È venuto fuori quello che è venuto fuori, perché tutti si
sentivano già primari di medicina: chi perché raccomandato dal
Direttore generale uscente, chi perché pensava all'Assessore, chi
perché pensava al Presidente della Giunta, tutti pensavano di poter
arrivare lì e dire, eccomi, sono fatto primario per grazia
ricevuta! L'ho fatta anch'io l'esperienza lì dentro, e ce l'ho
fatta parecchio…
(ilarità dell'assemblea)
… e vi devo dire che per tenere, e
l'Assessore lo sa, per tenere a bada certe situazioni, per fare
certe intese, chi ha, come avevamo noi e credo che ce l'abbia anche
l'Assessore, perché questo glielo riconosco, quando parla di sanità
e vede al centro della sanità l'ammalato, si preoccupa di una certa
situazione che esiste, per cui se si vede al centro l'ammalato io
credo che non si possa fare a meno di andare alla ricerca del
migliore.
Quello che raccomando è di non decidere frettolosamente, andate
alla ricerca del migliore sia per la direzione generale che per il
primariato di medicina, perché anche il primario di medicina deve
diventare un punto di riferimento dei nostri assistiti. Altrimenti
la gente va a curarsi fuori, se non si fida, come fa adesso!
Quanta gente va a curarsi fuori Valle perché non si fida di
certe unità di base o operative che ci sono all'interno
dell'ospedale, diciamocelo francamente! Quanta gente riceve
l'Assessore per essere autorizzata a farsi una certa operazione in
un luogo e un'altra da un'altra parte! Perché questa è la realtà
dei fatti e così sarà in futuro se non si mette la persona giusta
al posto giusto! Non saranno tutti delle grandi scienze, però
perlomeno in un ospedale come il nostro, capoluogo di regione,
situazione in una zona quasi di frontiera, credo che ci vogliano
delle persone che valgono e su cui la gente fa affidamento. E anche
il direttore generale deve essere una persona a cui il cittadino si
può rivolgere per partecipare alla gestione della politica
sanitaria. Ma questo si fa nella misura in cui uno è sopra le
parti, conosce i problemi, per cui può anche decidere autonomamente
come portare avanti le politiche che gli si presentano.
Président D'autres conseillers? Je ferme la discussion
générale.
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV) Molto brevemente per puntualizzare alcune cose
rispetto alle osservazioni che sono state fatte.
Non voglio rileggervi il mio intervento della volta scorsa, ma
non ho mai usato la parola "chute de confiance". Ho detto, forse mi
sono spiegato male, che quello che oggi ha causato questo
sgretolamento del sistema era ed è di tutta evidenza anche per
alcune delle motivazioni che avete fatto presente voi, e dicevo che
in mancanza di questo rapporto di fiducia reciproca, che deve
esserci fra tutti gli attori sociali del sistema, per primo
l'Assessore, in seconda battuta il Direttore generale, il
"management" nel quale è compreso anche il direttore sanitario
dell'azienda, il direttore dell'area territoriale, i primari e
tutti, fino ad arrivare all'ultimo commesso dell'USL, dicevo in
quell'intervento che mi pareva essere venuto meno e ciò significava
temere, come si è temuto, che in mancanza di fiducia reciproca il
sistema crollasse.
La lettera dei primari è una testimonianza chiara di questa
carenza di fiducia, in quel caso dei primari nei confronti del
Direttore generale, perché facevano presente che aveva lavorato
bene per un anno, aveva messo in piedi tutta una serie di
iniziative, ma temevano loro stessi che non riuscisse a raggiungere
gli obiettivi intrapresi e si lamentavano di questa cosa. Per cui
non voglio polemizzare, anche perché il livello del dibattito è
stato più che corretto, non ho citato i due comunicati della
CGIL-medici e dell'AAROI per un semplice motivo, non perché non
portassero acqua al mio mulino, ma per il fatto che sono due
comunicati che sono intervenuti dopo la lettera di dimissioni del
Direttore generale; se fossero intervenuti prima, il problema
poteva essere rivisto anche sotto un'altra ottica perché, ripeto,
il malessere che si viveva all'interno dell'USL è da tempo che
c'era, è inutile nascondercelo!
Non sono arrivate improvvise le dimissioni del Direttore
generale, concordo in pieno con chi ha fatto quest'affermazione; mi
stupiscono queste prese di posizione il giorno dopo la lettera del
Direttore generale. Ovviamente la lettera dei primari che è giusto,
Marguerettaz, non costituisce un organo istituzionale, ma è di
fatto, come diceva Beneforti, un organo di rappresentanza molto
forte pur non essendo istituzionalizzato all'interno, e quando
tutti i primari unanimemente mi scrivono, mi mandano per conoscenza
un documento di quel genere che era un documento totalmente
asettico, che non prendeva posizione a favore dell'uno o a favore
dell'altra, ma esponeva i problemi e chiedeva che fossero risolti,
ho il dovere di preoccuparmi!
Per quanto riguarda i rapporti del Direttore amministrativo e
del Direttore sanitario nei confronti del Direttore generale, non
voglio ragionare in termini di caccia alle streghe, di
arrière-pensée, non lo so se il Direttore amministrativo è andato
in ferie appositamente nel momento in cui doveva vistare il conto
consuntivo, non mi esprimo, mi rifiuto di pensarlo, ma come diceva
prima la Consigliera Squarzino - anzi mi scuso per prima, perché
non ho usato il termine Consigliere rivolgendomi a Tibaldi - il
Direttore sanitario e il Direttore amministrativo sono scelti dal
Direttore generale.
Questo rafforza il concetto che ho cercato di dirvi, che se non
si parlano a volte non è perché non vogliono parlarsi, perché è
anche giusto che il Direttore amministrativo trasmetta alla Regione
i dati sul disavanzo perché un compito suo, c'è autonomia operativa
anche all'interno del "management" dell'USL, non è per niente detto
che deve essere il Direttore generale che trasmette i dati, per cui
non vedo nulla di strano, non facciamoci dei ragionamenti che non
devono essere fatti! C'è invece questo malessere che si sentiva e
che ha portato alle conclusioni di cui stiamo oggi a discutere.
Lattanzi parla di obiettivi raggiunti al 90 percento e si chiede
cosa farà l'Assessore se il prossimo direttore generale raggiungerà
gli stessi obiettivi: lo sfiducerà? Rispondo che non stiamo
sfiduciando nessuno, il Direttore generale ha raggiunto quegli
obiettivi ma il problema a volte è anche come vengono raggiunti
certi obiettivi e con quali risorse. Su questo parliamoci chiaro,
se la Giunta regionale nella persona del suo Assessore vuole
mettere in difficoltà un direttore generale, ci impiega cinque
minuti…
(commenti in aula dai banchi dell'opposizione)
… allora vi sfido a prendere in mano
i trasferimenti in parte corrente e i trasferimenti assegnati
all'USL nel 1993, a confrontarli con i trasferimenti del 1998,
vedrete una forbice di almeno 50 miliardi. Abbiamo fatto degli
sforzi considerevoli, superiori alle medie nazionali, in modo
enorme, per cui abbiamo dato la possibilità al Direttore generale
di gestire al meglio. Poi come vengono gestite le risorse, lo
dicono i primari; nei progetti obiettivo io raggiungo l'obiettivo
benissimo, ma c'è modo e modo di raggiungere l'obiettivo, c'è modo
e modo di utilizzare le risorse e su questo abbiamo avuto dei
colloqui che erano premianti e consistenti, però ripeto nell'ambito
dell'autonomia di ognuno.
Non voglio entrare nel merito della lettera del 1° ottobre,
Lattanzi, che penso che Lattanzi abbia avuto dal suo parente che
lavora nell'ufficio… perché questa è
privacy, perché Lattanzi ha una cognata che lavora in quell'ufficio
ed è la seconda volta che mi porta in Consiglio regionale documenti
che ritengo siano documenti privati! Comunque sia, non ho nessuna
remora a rispondere. Quella lettera dell'arch. Galvani, che
risponde al Direttore generale, è una lettera con cui l'architetto
comunica che non andrà alla riunione perché gli è stato vietato
dall'Assessore, semplicemente perché c'è un gruppo costituito
all'interno dell'Assessorato interistituzionale, dove c'è la
presenza del direttore generale, che è il gruppo deputato a
decidere le scelte strategiche in termini progettuali.
È per questo motivo che il progettista ha detto che non
partecipava alla riunione, perché non era stato invitato
l'Assessorato regionale alla sanità, in quanto è l'Assessorato
regionale alla sanità che gestisce quel gruppo di lavoro. Non
volevo dirlo, ma ci sono stato costretto perché è stato portato
questo esempio come supposta ingerenza dell'Assessore regionale
alla sanità nei confronti delle scelte del Direttore generale.
Lattanzi dice anche che il Direttore generale è stato sfiduciato
dal Direttore amministrativo e dal Direttore sanitario; io, ripeto,
su questo non entro nel merito, non so dire nulla in più o in meno,
è pur vero che a volte come si usa in termini calcistici quando la
squadra gioca male, paga l'allenatore. Ma nel ruolo di un direttore
generale c'è anche l'alea, c'è anche il rischio di essere
sfiduciato da chi ha i poteri di sfiduciarlo. Io non sono in grado
di testimoniare se quanto afferma il signor Lattanzi è vero, spero
che così non sia…
(Interruzione di alcuni Consiglieri fuori microfono)
… il Consigliere
Lattanzi… sia vero, spero che così non
sia.
Rispondo simpaticamente a Beneforti, che però se n'è andato, che
mi cita il Comitato di gestione, dicendo che la Giunta Bondaz ha
sfiduciato il sottoscritto senza neppure mandarmi una lettera;
all'epoca il Presidente del Comitato di gestione, che era il
sottoscritto, è stato sfiduciato d'emblée dalla Giunta Bondaz,
senza dirmi se avevo operato bene o se avevo operato male, per cui
ho accettato la decisione, è una scelta prettamente politico, ma è
un ruolo diverso.
È certo che per il futuro cercheremo di scegliere un direttore
generale che abbia i connotati espressi dal Consigliere Beneforti,
non c'è ombra di dubbio! Così come, sia chiaro, la gestione del dr.
Bosso sarà una gestione provvisoria e non sarà il dr. Bosso che
rivestirà le funzioni di direttore generale nel prossimo futuro. Di
questo ne abbiamo parlato e così dev'essere, non tanto per le
capacità dell'uno e dell'altro perché mi sia permesso di dire
ognuno, guardi alle sue capacità che è già tanto, ma perché è
preferibile avere una personalità capace e professionalmente
preparata esterna alla Valle d'Aosta, che arrivi in Valle d'Aosta
non inquinata da amicizie e da rapporti di preferenza con nessuno,
che non rappresenti sicuramente il partito politico dell'Assessore
regionale alla sanità (e sotto questo punto di vista mi pare che
l'unica cosa che si possa dire è che il dr. Bragonzi ha sempre
voluto sottolineare la sua estraneità politica a qualunque
partito); per cui sicuramente non faremo come altre Giunte
regionali che scelgono a seconda della tessera di appartenenza! E
se volete, vi porto esempi con nome, cognome, indirizzo e numero di
telefono.
Noi non faremo così! Cercheremo con avviso pubblico di optare
per una persona preparatissima.
Président La parole au Président du Gouvernement, Viérin
Dino.
Viérin D. (UV) Quant à la motion, je ferais appel à la
bienveillance de ceux qui l'ont présentée pour qu'ils acceptent de
la retirer, parce qu'il me semble que l'objectif fixé, à savoir
d'ouvrir un débat au sein de cette
Assemblée…
(Alcuni consiglieri presentatori dei documenti in discussione
interrompono per dire che la mozione è già stata ritirata)
… déjà fait? Merci.
Président La parole au Conseiller Lattanzi pour fait personnel,
article 57 du Règlement.
Lattanzi (FI) Avrei preferito di non prendere la parola, perché
mi aspettavo che il Presidente censurasse le dichiarazioni
dell'Assessore, perché quello che lui ha detto è gravissimo, ma
anche perché credo che tutti i Consiglieri in questa sala abbiano
parenti che lavorano un po' in tutte le amministrazioni, quindi se
uno dovesse parlare in questo senso, intanto non verrei a dirlo
qui, ma comunque non è così!
Ho fatto una richiesta regolare da Consigliere in base
all'articolo 116 del Regolamento interno del Consiglio, che mi
permette di avere la documentazione inerente alle comunicazioni fra
il Direttore generale, dr. Bragonzi, e lo studio di progettazione,
come su altre questioni. Mi ha risposto personalmente il dr.
Bragonzi, questo è l'atto ufficiale, è stato tra l'altro gentile;
il dr. Gilberto Bragonzi non l'ho mai conosciuto personalmente, non
gli ho mai neanche stretto la mano, non so che faccia abbia,
dall'Ufficio dei gruppi consiliari ho chiesto la documentazione,
che è pervenuta ai gruppi consiliari!
Quindi lei è male informato e in questo caso anche in mala fede!
Io chiedo le sue scuse perché in questa sala le cose che lei ha
detto non le può neanche pensare, nei miei confronti perlomeno!
Président Nous prenons acte que l'Assesseur a rectifié ses
déclarations sur cette question. La motion étant retirée, il nous
reste un dernier point à examiner dans la séance de ce soir, il
s'agit du point n° 48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK