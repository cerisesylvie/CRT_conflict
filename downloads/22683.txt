Consiglio Regionale della Valle d'Aosta - Oggetto del Consiglio n. 2139 del 20 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2139 del 20 settembre 2006 - Resoconto
OGGETTO N. 2139/XII - Valutazioni da parte dei Comuni circa
l'organizzazione del servizio idrico integrato. Ridefinizione delle
modalità di organizzazione del servizio idrico integrato.
(Interpellanze)
Interpellanza
Vista la recente deliberazione del Consiglio comunale di
Villeneuve (n. 24 del 03/08/2006) circa l'attuazione delle proposte
del BIM, riguardante l'organizzazione del servizio idrico integrato
in sotto ambiti territoriali (sub-Ato);
Lette le considerazioni critiche che vengono formulate e le
motivazioni di carattere tecnico e politico con cui il Comune di
Villeneuve delibera, a maggioranza, di non aderire alle
aggregazioni per il servizio idrico proposte dal BIM;
Ritenendo che tali osservazioni vadano prese seriamente in
considerazione, perché l'organizzazione che è stata prefigurata
rischia di non tenere conto né del fabbisogno idrico dei diversi
territori comunali, né di precedenti investimenti fatti come
Consorzi di Comuni, che non sempre coincidono con i nuovi sotto
ambiti territoriali ottimali, né della titolarità delle acque
attribuita finora ai Comuni;
la sottoscritta Consigliera regionale
Interpella
la Giunta e l'Assessore competente per sapere:
1) se sono state esaminate le osservazioni critiche avanzate
dal Comune di Villeneuve e come, in che sede e con quali modalità,
se ne intende tener conto;
2) se altri Comuni hanno fatto pervenire analoghe
osservazioni critiche sull'organizzazione del servizio idrico
integrato in sotto ambiti territoriali ottimali (sub-Ato).
F.to: Squarzino Secondina
Interpellanza
Premesso che:
- secondo un censimento effettuato dall'Assessorato
competente, nella Regione esistono almeno un centinaio di gestori
diversi (esclusi gli acquedotti frazionali) che distribuiscono
l'acqua attraverso circa 300 reti acquedottistiche;
- gli utenti di molti Comuni hanno subìto un incremento
significativo delle tariffe idriche in questi ultimi anni;
- con Legge regionale 8 settembre 1999, n. 27 è stata
disciplinata l'organizzazione del servizio idrico integrato,
finalizzata alla tutela e al corretto utilizzo delle risorse
idriche: tale normativa conferisce alla Regione una funzione
pianificatoria e ai Comuni la gestione del servizio;
- il servizio idrico integrato è stato definito sulla base di
un unico ambito territoriale ottimale coincidente con l'intero
territorio regionale, suddiviso in sotto ambiti territoriali
omogenei (sub-Ato) la cui delimitazione compete al Consorzio BIM
ferma restando la condivisione delle amministrazioni comunali
interessate;
- il Comune di Villeneuve ha recentemente deciso "di non
aderire a nessuna aggregazione per il servizio idrico integrato",
stabilendo che "l'ambito ottimale sia quello coincidente con il
proprio territorio comunale" e manifestando apertamente il proprio
dissenso "alla creazione di nuovi apparati burocratici e tecnici
dei quali non si sente alcun bisogno e che avranno come unica e
sicura conseguenza l'aumento dei costi dell'acqua per
l'utente";
- altri Comuni valdostani starebbero valutando di seguire
l'iniziativa adottata dal Comune di Villeneuve;
i sottoscritti Consiglieri regionali
Interpellano
l'Assessore delegato per sapere:
1) quali ragioni impediscono l'equanime coinvolgimento del
Consorzio BIM e delle diverse Amministrazioni comunali in
un'attenta analisi della situazione esistente e in un'approfondita
valutazione prospettica dei servizi da erogare;
2) se il servizio idrico integrato, così concepito, non
rischi di generare ulteriori costi di gestione e quindi aumenti
delle tariffe idriche a carico degli utenti;
3) se intende ridefinire le modalità di organizzazione del
servizio idrico integrato secondo uno schema di maggiore e più
proficua collaborazione tra enti locali, al fine di conseguire una
gestione e un utilizzo ottimali della risorsa "acqua".
F.to: Tibaldi - Frassy - Lattanzi
Président
- La parole à la Conseillère Squarzino
Secondina.
Squarzino (Arc-VA)
- Credo che questa iniziativa metta in
luce l'esistenza di un problema: c'è un problema importante che
preoccupa i Comuni o almeno i Comuni... nonostante tutto il lavoro
fatto, il Piano regionale delle acque, la legge sul servizio
idrico, nel momento in cui queste decisioni politiche prese cercano
di entrare nel concreto si individuano delle questioni che vanno
prese in considerazione. Abbiamo visto che 2 Comuni - quando ho
preparato l'interpellanza c'era un solo Comune, Villeneuve, che ha
posto la questione, ma il 6 settembre anche Introd ha seguito la
stessa strada - si sono posti il problema di chiedersi quali sono
le conseguenze delle decisioni prese nel Piano regionale delle
acque e nella legge sulla riorganizzazione in modo integrato dei
servizi idrici e questi Comuni vogliono non solo discutere il
problema, ma il fatto che abbiano inviato queste deliberazioni al
Presidente della Regione, ai Parlamentari, ai Consiglieri e alla
stampa vuol dire che vogliono che tale tema sollevato diventi
oggetto di riflessione dal punto di vista politico, oltre che
diventi un oggetto su cui anche l'opinione pubblica deve essere
informata. Ricordiamo che la legge che riorganizza in modo
integrato i servizi vuole fare in modo che tutta la filiera che si
occupa dell'acque sia analizzata congiuntamente, quasi facendo un
sistema e in questo sistema di gestione delle acque la Regione ha
individuato un unico ambito territoriale attribuendo al BIM le
funzioni di autorità e di vigilanza sulle acque, mentre i Comuni
associati in "sub-ato" devono gestire tutto questo servizio idrico
integrato od organizzarsi per la gestione secondo dei territori che
dovrebbero essere aderenti alle esigenze dei vari Comuni, tenendo
conto della realtà esistente, dell'acqua esistente, delle fonti
esistenti sul territorio; tenendo conto dei consorzi che già sono
attivati; tenendo conto della partecipazione ad acquedotti; tenendo
conto delle esigenze dal punto di vista agricolo e dell'acqua
potabile, dal punto di vista del turismo e quindi sulla base di
questi elementi devono definire il limite di questi territori. Le
proposte che sono state ipotizzate, gli ambiti provvisori che sono
stati individuati, i vari "sub-ato" non vanno bene; i Comuni di
Villeneuve ed Introd dicono che queste suddivisioni, pur essendo
provvisorie, non tengono conto di una serie di dati relativi ai
vari territori. Nelle deliberazioni che vengono presentate vi sono
alcuni esempi significativi, il Consiglio comunale di Introd dice:
"il Comune di Introd fa parte, da un lato, del Consorzio di
depurazione delle fognature; dall'altro, è consorziato con i Comuni
di Valsavarenche, Villeneuve e Saint-Pierre per l'acquedotto
comunale, è in convenzione con i Comuni di Rhêmes-Saint-Georges e
Rhêmes-Notre-Dame per quanto riguarda l'acquedotto della Val di
Rhêmes, è in convenzione con il Comune di Arvier per quanto
riguarda l'acquedotto "Boregne""
, quindi è in convenzione con
Comuni che in questo "sub-ato" provvisorio non sono presi in
considerazione in modo univoco. Il Comune di Villeneuve dice
ancora:
"anche noi facciamo parte del Consorzio di depurazione
fognature"
e questo spiegherebbe perché fanno parte del
"sub-ato", che riguarda tutti i "Comuni de la Plaine", mentre è
consorziato con i Comuni di Valsavarenche, Introd e Saint-Pierre
per l'acquedotto comunale; Comuni che non rientrano nel "sub-ato"
in cui invece Villeneuve dovrebbe rientrare. Questi sono esempi che
fanno vedere come esistano dei problemi reali e noi volevamo sapere
se l'Amministrazione regionale ha preso atto di tali problemi, se
intende entrare nel merito e darsi degli strumenti affinché questa
situazione problematica riesca a trovare una via di uscita che sia
condivisa dai Comuni.
Président
- La parole au Conseiller Tibaldi.
Tibaldi (CdL)
- Alle considerazioni della collega
Squarzino aggiungerei anch'io qualche riflessione... una risorsa
forse che sembra banale, ma è talmente banale che spesso e
volentieri si perde di vista: l'acqua. L'acqua è una delle grandi
risorse dell'umanità, ma anche della nostra Regione, una delle
grandi risorse che, proprio perché in abbondanza, viene spesso
dimenticata. Mi sembra che vi siano anche recenti studi che stiano
dimostrando - forse la stessa Giunta ha comunicato nelle scorse
settimane - il rischio concreto di carenza idrica anche per la
nostra Regione, terra di acqua, di ghiacciai che si stanno
comprimendo a causa della climatologia, inquinamento, "boom"
demografico, sprechi e cattiva distribuzione fanno diminuire la
disponibilità idrica, da un lato, e aumentare le tariffe a carico
dei cittadini, dall'altro. In questo quadro si inserisce una
deliberazione del Comune di Villeneuve che è stata notificata a
tutti i Consiglieri e che è stata lo spunto anche per la nostra
interpellanza, quella firmata dal nostro gruppo, per capirci di
più: dalla famosa legge n. 27/1999, che è stata quella che ha dato
il "là" a tutta una serie di iniziative successive, ad arrivare
allo schema di Piano di tutela delle acque della fine del 2004 e
naturalmente a una gestione che dovrebbe essere coordinata a
livello di enti locali, sotto l'egida di un consorzio che si chiama
BIM. Il Comune di Villeneuve prende le distanze in una maniera
direi netta: il Sindaco, ma soprattutto l'Amministrazione comunale
dichiarano di non voler aderire a nessuna aggregazione per il
servizio idrico integrato perché l'ambito ottimale che la Regione
ha imposto, quello regionale, e i sub ambiti ("sub-ato") non
coincidono con le esigenze territoriali della loro Comunità, né con
le loro risorse disponibili in termini di soldi. Prendono quindi le
distanze dalle burocrazie che la Regione impone e fanno una serie
di osservazioni tutt'altro che secondarie. All'Assessore delegato
abbiamo sottoposto alcuni quesiti, vorremmo capire perché le
relazioni fra BIM e le diverse amministrazioni comunali non
consentono un'analisi più attenta della situazione esistente e
un'approfondita valutazione prospettiva delle soluzioni migliori,
perché il Comune di Villeneuve ha fatto due calcoli e ha detto
quella indicata non è una soluzione ideale per le nostre esigenze
di comunità.
Vorremmo poi capire se questo servizio idrico integrato, di cui
alla legge n. 27/1999, così concepito non rischi di generare
ulteriori costi di gestione, quindi aumenti delle tariffe idriche a
carico degli utenti. Penso che tutti noi che siamo anche utenti dei
vari servizi idrici comunali ci siamo resi conto che, nonostante le
belle leggi, il bel Piano di tutela delle acque, il consorzio BIM
che sta pianificando quei Comuni, il meglio per noi utenti, che
alla fine le tariffe sono aumentate e purtroppo parallelamente
assistiamo a carenze idriche, a disservizi che vengono imputati
alle ragioni che dicevo prima.
Con una ultima domanda vogliamo sapere dall'Assessore se intende
ridefinire le modalità di organizzazione di questo servizio idrico
integrato secondo uno schema di maggiore e più proficua
collaborazione tra i vari enti a ciò preordinati (enti locali e
BIM) e questo per conseguire l'utilizzo ottimale di questa risorsa
così importante quanto così trascurata che si chiama acqua.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Grazie intanto per aver voluto discutere
congiuntamente le 2 interpellanze. Credo che, per poter essere più
incisivi nella risposta, sia necessario ripercorrere la situazione
giuridica di questa materia. È vero, tutto nasce con la legge n.
36/1994, che impone questo servizio idrico integrato, ma
soprattutto instaura il principio che i costi di realizzazione e di
gestione degli acquedotti siano "spalmati" sulle tariffe. In questa
materia la Regione ha voluto legiferare con la legge n. 27/1999 che
adatta alla situazione locale i criteri e i principi della "legge
Galli" (legge n. 36/1994) e in particolare specifica i rapporti fra
i diversi soggetti istituzionali operanti nell'ambito del servizio
idrico integrato (acquedotto, fognatura e impianto di depurazione).
Bisogna avere chiaro questo concetto perché nella definizione dei
"sub-ato" questi vanno riferiti al tipo di servizio di cui si sta
parlando. Avremo non necessariamente delle coincidenze, questo è
dovuto all'orografia del territorio, tra un "sub-ato" che si occupa
dell'impianto di depurazione rispetto a quello acquedottistico,
questo mi pare più che evidente visto che abbiamo le sorgenti in
alto e i depuratori al centro o in zone più strategiche. Ancora: la
Regione con la legge n. 27/1999 definisce le funzioni dell'ambito
unico regionale territoriale, che sono state attribuite al BIM come
autorità d'ambito regionale.
La legge regionale opera una distinzione tra le attribuzioni dei
diversi livelli di funzioni relative al servizio idrico: le
funzioni di programmazione e di indirizzo sono attribuite alla
Regione, che attua sul territorio regionale, attraverso il Piano
generale delle acque, gli obiettivi e gli indirizzi generali
stabiliti dalle norme comunitarie, nazionali e dall'Autorità di
bacino; le funzioni di governo a livello regionale, cioè di
organizzazione, di pianificazione, di controllo e di coordinamento
dell'esercizio delle funzioni dei Comuni, che devono essere
associati - anche qui i Comuni non possono agire in maniera
indipendente, l'affermazione:
"per noi il "sub-ato" è il nostro
Comune"
è un'affermazione chiaramente contro la legge - nelle
forme stabilite dalla legge regionale n. 54/1998, in materia di
risorse idriche (articolo 1, comma 3) sono attribuite al BIM in
qualità di autorità dell'ambito unico regionale; le funzioni di
governo a livello locale, cioè di organizzazione, di programmazione
e di controllo competono ai Comuni, ancora una volta associati
nelle forme stabilite dalla legge regionale n. 54/1998 e costituiti
in sottoambiti territoriali ottimali con una propria autorità di
governo; infine le funzioni operative di erogazione dei servizi
idrici, anche per settori specialistici, competono ai gestori che
sono dei soggetti scelti dai Comuni ancora una volta secondo le
procedure stabilite dalla legge regionale n. 54/1998. Fino alla
legge regionale n. 27/1999 i Comuni erano titolari della competenza
in materia di gestione dei servizi idrici e ancora qui facciamo
attenzione, perché si legge come se i Comuni fossero i titolari
delle acque, non è così: la titolarità delle acque per Statuto
compete alla Regione, come meglio chiarito dalla legge n. 1/2005.
La stessa legge n. 1/2005 poi ha sottolineato come ai Comuni
competano alcune funzioni che voglio qui ribadire: l'individuazione
della domanda di servizi, cioè della qualità e della quantità che
devono essere garantite dai soggetti gestori a garanzia delle
esigenze locali e a salvaguardia degli interessi degli utenti; la
predisposizione, sulla base dei criteri e degli indirizzi fissati
dalla Regione, del programma di attuazione riguardante le
infrastrutture e le altre opere necessarie per l'erogazione dei
servizi e del relativo piano finanziario; la scelta delle modalità
di gestione del servizio idrico integrato nell'ambito delle forme
previste dalla normativa in materia di autonomia locale; la scelta
dei soggetti gestori e l'approvazione delle convenzioni regolanti i
rapporti con gli stessi; la salvaguardia delle gestioni esistenti;
il controllo tecnico-economico e gestionale sull'attività dei
gestori del servizio idrico integrato; l'attuazione, nell'ambito
delle direttive, degli indirizzi e degli interventi previsti nella
pianificazione regionale in materia di usi delle risorse idriche,
di tutela e di salvaguardia della qualità, di risparmio, di rinnovo
e di riutilizzo idrico. Tali competenze sono affidate ai Comuni che
devono esercitarle in forma associata per sottoambiti territoriali
omogenei, al fine di garantire la gestione secondo criteri di
efficienza, di efficacia e di economicità, che sono dei punti di
equilibrio che vanno ancora ricercati. L'espletamento di tale
competenze è poi coordinato dal BIM quale autorità d'ambito
regionale.
In accordo con il CELVA, quindi non c'è stata nessuna decisione
unilaterale, si è deciso di inserire nel Piano di tutela delle
acque - allegato alle norme di attuazione - una prima ipotesi di
definizione del sottoambiti e la procedura attraverso la quale
doveva essere verificata e approvata dal Comuni tale
perimetrazione. Ribadisco un altro concetto: non è stata la Regione
a fare questa definizione, sono le proposte che sono pervenute dal
BIM, sono state discusse con il CELVA e con tutti i Comuni, con la
presenza dell'Amministrazione regionale; è stata individuata una
perimetrazione del tutto provvisoria. Questa proposta - fra l'altro
testualmente definita come "Proposta di prima aggregazione" - serve
al BIM per:
- promuovere apposite conferenze dei servizi con gli enti locali
interessati, aggregati in via provvisoria secondo la proposta della
Regione, per definire gli obiettivi sulla cui base riorganizzare il
servizio idrico integrato, quindi era uno "start" per poter avviare
i ragionamenti da fare sul servizio idrico integrato;
- predisporre un piano preliminare di sottoambito che
costituisce la base per la proposta di riorganizzazione del
servizio idrico integrato, tenuto conto di alcune questioni che
sono state nel frattempo "messe a fuoco": l'elenco delle criticità
rilevate in sede di ricognizione di 1
a
fase dello stato
di fatto delle gestioni, una proposta di modello gestionale che è
stata vista e concordata, una proposta di piano
economico-finanziario, una proposta di determinazione della tariffa
di riferimento;
- definire le procedure e le modalità amministrative e
giuridiche per l'istituzione dei sottoambiti territoriali ottimali
e per l'individuazione delle relative autorità.
Si tratta quindi di una proposta di lavoro per partire con tutti
gli approfondimenti, che consentisse di disegnare degli scenari che
dessero delle risposte, tenuto conto della complessità del nostro
territorio, che fossero coerenti con i dettati della legge.
Cosa devono ancora fare i Comuni? I Comuni devono:
- assicurare la partecipazione alle conferenze dei servizi
promosse dal Consorzio BIM per la definizione degli obiettivi del
servizio idrico integrato a livello di sottoambito territoriale
ottimale, collaborando alla predisposizione dei piani
economico-finanziari, quindi è tutto da definire, non c'è niente di
stabilito;
- provvedere, entro e non oltre 6 mesi dalla data di
presentazione del piano preliminare di sottoambito redatto dal
Consorzio BIM, all'approvazione dell'adesione al "sub-ato" con
deliberazione del Consiglio comunale. Con la medesima deliberazione
devono essere approvati altresì gli atti giuridici ed
amministrativi necessari all'istituzione del "sub-ato" e
all'individuazione della relativa autorità, la quale governerà
tutte le attività inerenti il servizio idrico integrato -
evidentemente laddove c'è una coincidenza con le Comunità montane,
penso che lo faranno attraverso queste ultime; purtroppo i
"sub-ato" non sono dei "sub-ato" assoluti, nel senso che si
modificano a seconda del tipo di servizio, della modalità di
approvvigionamento, perché abbiamo le colonne portanti che servono
determinati Comuni e abbiamo i depuratori che servono altri
comprensori, quindi ci sarà un "sub-ato" per un servizio e un
"sub-ato" per altri servizi -;
- assicurare, qualora concordato, il trasferimento all'autorità
di sottoambito della titolarità delle reti e degli impianti di
interesse sovracomunale, che diventa operativo con l'approvazione
del piano definitivo di sottoambito. Resta in capo ai Comuni stessi
la titolarità delle reti e degli impianti di esclusivo interesse
comunale. Il Consorzio BIM provvede, successivamente
all'approvazione dei piani preliminari di sottoambito, alla
redazione del piano preliminare di ambito regionale.
Con riferimento al primo quesito posto dal gruppo "Arcobaleno",
il Comune di Villeneuve ha adottata una deliberazione che è
contraria a quanto stabilito dalla legge regionale e dal Piano di
tutela delle acque, questo non toglie che questa deliberazione
evidenzia delle questioni che necessitano da parte del BIM e dei
Comuni che ricadano nella proposta di sottoambito una valutazione e
una considerazione necessaria per definire il sottoambito stesso,
peraltro prevista nella procedura. Il Comune è tenuto a concorrere
nell'ambito del BIM alla definizione degli studi necessari per
l'individuazione delle esigenze e dei piani economico-finanziari
(come d'altra parte sembra indicare il punto del deliberato nel
quale il Comune intende aderire a gruppi di lavoro sull'argomento).
Fa esattamente quello che gli compete di fare, che è previsto che
faccia e che era nelle previsioni di fare, è sbagliato il tono, ma
nel contenuto si può essere pure d'accordo. Compete d'altra
all'autonomia gestionale del BIM organizzare le competenze
attraverso le quali addivenire alla predisposizione degli atti che
la legge regionale n. 27/1999 prima e il Piano di tutela delle
acque dopo ha attribuito ad esso. La considerazione poi che i
Comuni siano stati privati della titolarità delle acque è del tutto
sbagliata perché tale competenza è assegnata per Statuto alla
Regione.
Per quanto riguarda la titolarità del servizio, l'affermazione è
fuori luogo visto che la legge regionale n. 27/1999 prima e il
Piano di tutela delle acque poi hanno ridefinito gli ambiti di tale
competenza e non risulta che nei diversi momenti istruttori (questa
è una cosa interessante, ho detto prima che tutto questo percorso è
stato fatto CELVA-BIM) il Comune di Villeneuve abbia manifestato la
sua contrarietà. Gli atti sono tutti a disposizione.
Per quanto riguarda il secondo quesito del gruppo "Arcobaleno",
non risultano pervenute lamentele analoghe, ma solo sollecitazioni
a concordare in sede di CELVA e di BIM un percorso per la
riorganizzazione in attuazione di quanto previsto dal Piano di
tutela delle acque, cioè la sollecitazione di fare esattamente
quello che è previsto di fare. Era già previsto che entro ottobre
si sarebbe svolta l'annuale conferenza dei servizi prevista dalla
legge regionale n. 27, per fare il punto sullo stato di attuazione
della legge e quindi definire tale percorso alla luce del Piano di
tutela delle acque. Dopo questa conferenza dei servizi si metterà
in moto quella procedura che si è detto, verificando ogni proposta
di "sub-ato", la sua idoneità a rispondere a queste esigenze di
efficienza e di efficacia, come previsto dalle leggi.
Per quanto riguarda il primo e il terzo quesito dei Consiglieri
Tibaldi, Frassy e Lattanzi, devo evidenziare che il processo
previsto dal Piano di tutela punta proprio a salvaguardare il
coinvolgimento del BIM e dei Comuni nel processo di
riorganizzazione del servizio e quindi la deliberazione del
Consiglio di Villeneuve, al di là delle prese di posizioni,
potrebbe essere anche vista come un contributo al confronto
dialettico tra posizioni diverse, quindi avrà modo di dirlo nelle
sedi opportune, ma è un confronto che deve avvenire fra BIM e
Comuni e non con la Regione. La Regione con la conferenza dei
servizi prima richiamata potrà fornire il suo contributo, ma solo
in termini di chiarimento degli indirizzi e degli obiettivi da
perseguire.
Rispetto al secondo quesito, non sono in grado di fornire una
risposta precisa, perché i Comuni solo da quest'anno devono
applicare il metodo tariffario approvato con la deliberazione della
Giunta regionale n. 4149 del 2 dicembre 2005, dovendo coprire il
100% dei costi di gestione, costi di gestione per i quali sono
forniti anche i metodi di calcolo puntuali. Qui ci troviamo di
fronte a una situazione che potrebbe essere completamente diversa
rispetto al passato, perché fino ad oggi molti Comuni hanno
classificato i costi di questa gestione in modo diverso: questo ha
fatto sì che nei Comuni vi sia una forte differenza di costi di
gestione perché, a seconda delle voci di costo che uno metteva
dentro o non metteva, si avevano determinati risultati. Adesso le
voci di costo sono state individuate d'intesa fra CELVA, BIM e la
Regione: questo dovrebbe portare ad un'individuazione omogenea
delle voci di costo. La definizione delle esigenze e i costi
gestionali sono il punto di partenza per calcolare la tariffa e
sono quindi anche il punto fondamentale di partenza per ogni
confronto sulle tariffe. Ad oggi i Comuni stanno lavorando a queste
elaborazioni e quindi non si è in grado di fornire indicazioni
precise per il momento. Si conta di poter arrivare ad avere questo
quadro complessivo entro la fine dell'anno, ma ripeto che, una
volta che abbiamo stabilito insieme a loro le regole, poi
l'applicazione delle stesse compete esclusivamente ai Comuni.
Président
- La parole à la Conseillère Squarzino
Secondina.
Squarzino (Arc-VA)
- L'Assessore ha ricordato quello che
dice la legge, ha riletto integralmente l'articolo 3, dove sono
individuate le funzioni che competono ai Comuni, ha ricordato il
quadro generale entro cui ci si muove, l'iter finora fatto e quello
che bisognerebbe fare. Credo che qui ci sia qualche inghippo,
perché a sentire lui c'è una razionalità che gestisce tutto il
processo e tutto il processo garantisce che i vari tasselli al
momento giusto si mettano al loro posto e tutto funzioni. Lei ha
detto: "abbiamo previsto la conferenza dei servizi, gruppi di
lavoro, abbiamo fatto un'ipotesi provvisoria, poi dopo tutto con il
tempo si aggiusta"; secondo me, qui manca l'attenzione a due
aspetti. Primo aspetto: se effettivamente il CELVA era d'accordo,
tutti erano d'accordo... nessun elemento di criticità è emerso...
non credo che i 74 Comuni della Valle d'Aosta fossero unanimi, ma
probabilmente una serie di problemi sono già stati avanzati in sede
di discussione e di analisi; però, come al solito, c'è un metodo di
prendere decisioni per cui arrivano i consensi e le voci
dissenzienti sono minoritarie, quindi non possono contare, quindi
non hanno diritto neanche di trasformarsi in criticità. Lei ha
detto: "siamo d'accordo sul contenuto, ma non sul tono delle
deliberazioni dei 2 Comuni"; ora, se un Comune è stato obbligato a
definire in una deliberazione il proprio dissenso e le proprie
criticità, è perché non aveva altri strumenti per far sentire la
propria voce! Non avendo visto le proprie obiezioni prese sul
serio, ha detto:
"voi adesso mi dite che devo cominciare a
lavorare sull'ipotesi che il BIM ha fatto in base agli studi che ha
effettuato, non solo, mi dite che devo lavorare su tali prime
ipotesi di "sub-ato" e che dobbiamo trovarci come conferenza dei
vari Comuni su questo tipo di ipotesi, per cui voi quasi mi
costringete a lavorare secondo tali ipotesi di territorio"
. A
questo punto il Comune ha detto:
"un momento, queste ipotesi di
territorio non le riconosco come confacenti a me e pongo il
problema!"
. Questo fatto credo debba far riflettere sul modo
con cui vengono prese le decisioni e anche l'affermazione che molte
volte qui viene fatta:
"il CELVA è d'accordo"
, d'ora in
avanti faremo attenzione quando si dice questo, perché vorremmo
capire bene se all'interno di tale organismo vi sono state delle
osservazioni critiche in un senso o nell'altro.
Credo che la questione sia molto complessa e a volte ho
l'impressione che vi sia un po' di banalizzazione; da un lato, la
legge parla di servizio idrico integrato e propone come nuovo
metodo di gestione il fatto che i servizi acquedotto, fognatura e
depurazione delle acque reflue siano gestiti in modo integrato,
adesso sentiamo dall'Assessore che non è proprio così, perché
l'Assessore dice che vi può essere un "sub-ato" che riguarda solo
le fognature, un altro che riguarda solo l'acquedotto, un terzo che
concerne solo la depurazione. Rispetto a quella che doveva essere
un'integrazione fra i vari servizi che riguardano l'utilizzo e il
trattamento delle acque reflue, allora siamo di fronte a
sottoinsiemi che a volte coincidono e a volte no. Credo vi siano
dei grossi problemi che i Comuni devono affrontare, sui quali
finora non hanno avuto risposte neanche nelle simulazioni di
eventuali modelli gestionali. Il problema delle tariffe è
rilevante, lo hanno sollevato come hanno sollevato anche come
vengono calcolati ai fini delle tariffe i vari investimenti fatti
dai vari consorzi finora nel portare avanti le opere di
depurazione, le opere di acquedotto e via dicendo.
Quello che sottolineo come elemento su cui riflettere è che un
Comune, per poter avere diritto di parola, debba ricorrere a delle
deliberazioni del Consiglio comunale per dire esplicitamente "no" a
certe ipotesi, altrimenti la sua voce non è ascoltata. Prendo atto
che c'è la volontà politica da parte della Regione, che credo che
parli a nome del BIM indirettamente, di tener conto di queste
osservazioni e di portare avanti con maggiore flessibilità questo
processo, in modo che i Comuni possano all'interno di tale processo
ritrovarsi e scoprire il senso di tutta l'iniziativa e
acconsentire, perché anche quando lei ha presentato tutto l'iter ha
dato dei tempi precisi, cioè nel suo percorso non si danno ai
Comuni gli spazi per approfondire la questione e capire fino in
fondo l'implicazione delle decisioni che devono essere prese.
Président
- La parole au Conseiller Tibaldi.
Tibaldi (CdL)
- L'Assessore Cerise ha "bollato" subito
come contraria alla normativa vigente la deliberazione del Comune
di Villeneuve, una deliberazione che ha il torto di dichiarare
esplicitamente che il Comune stesso non vuole aderire ad alcuna
aggregazione per il servizio idrico integrato. Perché fa questo il
Comune? È stato ampiamente spiegato da chi è intervenuto compreso
il sottoscritto: il Comune non vuole aderire a un sistema che sia
penalizzante per i cittadini e più oneroso per lo stesso Comune in
termini di gestione. Non so, Assessore, se la sua indicazione di
illegittimità nei confronti di questa deliberazione sia acquisibile
in quanto è stato fatto dagli uffici un esame preventivo; ho sotto
mano la legge n. 27/1999, guardo l'articolo 3, comma 2, e leggo che
ai Comuni competono determinate funzioni, fra le quali quelle che
ha naturalmente esercitato il Comune di Villeneuve, quindi quella
anche di valutare a garanzia delle esigenze locali e a salvaguardia
degli interessi degli utenti quella che sia la migliore qualità e
quantità dei servizi che devono essere erogati.
Prendo atto della sua risposta, che lei "colora" dicendo che
tuttavia i contenuti non possono essere ignorati, perché i
contenuti contengono sì delle valutazioni politiche, ma sono
valutazioni che si intersecano anche con disamine amministrative.
Cosa si dice in sostanza? Si dice che tale rapporto BIM e gli enti
locali che hanno definito questo "sub-ato" non ha funzionato. Lei
ha detto che il CELVA era d'accordo, il BIM ha svolto il suo ruolo,
ma qui si legge che il BIM ha trasmesso ai Comuni schede di
rilevazione dei fattori di criticità che sono a dir poco inadeguate
e superficiali. Il lavoro svolto dal BIM quindi non è ritenuto
sufficientemente approfondito e adeguato alle esigenze di questo
Comune.
Abbiamo chiesto nell'interpellanza alcune cose: se l'Assessore
ritiene opportuno ridefinire tali modalità, naturalmente modalità
che devono soggiacere alle norme di una legge, anche la n. 54 che
prevede questa interazione di funzioni fra i vari enti locali. Qui
viene messa in discussione anche l'autonomia di un Comune di poter
gestire al meglio le proprie energie, i propri strumenti e non
vorremmo che questa imposizione di legge alla fine gravasse in
termini di costi sull'utenza. Lei ricordava nella sua panoramica
giuridica la "legge Galli": una legge del 1994 che ha modificato
tutta la concezione dell'utilizzo dell'acqua sottolineando un
principio importante, ovvero che i costi di gestione devono essere
integralmente coperti dall'ente gestore, ma come fanno gli enti
gestori a coprire questi costi di gestione? Lo fanno con la leva
della tariffa: la tariffa aumenta o diminuisce a seconda della
capacità gestionale degli enti preposti alla distribuzione
dell'acqua. Tutti i Valdostani hanno verificato dal 1999 al momento
in cui è entrata in vigore questa legge che i costi di gestione
dell'acqua sono aumentati e in alcuni Comuni anche
vertiginosamente. Se un Comune si dissocia, se vogliamo con
motivazioni politiche "colorate", come quelle del dire che la
titolarità delle acque appartiene ai Comuni e che l'Assessore
correttamente ha smentito, però quelle motivazioni non possono
essere archiviate come se fossero insignificanti. Sono il segnale
di un'amministrazione comunale - e credo come quella di Villeneuve
anche altre - che sta soffrendo dell'impossibilità di gestire una
risorsa, perché c'è una "cappa" burocratica legislativa che sta
invischiando tutto il sistema. Che sia colpa di qualche organismo,
non lo so, in ogni caso Villeneuve indica il BIM come la sede
inidonea per far fronte alla problematica. Noi, Assessore, la
invitiamo a procedere a un riesame dell'applicazione corretta di
questa legge; non basta fare una legge ed approvare uno schema di
piano per dire: "abbiamo dato attuazione alla "legge Galli", il
nostro compito è fatto e lo mettiamo alle spalle", i problemi
nascono adesso e ritengo che Villeneuve abbia lanciato un
campanello di allarme.
Sappiamo che la Regione ha stanziato diverso denaro per le
risorse idriche, in un articolo che mi viene adesso sotto mano e
che risale al gennaio 2005, quando era stato approvato lo schema di
Piano di tutela delle acque, l'Assessore annunciava che c'erano 60
milioni per le risorse idriche, di cui 26 immediatamente
disponibili. Queste sono risorse finanziarie che dovrebbero essere
utilizzate per rifare anche le reti acquedottistiche e per il
potenziamento dei sistemi di depurazione e di smaltimento delle
acque reflue, ma che dovrebbero alleggerire al cittadino il gravame
tariffario. Oggi non c'è questa razionalizzazione giuridica e
amministrativa che si vorrebbe, il servizio in termini qualitativi
è soprattutto di risparmio per il cittadino e per le famiglie. Con
questa interpellanza, prendendo spunto da questa iniziativa
singolare, ma significativa del Comune di Villeneuve, la invitiamo
a riflettere, è un problema che non va assolutamente trascurato,
perché la risorsa acqua è preziosa e non più abbondante come una
volta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK