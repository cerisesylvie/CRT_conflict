Consiglio Regionale della Valle d'Aosta - Oggetto del Consiglio n. 947 del 19 ottobre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 947 del 19 ottobre 1994 - Resoconto
OGGETTO N. 947/X - Interventi, conseguenti alla recente
alluvione, atti ad evitare il rischio di future esondazioni.
(Interpellanza)
Interpellanza - Visti i danni verificatisi a seguito
dell'alluvione del settembre scorso;
Constatata la presenza di una notevole quantità di materiale di
riporto che impedisce il normale deflusso idrico di diversi corsi
d'acqua;
Verificato che soprattutto in bassa Valle gli straripamenti
della Dora Baltea e di alcuni suoi affluenti potrebbero essere
causati dalla mancanza di adeguati interventi preventivi negli
alvei;
i sottoscritti Consiglieri regionali
interpellano
la Giunta regionale per sapere se è intenzione
dell'Amministrazione regionale intervenire decisamente attraverso
una attenta e generale azione di disalveo onde ridurre il rischio
di future esondazioni.
F.to: Lanièce -Tibaldi
Presidente -
Ha chiesto la parola il Consigliere
Lanièce.
Lanièce (GA) -
Questa interpellanza è nata dalla
constatazione che la recente alluvione del mese scorso, con i
conseguenti danni verificatisi nelle varie località della Valle,
avrebbe potuto essere, per alcune zone, limitata nei danni, se
fosse stata intrapresa una decisa azione di disalveo. Infatti,
facendo una ricognizione nei luoghi colpiti dall'evento
alluvionale, ciò che più mi ha impressionato è stato il verificare
l'enorme quantità di materiale inerte posizionato all'interno degli
alvei dei torrenti e della Dora. Una parte di tale materiale è
stato depositato ai lati dei corsi d'acqua, mentre soprattutto in
Dora tale materiale continua ad occupare il centro dell'alveo,
dando vita a degli isolotti di detriti, che fanno assumere
all'alveo una forma quasi convessa.
Ciò non vuol dire che l'unica causa dell'alluvione in certe zone
possa essere imputabile solamente all'incuria dell'Amministrazione
regionale di provvedere alla pulizia dei corsi d'acqua; però
sicuramente una certa correlazione ci può essere, tenuto conto
anche che per quest'ultima alluvione non si può certo parlare di
evento eccezionale o centenario, contrariamente a quella del
1993.
Dopo aver fatto queste premesse, vorrei anche fare alcune
considerazioni, che mirano a sottolineare l'importanza di prendere
in dovuta considerazione la volontà sia tecnica che politica di
addivenire al più presto ad un'attenta - in quanto bisogna comunque
tenere in considerazione eventuali fenomeni di erosione collegati
ad un disalveo non controllato - e generale azione di disalveo, che
permetterebbe in alcune zone di ridurre al minimo il rischio di
future esondazioni.
Occorre anzitutto sottolineare che la pulizia della Dora e dei
suoi affluenti costituisce oltre che una salvaguardia per la
popolazione e per il territorio, anche una risorsa economica, in
quanto il materiale estratto costituisce materia prima per il
settore delle costruzioni. Inoltre la stessa pulizia dei corsi
d'acqua consente di soddisfare, oltre al fabbisogno regionale di
materiali inerti, anche all'esigenza di diminuire conseguentemente
l'impatto ambientale che l'apertura di nuove cave provocherebbe.
Occorre evidenziare anche, ad esempio, che gli interventi
prioritari individuati in alcune delibere di Giunta non comprendono
tratti della Dora a valle della traversa ENEL nel Comune di
Montjovet, mentre è facilmente riscontrabile come in diverse zone
della Bassa Valle vi sia una grande quantità di materiale litoide
in eccedenza, proveniente dalla piena alluvionale del settembre
1993, la cui mancata rimozione ha contribuito a provocare
esondazioni in varie zone soprattutto della Bassa Valle.
Non è perciò pensabile continuare ad alzare gli argini dei corsi
d'acqua per mantenere il divieto di asportazione dei materiali
inerti; bisogna, al contrario, togliere il materiale dov'è in
eccesso per ripristinare le sezioni di deflusso e renderle
sufficientemente ampie, in modo tale da garantire lo smaltimento di
portate eccezionali, utilizzando tale materiale per le opere di
ripristino e commercializzando la parte residua, tenuto conto anche
del fatto che si potrebbero avere delle entrate abbastanza
cospicue: si parla di 5200 al mc, e qui si parla di quintali di
materiali estraibili. E' necessario, secondo me, predisporre al più
presto una struttura che sia in grado di garantire la manutenzione
dei corsi d'acqua, in modo da assicurare che gli alvei siano sempre
liberi, in ogni momento, da qualsiasi ostacolo.
Infine, mi permetto di sollecitare la predisposizione o
l'aggiornamento di uno studio dettagliato di tutti i corsi d'acqua
valdostani, studio che evidenziando le pendenze, le portate, le
caratteristiche idrogeologiche e morfologiche dei bacini stessi,
possa permettere all'Amministrazione regionale di poter attuare
interventi precisi, mirati, atti a salvaguardare l'ambiente, le
colture agricole e soprattutto gli insediamenti umani, anche in
attesa di avere i risultati di quel famoso studio di
Leporati-Butera, che a quanto pare non è stato ancora completamente
definito, anche perché il fatto di affidare spesso a dei
professionisti esterni alcuni incarichi comporta sempre dei tempi
lunghi in fatto di risultati presentati.
Presidente -
Ha chiesto la parola l'Assessore ai
lavori pubblici, Lavoyer.
Lavoyer (ADP-PRI-Ind) -
Ringrazio gli
interpellanti, da una parte, per aver sollevato un problema
concreto e controverso, dall'altra, per darmi la possibilità di
informare il Consiglio di quali sono le linee strategiche che
intende perseguire l'Assessorato per affrontare nel suo complesso
la problematica.
Iniziando dagli interventi urgenti di sistemazione idraulica
mediante movimentazione o asportazione di materiali litoidi,
depositati negli alvei a seguito dell'evento del 23-24 e 26
settembre 1993, questo evento alluvionale è stato caratterizzato da
un elevato trasporto di materiale solido da parte dei corsi
d'acqua. Tale materiale litoide, proveniente dalle diverse frane
che si sono susseguite dai versanti prospicienti le sponde e da
erosioni di fondo alveo e delle sponde stesse, è stato depositato
nei tratti a minore pendenza, provocando fenomeni di
sovralluvionamento. Una volta diminuito il livello delle acque,
sono quindi rimaste ingenti quantità di materiale litoide, che in
caso di nuove piene poteva essere nuovamente movimentato e causare
nuovi danni, in quanto il corso d'acqua non disponeva più di una
propria sede, ma era libero di divagare secondo i punti di minore
resistenza.
Si è quindi operato secondo due direttrici strategiche: la
prima, asportare il materiale là dove esso costituiva un ingombro
al regolare deflusso delle acque nei tratti in cui le opere di
difesa spondale non avevano subito danni, e delimitavano quindi il
letto del corso d'acqua; secondo, creare una sede per il corso
d'acqua ove questo aveva divagato, mediante la sola movimentazione
sulla sponda del materiale, rinviandone l'asportazione
limitatamente ai soli quantitativi in esubero al momento in cui
sarebbero stati realizzati gli interventi di sistemazione
complessiva delle aree, che avrebbero necessitato sicuramente di
materiali inerti per i riempimenti e la formazione delle sezioni
definitive.
La movimentazione ha comportato nei punti più pericolosi anche
la costituzione di protezioni con massi alla rinfusa per limitare i
fenomeni erosivi.
Tali interventi, alcuni dei quali ancora in corso, hanno
comportato l'asportazione complessiva di circa 150mila mc di
materiale litoide. Tali quantitativi sono sicuramente rilevanti, se
confrontati con quelli che mediamente vengono asportati sulla Dora
Baltea in condizioni normali nei lavori di ripristino delle sezioni
di deflusso, e pari a circa 40-50mila mc.
Ma per approfondire il primo punto, interventi di asportazione
di materiale litoide, il primo intervento urgente venne realizzato
sul torrente Chalamy immediatamente dopo l'evento alluvionale, con
l'asportazione di circa 10.900 mc di materiale. Con la
deliberazione di Giunta n. 1511 in data 25 febbraio 1994 venivano
individuati, su proposta dell'Ufficio opere idrauliche
dell'Assessorato ai lavori pubblici, con la collaborazione del
geologo dr. Leporati, una serie di tratti dei corsi d'acqua
regionali nei quali è urgente intervenire per movimentare e/o
asportare il materiale litoide depositato in alveo, materiale che
in caso di piena potrebbe costituire un ostacolo al regolare
deflusso delle acque, con pericolo per la pubblica incolumità e per
l'efficienza e la conservazione di infrastrutture primarie, in
particolare viarie.
In considerazione del fatto che sono state avanzate diverse
richieste da imprese locali, finalizzate ad interventi in alveo per
effettuare i lavori di sistemazione idraulica di cui sopra, sono
stati fissati in via temporanea, e data l'urgenza che l'esecuzione
degli interventi stessi richiede, criteri di priorità per
autorizzare tali interventi, in particolare nel caso in cui siano
avanzate per lo stesso tratto più richieste da parte di imprese
diverse.
Le aree di intervento sono le seguenti: torrente Savara, dal
campo sportivo di Villeneuve alla Dora Baltea sino a valle,
confluenza torrente Grand Evian in Comune di Aymavilles, 10.500 mc;
Dora Baltea, dalla traversa ENEL di Sarre sino al Ponte Suaz in
Comune di Aosta, circa 20.100 mc; Dora Baltea, dalla confluenza
torrente Buthier sino a monte del viadotto autostradale Pollein,
circa 13.800 mc; Dora Baltea a monte del depuratore e fognature in
Comune di Brissogne, circa 13.200 mc; Dora Baltea in Comune di
Fénis; Dora Baltea in Comune di Nus, località Rovarey, circa 4000
mc; Dora Baltea in Comune di Verrayes alla confluenza con il
torrente Clavalité, circa 7500 mc; Dora Baltea in Comune di Pontey,
località Cretaz Bozon, circa 14.500 mc; Dora Baltea in Comune di
Châtillon, alla confluenza con il torrente Marmore, circa 2400 mc;
Dora di Rhêmes dal capoluogo di Rhêmes-Saint-Georges alla località
Frassiney, disalveo effettuato in occasione di un intervento di
sistemazione idraulica; Dora Baltea in corrispondenza della
traversa ENEL in Comune di Montjovet, circa 1800 mc; Dora Baltea
nel Comune di Hône a valle della traversa ENEL, circa 13.000
mc.
Sul secondo punto, interventi di asportazione di materiale
litoide contestualmente alla realizzazione di opere di difesa,
posso affermare che ulteriori quantità di materiale litoide sono
state asportate in occasione di interventi di sistemazione
idraulica definitivi. A tale proposito si segnalano gli interventi
di sistemazione definitiva in corrispondenza del bacino ENEL di
Pont-Saint-Martin, alla confluenza con il torrente Lys mediante
l'asportazione di circa 21.600 mc di materiale litoide; sono invece
in corso i lavori di ripristino delle opere di difesa spondale alla
confluenza del torrente Grand Evian con la Dora Baltea, dove si
prevede contestualmente l'asportazione di circa 13.000 mc di
materiale.
Voglio infine informare il Consiglio sull'organizzazione dei
futuri interventi di movimentazione e/o asportazione di materiale
dagli alvei a seguito delle recenti avverse condizioni meteo del
settembre 1994, anche per evitare confusione sull'argomento, il più
delle volte derivante da disinformazione. L'asportazione di
materiale dal corso d'acqua deve essere giustificata da una
esigenza idraulica ed ai sensi dell'articolo 5 della legge 5
gennaio 1994, n. 37: "Norme per la tutela ambientale delle aree
demaniali dei fiumi, dei torrenti, dei laghi e delle acque
pubbliche".
I provvedimenti che autorizzano il regolamento del corso dei
fiumi e dei torrenti, compresi quelli di estrazione dei materiali
litoidi, devono essere adottati sulla base di valutazioni
preventive e studi di impatto, e al rispetto preminente del buon
regime delle acque. Dal punto di vista tecnico, inoltre,
l'asportazione del materiale dal corso d'acqua deve essere valutata
anche sulla base del comportamento del fondo dell'alveo rispetto a
condizioni di prevalente erosione oppure di prevalente deposito.
Infatti l'asportazione in condizione di erosione incrementa
l'abbassamento del letto, con scalzamento e successivo crollo dei
manufatti spondali eventualmente presenti. L'opportunità di
togliere il materiale, che potrebbe sembrare a prima vista in
esubero, va quindi opportunamente studiata e valutata in un
contesto più ampio rispetto al punto dove è localizzato il semplice
accumulo.
Alla luce di quanto sopra esposto, l'Assessorato intende
procedere nel modo seguente: distinguere innanzitutto fra corso
della Dora Baltea e zone di confluenza degli affluenti dei torrenti
laterali. Nel primo, esiste un diffuso interesse da parte dei
possessori di impianti di lavorazione del materiale inerte ad
approvvigiornarsi con il materiale d'alveo, e soprattutto senza
alcun onere per l'Amministrazione, in quanto essi provvedono in
proprio alla redazione del progetto, al pagamento dei canoni
erariali dovuti e all'esecuzione dell'intervento previa
autorizzazione. Nei torrenti laterali, a causa delle eccessive
distanze fra i luoghi di intervento e le aree di lavorazione, i
costi da sostenere vengono ritenuti rilevanti dalle imprese, che
richiedono quindi il riconoscimento degli oneri di carico e
trasporto franco impianto.
Sui corsi d'acqua laterali, Dora di Rhêmes e Savara per il
momento, sono state individuate, in accordo con le amministrazioni
locali, alcune aree di stoccaggio provvisorio, dove depositare
parte del materiale in esubero per successivi utilizzi, ripristino
ambientale, sottofondo. Notevoli quantità di materiali in Valsavara
vengono invece depositati in via definitiva in alcune aree che
avevano subito profonde erosioni, secondo determinati profili che
salvaguardano comunque le future sistemazioni. Una parte del
materiale potrà essere poi allontanato anche durante i lavori di
sistemazione idraulica in corso di progettazione e di prossima
esecuzione.
Sulla Dora Baltea, invece, i quantitativi di materiale presenti
sembrano essere rilevanti a seguito della recente piena, nonostante
il massiccio intervento di disalveo effettuato nel corso dell'anno.
Gli interventi non dovranno comportare nessun onere finanziario da
parte dell'Amministrazione. Considerato che fino al prossimo mese
di aprile è ragionevolmente ipotizzabile una situazione di relativa
sicurezza, si opererà nel seguente modo:
- ricognizione a tappeto dell'intero corso della Dora Baltea da
Villeneuve fino a Pont-Saint-Martin per individuare puntualmente le
zone di accumulo del materiale;
- verifica che l'accumulo individuato modifica la sezione di
deflusso attraverso il confronto con progetti e rilievi
ante-alluvione e che l'eventuale disalveo non costituisce pericolo
per le eventuali strutture presenti sulle sponde (tale verifica
coinvolgerà anche i tecnici incaricati dallo studio del fenomeno
alluvionale, Butera e Leporati);
- predisposizione di un programma di intervento, comprendente
l'elenco delle aree in cui è necessario effettuare l'asportazione
di materiale con indicazione delle quote da rispettare e dei
criteri per l'affidamento alle imprese in caso di domande
concorrenti, in base alla deliberazione di Giunta, entro fine
novembre.
Le imprese potranno quindi presentare i progetti dettagliati per
la successiva autorizzazione e pagamento del canone, tenendo conto
che i lavori dovranno essere eseguiti tassativamente entro la fine
di aprile del prossimo anno.
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio l'Assessore Lavoyer per
l'ampio spettro che ci ha dato degli interventi fatti e di quelli
programmati. Non posso che auspicare che siano sufficienti per
evitare di nuovo in futuro, che spero sia il più lontano possibile,
esondazioni e danni all'ambiente che è circostante ai corsi d'acqua
e all'area fluviale.
Mi pare però che ci siano alcune sottolineature da fare, sempre
sulla base delle delucidazioni forniteci dall'Assessore: che ancora
una volta ci sia il primato della legislazione della burocrazia, o
per sintetizzare in una parola, dei vincoli, su quelle che sono le
effettive necessità dell'intervento edilizio di estrazione del
materiale inerte, soprattutto dal principale corso d'acqua, cioè la
Dora Baltea.
Questo insieme di vincoli crea una serie di problemi, il primo
dei quali è quello che è stato in maniera articolata descritto
nell'interpellanza presentata dal sottoscritto e dal Consigliere
Lanièce, e il secondo del quale (che non è stato assolutamente
trattato) è quello delle imprese edili. Comunque sappiamo che il
materiale litoide estratto dalla Dora costituisce un elemento base
per l'impasto che serve per le imprese edili, e sappiamo che le
imprese edili valdostane sono anche scarsamente concorrenziali
perché devono ricorrere all'acquisto di questo materiale fuori
Valle. Cioè è più conveniente acquistare materiale inerte fuori
Valle, per esempio a Quincinetto, piuttosto che qui in Valle
d'Aosta, proprio perché esiste questo insieme di vincoli
burocratici e amministrativi, che sono in gran parte fissati con
una legislazione capestro e che sono onerosi e per coloro che
devono estrarre o cimentarsi in una impresa estrattiva, e per
coloro che devono utilizzare il materiale finito a fini di impasto
nell'industria edile.
Quindi, visto che l'Assessore sovrintende e presiede il comparto
edile in Val d'Aosta, è opportuno sì che non ci siano oneri
finanziari da parte della Regione; però, d'altro canto, bisogna
garantire un intervento organico per ripulire l'alveo della Dora e
consentire l'utilizzo di tutto quel materiale che può essere
impiegato ottimalmente a livello di industria edilizia.
Questo è l'auspicio che rivolgo all'Assessore e a quest'opera di
programmazione di disalveo, che è stata testè citata.
Presidente -
Ha chiesto la parola il Consigliere
Lanièce.
Lanièce (GA) -
Anch'io ringrazio l'Assessore per
le spiegazioni che ci ha dato; sottolineo anch'io quanto già
affermato dal Consigliere Tibaldi, e cioè la necessità di tener
conto della volontà e della necessità delle imprese edili di poter
utilizzare questo materiale, vantaggioso anche dal punto di vista
economico.
Mi fa piacere che, ultimando la sua relazione, l'Assessore abbia
indicato degli interventi come quello della ricognizione a tappeto
sull'intero corso della Dora, che dimostrano la volontà da parte di
quest'Amministrazione di intervenire in questa direzione, cioè
cercando di considerare il disalveo non come qualcosa che
distrugge, ma come qualcosa che serve per evitare eventuali
esondazioni.
L'unica cosa che mi viene da chiedere è perché un anno fa
nessuno aveva pensato a questi interventi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK