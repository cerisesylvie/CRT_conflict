Consiglio Regionale della Valle d'Aosta - Oggetto del Consiglio n. 153 del 16 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula
Oggetto del Consiglio n. 153 del 16 ottobre 2003 - Resoconto
OGGETTO N. 153/XII - Nomina della Commissione regionale per i
procedimenti referendari e di iniziativa popolare.
Presidente - Ricordo che siamo al punto 35 all'ordine del
giorno. Su sollecitazione di alcuni gruppi politici, la Presidenza
ha provveduto, questa mattina, a fare alcune verifiche: presso gli
uffici della Presidenza del Consiglio, presso l'Università, presso
gli uffici dell'Assessorato della cultura. Ho sentito personalmente
il Prof. Lombardi stamani, il quale ha tranquillamente escluso
qualsiasi causa di incompatibilità, relativamente a tutte le
cariche da lui ricoperte. Il nominativo del Prof. Lombardi è stato
designato dal Presidente della Corte di Appello di Torino. L'organo
per cui è stato nominato è organo interno all'Università; l'organo
per il quale ci apprestiamo a votare è organo della Regione. Voglio
ricordare che il Prof. Lombardi faceva già parte dell'organo di
tale Università prima ancora di detta nomina, addirittura quando il
Consiglio dell'Università della Valle d'Aosta deteneva più poteri
di quelli attuali. Ad avviso della Presidenza, non esiste pertanto
alcuna ragione di una qualsiasi incompatibilità, né di
inopportunità a procedere a tale nomina. Ritengo che le persone
segnalate dal Presidente della Corte di Appello di Torino siano non
di alto, ma di altissimo profilo, proposte, fra l'altro, da un
organo terzo, la cui indipendenza ed imparzialità non può essere
messa in dubbio da chiunque: questo è l'orientamento per il quale
abbiamo già discusso poc'anzi all'interno della Conferenza dei
Capigruppo unitamente all'Ufficio di Presidenza.
L'avviso della Presidenza è pertanto quello di procedere a tale
nomina.
La parola al Consigliere Lattanzi.
Lattanzi (CdL) - Vorrei ribadire alcuni passaggi che riteniamo
importanti, perché il Presidente stamani ha fatto cenno a una serie
di situazioni che non creerebbero problemi.
Primo: la professionalità del Prof. Lombardi non è in
discussione, stiamo parlando di una persona di altissimo livello
che ha già dato alla Valle d'Aosta il suo contributo professionale
in molti momenti, crediamo che possa continuare a farlo, quindi non
stiamo discutendo della qualità del docente. Noi ieri, infatti, ci
chiedevamo se era opportuno politicamente procedere a questa nomina
non perché il Prof. Lombardi non possa essere contestualmente - e
questo è il secondo punto - membro del Consiglio dell'Università e
membro della Commissione di cui andiamo a discutere, quella per la
valutazione dei referendum, ma perché, alla luce della storia
passata anche recente… ricordo l'ultima
valutazione sul referendum di cui parlava il mio collega Frassy
ieri, quando l'organo incaricato decise con grande sorpresa di
modificare il quesito, quella decisione tecnica divenne un fatto
politico. Rammento che per molti mesi se ne discusse, addirittura
il comitato promotore si spaccò perché quella decisione di
modificare il quesito, che poteva apparire esclusivamente una
decisione di tipo tecnico, di fatto modificava politicamente le
posizioni dei partiti che appoggiavano o non appoggiavano il
referendum stesso; infatti qualcuno che era a favore divenne contro
e qualcuno che era contro divenne a favore di quel referendum.
L'opportunità politica quindi ci sconsiglierebbe di far rimanere
all'interno del triumvirato "super partes", che valuta i quesiti di
tipo politico, una persona che, pur per il suo alto valore e
competenza, ha ricevuto la fiducia della Giunta, non del Consiglio,
perché i membri del Consiglio dell'Università non sono espressione
del Consiglio regionale, ma della Presidenza della Regione, quindi
è una nomina tecnica fiduciaria. Non possiamo uscire da questa
valutazione, perché non saremmo corretti. Se vi è la fiducia
politica su una nomina tecnica all'interno del Consiglio
dell'Università per garantire il corretto svolgimento politico del
programma universitario, dei programmi dell'Università, lo
riteniamo non coerente con quella che invece è una nomina tecnica
all'interno del Comitato per le valutazioni del referendum.
Ribadiamo quindi la nostra perplessità politica, che
diventerebbe anche imbarazzo dell'aula intera; non riteniamo
tecnicamente incompatibile l'incarico, lo riteniamo politicamente
imbarazzante, pertanto non parteciperemo a questa votazione, visto
che la Giunta ha deciso di inserire un membro fiduciario nel
Consiglio dell'Università e la stessa persona viene segnalata come
"super partes" in un triumvirato, che dovrebbe invece andare a fare
delle valutazioni tecniche, ma che poi hanno risvolti politici,
all'interno del comitato di valutazione. Non parteciperemo quindi,
per opportunità politica e per sensibilità, a questa votazione.
Président - La parole au Conseiller Riccarand.
Riccarand (Arc-VA) - Ringraziamo il Presidente del Consiglio
perché ha accolto la richiesta da noi avanzata di una verifica
anche presso il Prof. Lombardi, per avere un approfondimento sulla
situazione, e sui rapporti, e sulle intenzioni, quindi lo
ringraziamo per aver dato seguito a questa richiesta. Abbiamo
invece delle perplessità sull'esito di questa verifica, perché
sicuramente non vi sono problemi di compatibilità giuridica fra gli
incarichi che il Prof. Lombardi riveste su nomina della Regione o i
rapporti esistenti fra il Prof. Lombardi e la Regione rispetto alla
presenza in questa Commissione per il referendum, però rimane
aperto un problema di opportunità, tanto più che questa commissione
avrà dei compiti ancora più delicati ed importanti della precedente
commissione, perché con la nuova normativa si è ampliata la gamma
di referendum possibili e la funzione della commissione sarà ancora
più importante perché interverrà all'inizio del procedimento.
Ancora di più: nella recente normativa sono state, purtroppo a
nostro avviso, inserite una serie di materie che saranno escluse
dalla possibilità di referendum e su questo il ruolo della
commissione sarà molto importante. Per questo ci sentiremmo più
garantiti rispetto a una commissione composta da membri su cui non
vi è alcuna ombra di dubbio di rapporti privilegiati con
l'Amministrazione regionale; è questa l'esigenza che abbiamo
espresso.
Al di là delle qualità e del valore della persona del Prof.
Lombardi, che sicuramente nessuno di noi nega e che è un valore
anche per l'Amministrazione regionale, vi è un dato di fatto: che
il Prof. Lombardi ha dei rapporti consolidati con l'Amministrazione
regionale, ha dei rapporti di consulenza che non so se sono ancora
in atto, ma nel passato è stato nominato dalla Giunta regionale in
alcuni incarichi, quindi esiste un rapporto di tipo fiduciario che
entra in conflitto con un ruolo di terzietà, come deve essere
quello di membro di questa commissione.
L'atteggiamento del nostro gruppo quindi sarà di votare
parzialmente le designazioni che sono state proposte ovvero
voteremo i 2 commissari che sono stati proposti, ma non nomineremo
il terzo commissario.
Président - La parole au Conseiller Borre.
Borre (UV) - A nome del nostro gruppo, mi unisco nei
ringraziamenti al Presidente, per aver verificato e per averci
illustrato le conclusioni, le quali ci permettono tranquillamente
di votare questa nomina. Non vorremmo infatti perdere l'occasione
di avere un personaggio di tanto valore in grado di dare una valida
collaborazione, a sostegno della carica per la quale è stato
proposto.
Président - La parole au Conseiller Salzone.
Salzone (SA) - Ringrazio il Presidente per l'iniziativa che ha
preso stamani rispetto a quanto ci eravamo detti ieri sera e per
aver sentito personalmente il Prof. Lombardi. A noi parrebbe quasi
una scortesia trovare una soluzione negativa a questa cosa, per cui
voteremo la nomina del Prof. Lombardi e di tutta la
commissione.
Président - La parole au Conseiller Sandri.
Sandri (GV-DS-PSE) - Non avevamo dubbi sulla correttezza della
procedura svolta, credo che sia anche una forma di rispetto
istituzionale nei confronti del Presidente della Corte di Appello
di Torino, che noi stessi abbiamo incaricato di questo impegno, il
rispettare le indicazioni da lui fornite, per cui il nostro gruppo
voterà a favore di questa nomina.
Presidente - Prego di distribuire le schede.
Si dà atto che i Consiglieri Frassy, Lattanzi e Tibaldi,
presenti in aula, non partecipano alla votazione.
Consiglieri presenti: 31
Consiglieri votanti: 28
Schede valide: 28
Hanno riportato voti:
Conso: 28
Di Giovine: 28
Lombardi: 24
Presidente - Dichiaro pertanto eletti nella Commissione
regionale per i procedimenti referendari e di iniziativa popolare
le 3 persone summenzionate.
Il Consiglio
Premesso che:
- l'articolo 40 della legge regionale 25 giugno 2003, n. 19
(Disciplina dell'iniziativa popolare, del referendum propositivo,
abrogativo e consultivo, ai sensi dell'articolo 15, secondo comma,
dello Statuto speciale) prevede che: "Il Consiglio della Valle
nomina, entro quattro mesi dalla data del suo insediamento, la
Commissione regionale per i procedimenti referendari e di
iniziativa popolare, composta di tre esperti in discipline
giuridiche pubblicistiche, indicati dal Presidente della Corte di
appello di Torino, scelti tra:
a) docenti universitari;
b) avvocati iscritti all'albo speciale per le giurisdizioni
superiori di cui all'articolo 33 del regio decreto-legge 27
novembre 1933, n. 1578 (Ordinamento delle professioni di avvocato e
procuratore), convertito, con modificazioni, dalla legge 22 gennaio
1934, n. 36;
c) ex componenti della Corte costituzionale.
La Commissione, che rimane in carica per tutta la durata
della legislatura, si pronuncia sull'ammissibilità delle richieste
di referendum e delle proposte di legge di iniziativa popolare
depositate nel corso della legislatura stessa ed esprime i pareri
previsti dalla presente legge";
(Omissis)
Preso atto che il Presidente della Corte d'Appello di Torino
ha comunicato i seguenti nominativi per la nomina quali componenti
della Commissione regionale per i procedimenti referendari e di
iniziativa popolare:
- Prof. Giovanni Conso
- Prof. Giorgio Lombardi
- Prof. Alfonso Di Giovine
Ritenuto, pertanto, opportuno proporre al Consiglio di
procedere alla nomina della Commissione regionale per i
procedimenti referendari e di iniziativa popolare;
Richiamata la legge regionale 25 giugno 2003, n. 19;
Visto il parere favorevole rilasciato dal Segretario generale
della Presidenza del Consiglio, ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Delibera
di nominare quali componenti della Commissione regionale per
i procedimenti referendari e di iniziativa popolare i
Signori:
- Prof. Giovanni Conso
- Prof. Alfonso Di Giovine
- Prof. Giorgio Lombardi
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK