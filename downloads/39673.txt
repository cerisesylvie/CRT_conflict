Consiglio Regionale della Valle d'Aosta - Oggetto del Consiglio n. 2782 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2782 del 6 giugno 2017 - Resoconto
OGGETTO N. 2782/XIV - Interpellanza: "Attivazione di un nuovo
bando da parte dell'USL per garantire l'erogazione dei livelli
essenziali di assistenza per la Dermatologia".
Rosset (Presidente) -
Punto n. 14 dell'ordine del giorno.
Per l'illustrazione, chiede la parola il collega Cognetta, ne ha
facoltà.
Cognetta (M5S) -
Torniamo a parlare del reparto di
Dermatologia perché c'è un nuovo capitolo all'attenzione di
quest'aula e riguarda la possibilità che c'era stata a dicembre
dell'anno scorso, con scadenza a gennaio di quest'anno, per
l'attivazione di un turno di 38 ore settimanali a tempo
indeterminato per acquisire un professionista in branca
Dermatologia. In quell'occasione i medici specialisti che erano
presenti in graduatoria non hanno aderito al bando. Mentre il 6
febbraio di quest'anno un certo dottor Felli ha inviato tramite PEC
la sua disponibilità a prendere queste ore e quindi a diventare
titolare di questo incarico a tempo indeterminato per gestire...era
stato fatto questo bando per gestire i problemi che già si
riscontravano all'interno del reparto di Dermatologia. Questo
professionista aveva i titoli, era, tra l'altro, già stato
vincitore di un bando di 26 ore sempre nella stessa branca per
Dermatologia, ma queste ore all'epoca - parliamo del 2000 - non
erano state attivate per mancanza di fondi. A questa PEC risponde
il Dirigente dell'area territoriale, il dottor Pesenti, che dice
che la risposta alla domanda è stata presentata oltre il termine,
che era del 10 gennaio, ma che comunque ci sarebbero state le
possibilità di fare altri bandi. In effetti, il contratto
collettivo nazionale di lavoro prevede che, quando ci sono delle
mancanze sul territorio di questo tipo, si possono ribandire le ore
e, in particolare, si può fare un bando negli ultimi 15 giorni di
marzo, giugno, settembre, dicembre di ciascun anno fino a che
praticamente non si copre la specializzazione mancante. Ora, queste
ore non sono state ribandite, non è stato fatto a marzo, anzi
sappiamo che a maggio è uscita la delibera di convenzione tra l'USL
e l'IRV per cercare di ridurre i tempi di attesa per i pazienti che
hanno problemi di dermatologia. Sappiamo che questa delibera è di
100 mila euro, che deve sostanzialmente partire...tecnicamente
partirà da domani, ma comunque sia chi poteva già in qualche modo
già entrare in ruolo non ha avuto la possibilità di farlo.
Con questa interpellanza chiedo innanzitutto se l'Assessore è a
conoscenza di questa cosa; come mai a marzo non sono state
nuovamente bandite le ore che erano state bandite a dicembre con
scadenza a gennaio e se è intenzione di ribandire queste ore,
perché se lo facesse l'USL, avremmo uno specialista in più in
questo settore, quindi dovremmo spendere meno risorse all'esterno
con l'IRV, e questo sicuramente porterebbe ad un miglioramento,
oppure potremmo comunque spendere verso l'IRV, anche se io non sono
assolutamente d'accordo nel privatizzare il servizio, ma avremmo
tempi di risposta più veloci perché metteremmo una risorsa in più
in campo. Volevo quindi sapere quali sono le intenzioni.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
Sulla Dermatologia abbiamo avuto più
occasioni di confrontarci, purtroppo è un problema di grande
importanza sul quale credo ci sia stata massima attenzione da parte
sua all'opposizione, come da parte nostra, in questi mesi per
cercare di trovare delle risposte e anche un percorso definitivo
per ridare ai valdostani un servizio di primaria importanza.
La vicenda. Come sa, io sono Assessore dai primi giorni di
marzo, della vicenda sono venuto a conoscenza e in quel periodo ho
chiesto alle nostre strutture di confrontarsi con le strutture
dell'azienda per valutare nella sua visione un po' complessiva
l'organizzazione di queste procedure e anche di queste scelte.
L'intenzione, visto che poi siamo arrivati all'approvazione della
delibera con il programma delle assunzioni, è quella di ridare
attraverso un concorso i posti di Dermatologia di interesse per il
servizio pubblico che dobbiamo assegnare, concorso che prevede per
ora l'assunzione di un dermatologo, ma evidentemente, anche per i
problemi che abbiamo riscontrato, potrà avere un utilizzo più
ampio. In questo senso l'intenzione è stata quella di valutare nel
PAL l'organizzazione del concorso, di pubblicarlo. È stato
pubblicato il 10 aprile 2017, verrà bandito nel corso dell'estate.
Concorso che permetterà anche ad una nostra specializzanda,
assegnataria di borsa di studio, di espletare la sua possibilità di
utilizzo della borsa di studio e anche di restituire nel caso in
cui entrerà in graduatoria o avrà la possibilità di restituire
quello che prevede il programma, il contratto che - lei sa bene -
prevede un periodo minimo di cinque anni qui di utilizzo. Dico
quindi questa cosa in maniera molto trasparente perché fa parte
della programmazione che credo dobbiamo avere.
L'idea di istituire nei prossimi anni anche borse di
specializzazione per andare a supplire i posti che vedranno il
pensionamento dei dirigenti medici e quindi costruire un percorso
con i giovani serve anche ad avere una visione del futuro della
nostra sanità. In questo senso la convenzione - come abbiamo detto
all'inizio - serve per supplire un periodo di emergenza e
l'intenzione è quella di ribandire delle ore a giugno a tempo
determinato per permettere comunque di avere ulteriori servizi a
disposizione del recupero delle liste d'attesa che abbiamo. Le
liste d'attesa devono rientrare, nel più breve tempo possibile, nei
limiti di legge, quindi a giugno sicuramente bandiremo per un tempo
determinato 30-38 ore...questa possibilità. Ripeto: l'intenzione è
nel corso dell'estate di bandire il concorso, che permetterà a
tutti di mettere a disposizione la propria professionalità
attraverso un concorso pubblico. È quindi una fase di emergenza che
si sta cercando di gestire con una visione e con degli atti che
sono coerenti e conseguenti. Il piano di assunzione prevede la
disponibilità attraverso il concorso di un posto da dermatologo.
Ripeto: probabilmente non sarà sufficiente, quindi vedremo anche
come organizzare con la nuova Dirigenza il reparto e nel mese di
giugno bandiremo un contratto a tempo determinato, che permetterà,
insieme alla convenzione attuale con IRV, che è a utilizzo, è una
convenzione che permette fino a 100 mila euro, ma non c'è scritto
da nessuna parte che bisogna usarli tutti. L'importante è riuscire
velocemente a ridurre i tempi di attesa e dare le risposte ai
cittadini, che stanno aspettando e sono preoccupati per questo.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Ben venga il concorso di un posto.
Sicuramente non è sufficiente perché le risorse prima che
lavoravano erano di più, però sinceramente non capisco perché non
ribandire le ore SUMAI a cui facevo riferimento esattamente come
era stato previsto a gennaio: 38 ore a tempo indeterminato, questo
sinceramente non mi è chiaro dalla sua risposta. Mi sembra che si
scelga la strada del tempo determinato perché in qualche modo, da
un lato, si vuole dare una risposta parziale e, dall'altro, si
vuole in qualche modo bloccare con il concorso delle risorse che ci
sono già, sinceramente davvero non riesco a capire i contorni di
tutto questo. Credo che a questo punto le chiederò di venire in
commissione a spiegare con la Dirigenza i dettagli, perché se a
gennaio erano previste 38 ore a tempo indeterminato, non capisco
perché a giugno debbano diventare di 30-38 a tempo determinato.
Stante il fatto che la carenza di professionisti è tale e quale,
non è cambiato nulla, così come non sono cambiate le risorse,
perché nella legge si fa riferimento chiaramente al fatto che,
quando si bandiscono queste ore, le risorse ci sono, altrimenti non
è possibile bandirle. Allora c'è qualcosa che mi sfugge, Assessore,
dalla sua risposta. Ripeto: ben venga il concorso, ma non risponde
alla domanda che le ho fatto: perché non vengono ribandite queste
ore. Tenendo presente che la specialistica ambulatoriale
territoriale comunque non viene coperta dal concorso perché noi
andiamo a coprire un posto all'interno dell'ospedale, che è una
cosa diversa.
Chiariamoci un po' su quelle risposte che vogliamo dare alla
cittadinanza: ci sono risposte in ospedale e ci sono risposte sul
territorio che vanno date. È anche vero poi che spesso le risposte
sul territorio vengono utilizzate all'interno dell'ospedale, però
comunque sia c'è la possibilità di risolvere presto e bene il
problema, non capisco perché non prendiate questa strada visto che
a gennaio l'avevate già presa. Non vorrei che ci fosse una
questione personale dietro tutto questo, non riferita a lei
chiaramente, ma rispetto all'organizzazione generale dell'USL.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK