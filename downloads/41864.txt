Consiglio Regionale della Valle d'Aosta - Oggetto del Consiglio n. 887 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 887 del 25 luglio 2019 - Resoconto
OGGETTO N. 887/XV - "Ritardi nell'effettuazione dei controlli
in merito alle imprese beneficiarie di contributi
regionali".
Distort (Presidente) -
Punto 38 all'ordine del giorno. La
parola alla proponente, collega Spelgatti, per l'esposizione.
Spelgatti (LEGA VDA)
-
Da una verifica delle
deliberazioni della Giunta, ce ne sono saltate all'occhio alcune
che hanno tutte lo stesso identico tenore. Nell'interpellanza ne ho
riportate per iscritto due, che cito, giusto per fare un esempio
del problema rilevato. Deliberazione n. 599 del 10 maggio 2019: con
questa deliberazione la Giunta ha revocato ad un'impresa un
contributo in conto capitale erogato ai sensi della legge regionale
n. 19 del 4 settembre 2001, "Interventi regionali a sostegno delle
attività turistico-ricettive e commerciali" e in particolare,
leggendo il paragrafo d) della suddetta deliberazione, si legge:
"Preso atto che a seguito di accertamento eseguito in data 27
febbraio 2019 presso il Registro delle imprese di Aosta, è emerso
che l'impresa X ha cessato l'attività in data 14 novembre 2015".
Vista poi un'altra deliberazione, la n. 601 del 10 maggio 2019, con
la quale la Giunta regionale nuovamente ha revocato ad un'impresa
sempre un contributo in conto capitale erogato ai sensi della
medesima legge regionale n. 19 del 4 settembre 2001, leggendo lo
stesso paragrafo d), leggiamo: "Preso atto che, a seguito di
accertamento eseguito in data 7 febbraio 2019 presso il Registro
delle imprese di Aosta, è emerso che l'impresa X ha cessato
l'attività in data 31 dicembre 2014".
Noi chiediamo allora quale sia l'ufficio competente ad
effettuare i suddetti controlli e per quali ragioni i controlli
vengono effettuati con tanto ritardo, al punto che
l'Amministrazione regionale si accorge, a 5 anni di distanza, di
cessazioni di attività relativamente ad imprese a cui sono stati
concessi dei contributi.
Presidente -
La parola al Presidente Fosson per la
risposta.
Fosson (PNV-AC-FV)
-
Scuso l'assenza
dell'Assessore Viérin che ha dovuto assentarsi per motivi
istituzionali. Risponderò pertanto io leggendo quanto è scritto,
per una cortesia nei suoi confronti.
"
Quale sia l'ufficio competente ad effettuare i suddetti
controlli
": la struttura regionale responsabile dei
procedimenti di concessione, rigetto e revoca delle agevolazioni
previste dalla legge regionale n. 19 del 4 settembre 2001 è la
struttura "strutture ricettive e commercio". Tale struttura
organizzativa pertanto è responsabile di tutti i controlli e
verifiche previste dalla citata legge regionale, sia per la
concessione delle agevolazioni, sia per la corretta destinazione
dell'uso dei beni finanziati.
Lei poi chiede "
per quali ragioni i controlli vengono
effettuati con tanto ritardo
". Ai fini di un compiuto riscontro
al quesito posto, risulta necessario effettuare un esame del
contesto in cui l'attività di controllo viene esercitata. La legge
regionale n. 19, citata prima, finanzia gli investimenti in beni
mobili, immobili ed immateriali effettuati sul territorio
valdostano da parte delle imprese turistico-ricettive alberghiere,
extralberghiere, nei complessi ricettivi all'aperto, commerciali,
della somministrazione di alimenti e bevande e che esercitano altre
attività economiche nei settori dei servizi per un aumentare
complessivo di imprese potenzialmente beneficiarie pari a circa
4.000, ovvero circa un terzo del tessuto produttivo valdostano. Dal
2002 al 2013 le agevolazioni sono state concesse sia in forma di
contributo in conto capitale, sia di mutuo a tasso agevolato; dal
2014 esclusivamente in questa seconda forma. Dal 2002 all'anno 2018
sono pervenute alla struttura strutture ricettive e commercio un
totale di 7.211 domande di agevolazione in forma di contributo in
conto capitale e 502 domande di mutuo a tasso agevolato per un
totale complessivo di 7.713 domande di agevolazioni presentate.
Nel ritenere che comunque l'attività prioritaria della struttura
organizzativa debba continuare ad essere supporto tecnico agli
investimenti delle imprese e alla scelta delle fonti finanziarie
più appropriate per la loro realizzazione, soprattutto tenendo
conto del crescente carattere di concorrenzialità dei mercati
turistico-ricettivi e commerciali in cui le nostre imprese si
trovano a competere, appare evidente come l'attività di controllo
di una storia amministrativa, costituita da più di 7.700 domande di
agevolazioni, sia un compito complesso. A tale conclusione si
giunge anche in considerazione del fatto che il presupposto della
revoca dell'agevolazione non è costituito solamente dalla chiusura
dell'attività, ma anche dall'alienazione separatamente dell'azienda
o dal mutamento di destinazione anche di uno solo dei beni
finanziati. Per un controllo sistematico e tempestivo dell'uso
corretto di tutti i beni finanziati con 7.713 domande di
agevolazioni sarebbe necessario un numero enorme di controllori. In
prima istanza è bene sottolineare che ogni impresa beneficiaria,
all'atto della presentazione della domanda, si impegna formalmente
a comunicare alla struttura competente, entro trenta giorni dalla
data del suo verificarsi, qualsiasi modificazione soggettiva ed
oggettiva rilevante ai fini della concessione e delle agevolazioni
e ai fini del mantenimento della stessa, impegno che viene
rispettato solamente da poche imprese. Nonostante l'elevato grado
di inadempienza da parte di imprese, ogni singola domanda di
agevolazione comunque è sottoposta a verifica, ma ciò, tenuto conto
della dotazione organica e della disposizione della struttura, può
avvenire dopo la scadenza dei vincoli di destinazione previsti
appunto dalla legge n. 19. È questo il motivo per cui ci può
capitare che il provvedimento di revoca sia adottato anche qualche
anno dopo il verificarsi del presupposto. Parallelamente a tale
approccio sistematico, sono comunque effettuati nel corso dell'anno
dei controlli a campione attraverso appositi sopralluoghi presso le
unità locali delle imprese beneficiarie e delle agevolazioni.
Nel sottolineare infine che ogni procedimento di revoca può
comportare un costo amministrativo significativo, anche in ragione
del fatto che occorre assicurare all'impresa un contraddittorio - e
di questi ce ne sono molti -, spesso la ricostruzione dei fatti
aziendali risulta anche essere complessa. Appare opportuno
informare che nel periodo 2002/2018 sono state adottate 543
deliberazioni di revoca per un ammontare complessivo di somme
revocate, oltre agli interessi pari ad euro 2.727.461 unitamente ad
euro 361.573 di sanzioni amministrative. Chiaramente sono imprese
che chiudono perché non vanno bene. Nel caso in cui l'impresa non
restituisca le somme revocate entro i termini prescritti, il
fascicolo viene trasmesso all'Avvocatura regionale per l'avvio
delle conseguenti azioni di recupero del credito.
Presidente -
La parola alla collega Spelgatti per la
replica.
Spelgatti (LEGA VDA)
-
La ringrazio e ringrazio
gli uffici per la risposta che hanno predisposto. È chiaro che il
problema è estremamente complesso, essenzialmente perché c'è
carenza di personale; nel momento in cui le domande sono tante e il
personale a disposizione è quello che è non possono fare i
miracoli. Per il futuro bisognerà in ogni caso cercare di trovare
delle soluzioni alternative, perché comunque anche la fase del
controllo è importantissima perché comunque stiamo parlando di
denaro pubblico; per cui, come viene erogato, bisogna anche
controllare quando si deve revocare. Capisco benissimo le
difficoltà degli uffici, però bisognerà in qualche modo trovare poi
una soluzione per il futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK