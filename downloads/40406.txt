Consiglio Regionale della Valle d'Aosta - Oggetto del Consiglio n. 3211 del 6 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3211 del 6 febbraio 2018 - Resoconto
OGGETTO N. 3211/XIV - Interpellanza: "Predisposizione di una
nuova legge quadro regionale per riorganizzare le norme sui servizi
a favore delle persone con disabilità".
Grosjean (
Président) -
Point n° 26 de l'ordre du
jour. La parole au collègue Morelli pour l'illustration.
Morelli (ALPE) -
Con questa interpellanza affrontiamo un
tema importante, un tema che coinvolge la società, che coinvolge
tante famiglie e tanti cittadini. Sicuramente non è con
un'interpellanza che si può affrontare in modo esaustivo il tema
della disabilità, ma l'occasione ci viene data da una delibera
recente approvata dalla Giunta regionale, la delibera n. 8 dell'8
gennaio: "Approvazione di atto di indirizzo concernente il piano di
interventi e servizi a favore delle persone con disabilità da
attuare nel triennio 2018-2020", quindi una delibera di
programmazione, che detta degli indirizzi, ma che intende anche
fare un piano di interventi. Questa delibera viene a seguito di una
settimana di approfondimenti sul tema della disabilità che si è
tenuta dal 27 novembre al 3 dicembre, una settimana ai cui
appuntamenti personalmente ho cercato di partecipare, quando
potevo, perché mi sembrava assolutamente importante sentire dal
vivo quali fossero le riflessioni su questo tema.
Oggi interpelliamo l'Assessore Bertschy per cominciare ad avere
alcune informazioni puntuali: intanto conoscere quali siano i dati
della disabilità in Valle d'Aosta di cui si dispone oggi e poi se
vi sia l'intenzione di provvedere alla stesura di una nuova legge
quadro regionale sulla disabilità al fine di attualizzare e
integrare la legge esistente, che è sicuramente una buona legge. Io
penso che la nostra Regione, quando ha varato, ha approvato questa
legge nel 2008, sia stata tra le Regioni più avanti. Il tempo però
passa, le situazioni evolvono e siamo nel 2018, a 10 anni
dall'approvazione di quella legge, forse è il momento per andare a
rivederla, anche per semplificare e rendere più comprensibile il
quadro normativo.
Infine, la terza domanda è una domanda puntuale: "in che modo e
in quali tempi si intende riorganizzare il sistema dei CEA". I CEA
sono i Centri Educativi Assistenziali in Valle d'Aosta, una realtà
importante nel mondo della disabilità, ne abbiamo parlato ancora di
recente riferendoci in particolare alla prossima apertura del CEA
di Gressan. Nella delibera e durante la settimana dedicata alla
disabilità si è parlato di riorganizzare questi CEA e quindi
vorremmo capire un po' meglio in che senso si vuole andare.
Président -
La
parole à l'Assesseur Bertschy pour
la réponse.
Bertschy (UVP) -
Grazie collega Morelli. Come ha
giustamente segnalato, il lavoro che ha portato a questa delibera
ha trovato una sua forte spinta, anche emotiva, durante la
settimana che abbiamo intitolato: "Ricomincio dal tre", perché c'è
stata forse la possibilità, durante quella settimana di lavoro
anche di ritrovare quella rete di collaborazioni e di relazioni tra
le persone sempre utile per dare forza ai progetti ed energia anche
con la passione che ci deve animare sia a fare politica che a
sostenere le associazioni e i progetti delle persone. Le posso
garantire che la presenza di chi ha potuto, come lei, partecipare
ai lavori è stata notata e ha fatto piacere perché comunque è
un'area di persone che ha la necessità, forse più di altre, di
essere sostenuta, non di essere aiutata e basta, ma sostenuta in
maniera seria con dei progetti, in maniera dignitosa. Quella
settimana quindi ci ha portato in una situazione nuova, per tutti,
che può aprire appunto a una progettazione che, per quello che ci
riguarda, abbiamo pensato triennale ma che andrà continuamente
aggiornata. Io le leggerò dei dati rispetto alla prima domanda
perché evidentemente non riesco a ricordarmeli tutti e le
consegnerò anche la risposta, perché poi sarà difficile anche per
lei annotarseli. Il primo appuntamento della settimana però è
proprio stato quello legato a una valutazione dei dati a nostra
disposizione e l'impegno assunto è stato quello di completare
quest'analisi perché il mondo delle persone con disabilità ha varie
sfaccettature, tante differenze che vanno capite per costruire un
aiuto dei servizi giusto, differenziato e utile.
Per quanto riguarda i dati delle persone con disabilità in Valle
d'Aosta, a livello nazionale l'ISTAT rileva la percentuale di
persone disabili a partire dai 6 anni di età, l'ingresso a scuola,
e pubblica i dati attraverso il sito, gli ultimi dati disponibili
2013 registrano una prevalenza del 5,6 percento a livello medio
nazionale e del 4,6 percento nel nord-ovest e del 4 percento in
Valle d'Aosta, che equivale a poco più di 5 mila persone. A livello
regionale i dati possono essere più puntuali, oltre che più
aggiornati. Gli alunni con disabilità dai 3 ai 19 anni, inseriti
nelle scuole di ogni ordine e grado, incluse le paritarie, in Valle
d'Aosta, nell'anno scolastico 2017-2018, sono stati 527, il 3,03
percento del totale; di questi 309 il 58 percento degli alunni con
disabilità presenta un quadro clinico di particolare gravità.
Dettagliando la disabilità in base alle leggi ad essa rivolte, in
termini di riconoscimenti e diritti esigibili, per le persone che
sono colpite, i dati aggiornati a dicembre 2016 sono:
- invalidità civile, legge n. 118/1971, 5269 persone
beneficiarie, un numero che equivale al 4 percento sulla
popolazione totale, di questi quasi il 94 percento sono invalidi
civili con oltre il 74 percento di invalidità riconosciuta. Ogni
anno il numero di nuovi invalidi cresce, erano 849 nel 2014, 941
nel 2015 e sono stati 975 nel 2016, ripartendo la popolazione con
invalidità riconosciuta per macroclassi di età, la distribuzione
percentuale è, come prevedibile evidentemente, la seguente: da 0 a
14, 6,3 percento; dai 15 ai 64, 27 percento e oltre i 65 il 66,7
percento;
- handicap e handicap grave, legge n. 104/1992, le persone
riconosciute nella condizione prevista dalla legge sono state: 3918
nel 2014, di cui 1662 gravi; 4010 nel 2015, di cui 1667 gravi; 4185
nel 2016, di cui 1783 gravi. L'incremento tra il 2013 e il 2015 è
stato del 5 percento, in media sul periodo considerato la
percentuale dei gravi, come persone con handicap riconosciuto, è di
poco superiore al 40 percento. Con attenzione al 2016, la
percentuale di persone con handicap riconosciuto sulla popolazione
totale è del 3,3 percento, di cui l'1,4 percento gravi. Bambini
0-14 anni che, com'è prevedibile, sono la componente più esigua di
questi riconoscimenti: 6,4 percento, hanno però la percentuale più
elevata di handicap gravi: 74 percento. Dopo i bambini, a pesare
sulla componente degli handicap gravi, sono le persone con più di
64 anni;
- per quanto riguarda il collocamento mirato, che è un altro
indice, quello della legge n. 68/1999, nel 2014 ne hanno
beneficiato 1621 persone, nel 2015 1717 e nel 2016 1809. In tre
anni l'incremento è stato dell'11,6 percento.
Questi dati, come ho detto, glieli consegnerò perché è
impossibile annotarli. Cercherò di andare un po' veloce perché
altrimenti non riesco ad essere completo nella mia risposta.
"Se vi è l'intenzione di provvedere alla stesura di nuova legge
quadro regionale sulla disabilità al fine di analizzare, integrare
e riorganizzare le norme esistenti", come ha anticipato anche lei,
la legge esistente è una buonissima legge, anzi, pensando a quando
è stata realizzata, è una legge che aveva comunque una prospettiva
e si poneva dei grandi obiettivi. Forse quella legge va applicata
meglio, una buona parte di quella legge in questi anni è stata un
po' disattesa nel suo spirito e anche nei suoi obiettivi. In
particolare, per esempio, quel provvedimento che abbiamo adottato
in questi ultimi giorni è un provvedimento che sta in pieno
nell'impianto dell'attuale legge: quella del
caregiver
e che
ci permetterà di fare un primo periodo di sperimentazione su un
gruppo di 15-20 persone con disabilità per costruire quel percorso
di vita che ci siamo dati come obiettivo nel corso della settimana.
Un periodo sperimentale che però ci siamo impegnati a chiudere nel
triennio e che dedichiamo in questa prima sperimentazione alla fase
più critica del percorso di vita delle persone con disabilità:
quella dell'uscita della scuola per i ragazzi e dell'entrata nel
mondo degli adulti, quindi individueremo e cercheremo di essere il
più utili possibile nell'ambito della scuola, dei CEA e anche dei
laboratori di occupazione delle persone, delle famiglie con le
quali provare ad attuare questo nuovo lavoro che abbiamo messo in
campo con la recente delibera. Dico questo perché appunto la legge,
a nostro avviso, è una buona legge che dobbiamo tentare di
applicare con questo piano triennale e soprattutto di analizzare in
tutti i suoi aspetti in questa fase che sono di nuovo tutti attivi
i soggetti portatori di interesse e anche di possibilità di
migliorare le cose all'interno dei gruppi di lavoro. È per questo
che abbiamo riattivato tutti i gruppi che hanno lavorato per la
Settimana delle persone con disabilità, riuniremo entro la fine di
febbraio una riunione plenaria di tutti i soggetti per assumerci
tutti insieme in maniera responsabile una serie di obiettivi da
portare al 3 dicembre 2018, di modo che quella linea di
orientamento, quella linea guida sia concretizzata attraverso dei
gruppi di lavoro. La mobilità, l'accessibilità, c'è tutta una serie
di argomenti che vanno sicuramente trattati entrando più nel
dettaglio e con un lavoro più trasversale tra Assessorati, che
andrà organizzato.
Nell'immediato non c'è l'intenzione di arrivare a una nuova
legge, ma c'è l'intenzione di applicare al meglio la legge
esistente. Ho quasi concluso il tempo... per quanto riguarda i CEA,
sono attivi da dopo la settimana due gruppi di lavoro, è stata
fatta nella prima fase una raccolta di proposte e di progetti da
parte degli educatori dei CEA, che si sono trasformati in un
progetto che oggi è all'attenzione dei dirigenti dell'Assessorato,
oltre che dell'Assessore, per evolvere i centri più visibili del
nostro lavoro politico per le persone con disabilità, ma non solo
gli unici centri di servizio. Vorremmo mettere questi centri più
all'interno di una progettazione politica, di una programmazione
politica e fare in modo che i nostri CEA permettano l'entrata nei
loro servizi di molti più utenti, rendendo più dinamico il loro
servizio e trasformando anche gli attuali operatori dei CEA in
operatori territoriali in modo che questi CEA possano raccogliere
di più l'interesse delle comunità e delle famiglie. Mi scuso per
non avere completato tutta la risposta, ma evidentemente sarò a
disposizione per qualsiasi audizione che si vorrà tenere in V
Commissione.
Dalle ore 17:26 riassume la presidenza il Vicepresidente
Farcoz
.
Farcoz (Président) -
La parole à la Vice-présidente
Morelli.
Morelli (ALPE) -
Io nella premessa, nella illustrazione,
avevo anticipato che sarebbe stato difficile affrontare in modo
esaustivo un tema così importante, ma speriamo che le occasioni non
mancheranno. Non vi è dunque l'intenzione in questo momento di
andare a fare una legge quadro. Mi rendo conto che sarebbe un
compito arduo e impegnativo, ma credo sia l'unico modo per
strutturare in modo chiaro e inequivocabile le azioni, o quanto
meno parte delle azioni che vengono enumerate nella delibera perché
se da un lato è vero che quella legge non è ancora stata
completamente applicata - e mi viene da citare l'articolo 12 dove
si parla dello sportello informativo integrativo - è altrettanto
vero che è mancante, però, di tutta una serie di temi legati alla
disabilità, che sono presenti in altre leggi e che sarebbe utile
riordinare all'interno di un unico testo, all'interno di un'unica
legge quadro. Lo sportello informativo integrato sarebbe qualcosa
di assolutamente necessario. Lo constatiamo che mancano le
informazioni chiare ai cittadini, i cittadini molto spesso non
sanno a chi rivolgersi per avere informazioni esaustive. Io mi sono
presa la curiosità anche di andare a vedere il nostro sito della
Regione, laddove si parla di disabilità; ebbene, nella parte
"benessere sociale in Valle d'Aosta" non si tratta della disabilità
e nella sezione "disabilità" tante sottosezioni non sono per niente
aggiornate, si fermano a qualche anno fa. Credo quindi che in
questo senso vada fatto uno sforzo di informazione nei confronti
dei cittadini, come peraltro previsto giustamente dalla legge.
Con questa delibera vengono istituiti una serie di gruppi di
lavoro, viene ribadita la necessità di rivitalizzare il GLIR, il
gruppo interistituzionale regionale, quello previsto dalla legge,
ma si prevede anche la costituzione di un gruppo di lavoro stabile,
composto da rappresentanti delle politiche sociali e delle
politiche del lavoro, per andare a mettere a sistema le opportunità
lavorative; un terzo gruppo di lavoro per rivedere la disciplina
dei servizi diurni, domiciliari a partire dai CEA; un quarto gruppo
di lavoro incaricato di avviare la coprogettazione di progetti
pilota per la sperimentazione di formule abitative, quindi sulla
casa; infine, un altro gruppo di lavoro composto dalla struttura
Disabilità, dal Dipartimento trasporti, dal Celva per andare a
definire le soluzioni e la praticabilità degli aspetti legati ai
trasporti. Sono tutti gruppi che sicuramente sono necessari e
dovrebbero rientrare in quella rete che la legge del 2008 prevede,
ma se non diamo loro una strutturazione seria, definita, il rischio
è che poi questi gruppi di lavoro, malgrado le buone intenzioni,
vadano poi a perdersi. Lei giustamente ha detto che durante quella
settimana c'è stata l'occasione per rimettere insieme una rete che
evidentemente in quest'ultimo periodo, in questi ultimi anni non ha
potuto operare in maniera sinergica ed è, invece, importante. Noi
quindi riteniamo che sia importante scrivere, com'è stato scritto
nella delibera, quali sono gli indirizzi, ma poi deve seguire un
cronoprogramma che sia il più possibile definito e preciso, perché
altrimenti poi il rischio è che ci si limiti a delle buone
intenzioni. È evidente che in questa legislatura sarà stato
difficile dare continuità a questo tipo di lavoro, cambiare in una
legislatura tre Assessori, tre Coordinatori, tre Direttori generali
dell'USL sicuramente non è il modo migliore per dare continuità al
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK