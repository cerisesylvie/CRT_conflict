Consiglio Regionale della Valle d'Aosta - Oggetto del Consiglio n. 337 del 13 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 337 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 337/XI Situazione di criticità presso l'Ospedale
regionale di Aosta. (Interpellanza)
Interpellanza Preso atto che nel mese di dicembre 1998 si è
registrata più di una volta presso l'ospedale di Aosta una
situazione di criticità legata alla mancanza di posti letto per
l'urgenza;
Constatato che in seguito a questa situazione è stato disposto
dal Direttore Sanitario del Presidio Ospedaliero il blocco dei
ricoveri programmati;
Preso atto altresì del Comunicato Stampa del 10 dicembre 1998 in
cui l'A.A.R.O.I. denuncia " la tragica situazione in cui versano i
Servizi di Anestesia e Rianimazione dell'Ospedale di Aosta" e
informa "i cittadini delle ripercussioni che ne potranno derivare a
breve termine";
Considerato il disagio che le succitate situazioni provocano
negli utenti;
I sottoscritti Consiglieri regionali
Interpellano
l'Assessore competente per sapere:
1) Quante volte dal mese di dicembre 1998 è stato disposto il
blocco dei ricoveri programmati presso l'Ospedale di Aosta e quali
sono i motivi che stanno alla base della mancanza di
posti-letto;
2) Quali sono le conseguenze della carenza di anestesisti per
l'attività delle sale operatorie;
3) Come è stata informata la popolazione circa i disservizi
derivanti dalla carenza di posti letto e/ o di personale;
4) Come si intende operare per evitare in futuro che si ripetano
tali situazioni di disagio.
F.to: Squarzino Secondina - Beneforti
Presidente La parola alla Consigliera Squarzino Secondina.
Squarzino (PVA-cU) Sarà anche vero che i posti-letto nel nostro
Ospedale corrispondono alla futura media dei posti-letto definiti a
livello nazionale o europeo, canadese e via dicendo, siamo infatti
sulla media del 4,33 percento per mille abitanti, se consideriamo
appunto i posti-letto relativamente al rapporto con gli
abitanti.
Probabilmente è possibile soddisfare le esigenze degli utenti
con questa media di posti-letto per abitante a fronte di
un'organizzazione sanitaria diversa dalla nostra.
Non abbiamo il territorio attrezzato a fornire
un'ospedalizzazione decentrata, un'ospedalizzazione a domicilio;
non abbiamo nemmeno la possibilità di gestire in RSA le
lungodegenze. Abbiamo un Ospedale che sappiamo benissimo essere
insufficiente per le esigenze della popolazione, un Ospedale poi in
continua ristrutturazione perché questa - lo voglio ricordare - è
stata una decisione politica di questa Giunta, di questo Assessore
e della forza di maggioranza politica di questa Regione.
Oggi si registra nuovamente un problema, uno dei tanti che
nascono da una situazione ospedaliera che da anni denunciamo. C'è
un'insufficienza strutturale, c'è una struttura inadeguata, rigida
che non consente quella flessibilità richiesta dall'evolversi delle
tecniche mediche e delle mutevoli esigenze della popolazione.
Questo comporta dei disagi palpabili, resi evidenti dal fatto
accaduto recentemente: è stato disposto addirittura il blocco di
ricoveri programmati, perché bisogna riservare i posti necessari
per i ricoveri di urgenza.
Non ci sono infatti sufficienti posti-letto per rispondere alle
esigenze della popolazione. Volevo sapere quante volte è stato
disposto questo blocco dei ricoveri e cosa si intende fare perché
questo blocco non avvenga più. Non solo, vorrei sapere anche se la
popolazione è stata informata di queste difficoltà.
C'è poi un secondo problema - collegato indirettamente anche a
questo - illustrato da un comunicato stampa dell'Associazione
anestesisti e rianimatori ospedalieri italiani del 10 dicembre
1998. L'AAROI denuncia pubblicamente il protrarsi della carenza
dell'organico medico; la situazione ora si è tragicamente aggravata
tanto che gli stessi rappresentanti di questo Sindacato hanno
deciso di informare i cittadini valdostani sulle ripercussioni che
ne potranno derivare a breve termine.
Dicono fra l'altro: "… fermo
restando che verranno comunque salvaguardate le prestazioni di
urgenza e di emergenza da noi considerate prioritarie e
irrinunciabili, è verosimile che l'attività delle sale operatorie
di elezione, il cui livello qualitativo e quantitativo è stato
finora mantenuto grazie al senso di responsabilità e di abnegazione
di tutti gli specialisti e di anestesia e di rianimazione operanti
nell'Ospedale, debba subire una riduzione con conseguente
allungamento delle liste di attesa". Sono stati fra l'altro gli
stessi operatori del settore che si sono preoccupati di informare
gli utenti di eventuali disagi.
La nostra interpellanza è finalizzata a chiedere quante volte si
sono verificati questi disagi e come soprattutto si intende operare
per evitare che in futuro si ripetano tali situazioni che
effettivamente non sono rispettose del diritto che i cittadini
hanno di vedere tutelata e curata la propria salute.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Tralascio di commentare per l'ennesima volta le
considerazioni della collega Squarzino sul numero dei posti-letto
perché abbiamo detto tutto e il contrario di tutto. Il problema non
sono i posti-letto, è la gestione dei posti-letto. Basta leggersi
le statistiche e si capisce che se è vero, come è vero, che abbiamo
percentualmente ogni 10.000 abitanti 199 ricoveri rispetto ai 160
previsti dagli standard ministeriali, ci si rende conto che avremmo
letti a sufficienza e ne avanzeremmo se riuscissimo ad avere questo
tasso di spedalizzazione.
Il riuscire non è semplice, dipende da molti fattori, uno dei
quali sicuramente quello della spedalizzazione domiciliare, ma fra
gli altri l'aspetto dell'assistenza domiciliare, dell'assistenza
domiciliare integrata e del ruolo del medico di medicina generale
sul quale stiamo lavorando e che è stato oggetto di confronto anche
ultimamente con le organizzazioni sindacali.
Do letture delle risposte puntuali alle domande poste dagli
interpellanti. La prima risposta mi è pervenuta dal Commissionario,
Dott. Bosso: "In riferimento all'oggetto si comunica quanto segue.
Nel mese di dicembre u.s. i ricoveri ordinari presso il Presidio
ospedaliero sono stati sospesi temporaneamente in data 3 dicembre e
10 dicembre su disposizione del Direttore sanitario del Presidio ai
sensi della legge regionale n. 70/93, allegato C, punto 3, ripresa
dalla deliberazione dell'USL del 20 dicembre 1993 che si allega in
copia. Anche in passato la Direzione sanitaria dell'Ospedale è
ricorsa alcune volte ad analoghi provvedimenti limitati ad arco
temporale di 24-48 ore sempre in periodi come quello attuale in cui
si è verificato un improvviso e non prevedibile aumento di ricoveri
urgenti di area medica in seguito ad un'epidemia influenzale.
Non è stato ritenuto opportuno, così come in passato, informare
la popolazione ai fini di non creare inutili allarmismi considerato
il limitato arco temporale del provvedimento. La dotazione dei
posti-letto del Presidio di viale Ginevra è da circa 3 mesi ridotta
di 8 unità al piano terreno della Palazzina dell'Unità budgetaria
di malattie infettive a seguito dei lavori che hanno portato alla
ristrutturazione dei nuovi locali da adibire ad ambulatori day
hospital dell'Unità budgetaria di
oncologia…" più volte oggetto di
interpellanze ed interrogazioni da parte della Consigliera
Squarzino, si sta dando una risposta ai problemi di day hospital
dell'Oncologia, contemporaneamente c'è questa carenza di 8
posti-letto che saranno comunque attivati a fine del mese di
gennaio "… e dei lavori relativi alle
nuove camere mortuarie dei Servizi di anatomia patologica e
medicina legale." Per intenderci, la Palazzina delle malattie
infettive. Queste sono le due motivazioni riguardo ai
posti-letto.
Per quanto riguarda il problema degli anestesisti, sicuramente
anche per motivi di stretta procedura di convocazione del Consiglio
regionale, le notizie che la Consigliera ha sono datate al 10
dicembre 1998, il comunicato dell'AAROI è di quella data; dopo quel
comunicato dell'AAROI, che si sentiva in dovere di informare la
popolazione valdostana dei problemi degli anestesisti, ho avuto un
incontro con tutte le organizzazioni sindacali, ho avuto una serie
di contatti la seconda decina del mese di dicembre, dove ho
informato le organizzazioni sindacali (compresa l'AAROI)
dell'evolversi della situazione dopodiché devo dire che c'è stata
una presa d'atto non dico di soddisfazione generale, ma una presa
d'atto che comunque la situazione si era evoluta e c'erano stati
dei cambiamenti rispetto alle notizie che erano state fornite.
I cambiamenti sono dovuti al fatto che se è vero che c'è stata
nell'ultimo anno una diminuzione di organico delle Unità operative
di anestesia e rianimazione legata a due trasferimenti
interregionali e al fatto che un medico ha vinto un concorso di
primariato in Sardegna e che la di lui consorte, anche lei
anestesista, si trasferirà, legata a due gravidanze che per fortuna
avvengono anche nel comparto sanitario, ma che comportano dei
problemi di grosso peso, non si può non disconoscere che il
problema degli anestesisti c'è.
C'è in Valle d'Aosta come c'è in tutta Italia perché se è vero
che fino a 3 anni fa potevano essere assunti presso le strutture
sanitarie anche medici neolaureati senza specializzazione, con la
riforma sanitaria bis questo non è più possibile per cui tutti gli
specialisti sono diventati merce rara e tutti gli ospedali stanno
rincorrendo gli specialisti. Se vi succede di visitare le
università di medicina e chirurgia di Torino, dopo gli esami per
l'ammissione alle specialità assisterete alla rincorsa da parte dei
direttori sanitari degli ospedali che aspettano all'uscita degli
esami i candidati che hanno superato l'esame per arruolarli
immediatamente con contratti di diritto privato o al CTO o al
Mauriziano o quant'altro.
È una situazione paradossale che è la conseguenza di una totale
mancata programmazione fra Ministero dell'università e Ministero
della sanità con riforme che ideologicamente sono perfette, ma che
scattano da un giorno all'altro e che non danno la possibilità alle
strutture sanitarie di adeguarsi ai tempi.
Gli anestesisti sono gli specialisti più ricercati in tutta
Italia, mi risulta che addirittura è stata costituita
un'associazione privata di anestesisti che si sono licenziati dalle
strutture ospedaliere e che si offrono sul mercato a 1,5 milioni al
giorno facendosi pubblicità in tutti gli ospedali d'Italia. La
situazione è drammatica in molti settori; se come spero la
Consigliera Squarzino legge la pagina regionale del Piemonte, saprà
che in quella Regione hanno chiuso numerosissime sedute operatorie
perché la situazione rispetto a noi è drammatica. Da noi il
problema c'è, siamo riusciti ad interrompere questo flusso mediante
l'accordo con l'Università di Torino che ci ha dato la garanzia - e
la cosa è già stata applicata - di lasciare in Valle d'Aosta tre
specializzandi valdostani tirocinanti che sono al terzo anno per
cui tre li abbiamo recuperati.
Abbiamo contatti con l'Università di Novara perché la stessa
cosa avvenga per altri due specializzandi iscritti presso
quell'Università, stiamo aspettando delle risposte a giorni; è
stata fatta una convenzione con l'USL di Chivasso che ci garantisce
dai 5 ai 10 turni al mese. Inoltre siamo in contatto con alcuni
ospedali, dico siamo perché mi sono preso direttamente, alla faccia
di chi dice che l'Assessore alla sanità non dovrebbe gestire la
sanità, a carico questo problema perché ritengo che l'eventuale
riduzione delle sedute operatorie sarebbe molto nociva per i
cittadini valdostani considerato che il nostro compito
istituzionale è quello di dare delle risposte soddisfacenti agli
stessi, uso il plurale "maiestatis" per questo motivo; stiamo
aspettando risposta da altri ospedali, abbiamo avuto addirittura
contatti con l'Ospedale di Chamonix e abbiamo delle risposte
positive anche da anestesisti francesi.
Il panorama è questo e devo dire che per il breve periodo la
situazione è risolta in questo senso; devo segnalare anche - lo
faccio pubblicamente - il grosso impegno che gli anestesisti in
servizio stanno mettendo da mesi nel garantire le prestazioni, pur
essendo retribuiti - giustamente - oltre a quella che è l'attività
ordinaria mediante progetti obiettivi.
Se guardiamo poi il numero delle sale operatorie, noi abbiamo 9
sale operatorie in funzione e dovremmo avere in teoria nella
dotazione organica 17 anestesisti, su questo versante abbiamo un
numero di sedute operatorie rispetto alla popolazione assolutamente
abnorme, si opera di continuo dal lunedì al sabato mattina. Questo
da una parte è buon segno perché dimostra fiducia nelle strutture
ospedaliere, dall'altra parte crea dei problemi di tipo gestionale.
Questa è la situazione degli anestesisti a breve periodo.
A lungo periodo siamo gli unici ad avere una legge che è stata
approvata pur con difficoltà da parte del Presidente della
Commissione di coordinamento e che prevede di finanziare delle
borse di studio per gli specializzandi. Questa legge ha già avuto
dei risultati positivi tant'è che abbiamo già finanziato due borse
di studio nell'anno scolastico 1997-1998 recuperando in "extremis"
l'anno scolastico perché la legge era entrata in vigore nel corso
dell'anno e abbiamo notizie recentissime che due Valdostani
sarebbero stati ammessi alla specialità di Torino grazie alla borsa
di studio. Sono due ragazzi che hanno superato la selezione in
virtù del fatto che possiamo applicare la legge regionale nel
settore dell'anestesia e rianimazione. Fra 5 anni, fra 8 anni,
avremo almeno una trentina di giovani medici valdostani laureati
che avranno avuto la possibilità grazie alle loro capacità
evidentemente, ma anche grazie alla legge regionale di inserirsi
nelle scuole di specialità e di venire a lavorare in Valle.
Stiamo costruendo poco a poco una categoria di medici valdostani
rispetto alla situazione di oggi che ci vedeva fino a 2 anni fa con
una ventina di medici valdostani nati e residenti o comunque
residenti in Valle d'Aosta di fatto disoccupati oppure utilizzati
in settori quali la guardia medica, la medicina territoriale, la
medicina dei servizi, in settori nei quali non occupano un posto di
ruolo.
Per cui noi oltre questo non possiamo fare, nel senso che faccio
presente che la Regione Piemonte ha tentato di fare una legge
regionale analoga alla nostra, è stata bocciata dall'organo di
governo perché, non avendo l'autofinanziamento del sistema
sanitario, lo Stato non accetta che vengano garantite altre borse
di studio oltre quelle che vengono già garantite dall'accordo fra
Ministero dell'università e Ministero della sanità. La situazione
in prospettiva è sotto controllo.
Alla terza questione mi pare di aver risposto, si chiede se è
stata informata la popolazione circa i disservizi, la risposta è no
perché non c'è stato nessun disservizio. Una leggera riduzione dei
posti-letto è una questione fisiologica e succede tutti i mesi, da
metà dicembre a fine gennaio in genere ed è legata alle
patologie.
Questo è documentabile e non dipende dalla gestione dei
posti-letto, ma dal sistema organizzativo perché gli 8 posti letto
delle medicine infettive, che saranno aperti nel corso del mese di
febbraio, non sono automaticamente riapribili; mi dicono dalla
Direzione sanitaria che, secondo i calcoli fatti da loro, ci
vorrebbero 12 infermieri nuovi per garantire questi nuovi
posti-letto, il che non è così automatico come qualcuno crede.
Per quanto riguarda la quarta domanda: come si intende operare
per evitare in futuro che si ripetano situazioni di tale disagio,
stiamo lavorando pesantemente sul secondo intervento che riguarda
la ristrutturazione della Gastroenterologia e dell'Oncologia; verrà
spostata la Gastroenterologia al Beauregard come è stato fatto due
anni fa con la Neurologia utilizzando l'area
dell'Ostetricia-Ginecologia vuota e verrà messo in piedi un sistema
di gestione dei posti-letto che non funziona ancora perché questo è
un compito specifico del Dipartimento di emergenza e accettazione
in quanto vanno assicurati i posti-letto disponibili per le
urgenze.
Ci sono vecchi ordini di servizio che vengono difficilmente
rispettati, la Direzione sanitaria dice che ogni unità operativa
deve riservare una percentuale del numero dei posti-letto per le
urgenze perché ricordo che i ricoveri programmati sono i famigerati
ricoveri che sono messi sotto accusa pesantemente, spesso e
volentieri, dallo stesso Ministro della sanità.
Tutta la battaglia che il Ministro ha svolto per evitare il
doppio lavoro nel sistema pubblico e nel sistema privato deriva da
questa constatazione ed è inutile che ci nascondiamo dietro un
dito. I ricoveri programmati per il 90 percento sono ricoveri che
hanno avuto un filtro precedente negli studi o nelle cliniche
private che vengono poi utilizzati nelle strutture pubbliche.
Si tratta di capire se si ritiene che questa politica della
distinzione netta fra lavoro ospedaliero, lavoro extra ospedaliero
e strutture private è una politica da perseguire oppure no perché
sicuramente se viene attuato quanto la riforma prevede - anche se
ho dei dubbi sulla tempistica - gli ospedali diventeranno delle
cliniche private in parte, le visite in attività libero
professionale verranno fatte in ospedale, i ricoveri in attività
libero professionale verranno fatti in Ospedale.
Questo a mio parere - poi posso essere smentito fra qualche anno
- risolverà molti dei problemi perché accanto all'attività di
ricovero urgente ci sarà l'attività di ricovero programmata sia in
attività libero professionale sia in attività istituzionale e il
cittadino potrà scegliere a seconda delle sue necessità, ma ci sarà
una programmazione calendarizzata e si eviterà il fenomeno che è
stato oggetto di discussioni per anni e che ha visto la
contrapposizione forte fra Governo e organizzazioni sindacali dei
medici che, come sapete, si sono opposti fortemente alla
finanziaria e hanno fatto slittare di fatto
quest'incompatibilità.
La situazione di oggi è che chi opterà per l'attività
"intramoenia" potrà ancora fare l'attività "extramoenia" negli
studi privati esterni fino a quando non si sa, però la finanziaria
ha rinviato il tutto alla contrattazione nazionale e alla
regolamentazione salariale dei medici perché il vero nodo è
qui.
O lo Stato si mette in testa di almeno duplicare gli stipendi di
un primario che guadagna non più di 5 milioni netti al mese e gli
chiede di dare il suo tempo lavorativo esclusivamente per
l'attività pubblica, come viene fatto in Germania e in Francia,
dove i pari grado guadagnano almeno tre volte di più, oppure è una
pura utopia pensare che un primario affermato faccia solo la sua
attività all'interno dell'Ospedale a 5 milioni al mese.
La verità, e la risposta la do già a me stesso, è che il Governo
- come abbiamo potuto constatare durante la trattativa per il
comparto che non riguarda l'attività medica - non ha i fondi per
coprire queste esigenze e allora siamo bloccati a questo punto.
I problemi sono complessi, sono convinto che tutti noi li
consideriamo per la loro valenza e non li strumentalizziamo
utilizzando le solite formulette della carenza dei posti-letto e
delle scelte strategiche famigerate dell'Assessore alla sanità e
del Governo regionale in merito alle decisioni che riguardano le
strutture ospedaliere della Valle d'Aosta.
Presidente La parola alla Consigliera Squarzino Secondina.
Squarzino (PVA-cU) Per una replica veloce, per lasciare il tempo
di intervenire anche al mio collega.
Non so come chiamare quando non viene dato un servizio ai
cittadini, se non non-servizio o disservizio.
Se tutte le difficoltà dell'Ospedale emergono perché 8 posti
letto sono stati sottratti per lavori di ristrutturazione, allora
mi sembra che il numero dei posti-letto sia veramente inadeguato se
basta la mancanza di 8 posti-letto per mandare in crisi un
Ospedale.
I ricoveri programmati di cui parlavo e di cui ho avuto
conoscenza erano proprio i ricoveri programmati di persone di Aosta
che avevano preso contatti secondo le procedure previste
dall'USL.
Prendo atto che la documentazione dell'AAROI era datata, risale
infatti al momento in cui è stata fatta la nostra interpellanza.
Prendo atto inoltre che si sta intravedendo una soluzione. Su
questo problema la nostra attenzione continuerà ad essere
vigile.
Non intendo rispondere alle provocazioni dell'Assessore.
Presidente La parola al Consigliere Beneforti.
Beneforti (PVA-cU) Nemmeno io rispondo alle provocazioni
dell'Assessore, però che gli attuali posti-letto esistenti
all'Ospedale regionale non sono sufficienti non è da oggi che viene
affermato come non è da oggi che viene sostenuto anche dagli
operatori sanitari che occorre una diversa e più razionale
organizzazione dei posti-letto all'interno dell'Ospedale, compreso
il Beauregard, compreso l'Ospedale regionale e anche l'ex maternità
perché se l'Assessore fa i dovuti accertamenti vede che ci sono
ambienti dove ci sono gli intoccabili e questi ci sono sempre stati
e l'Assessore non può negarlo perché lo sa.
Questo problema dei posti-letto non è di oggi; ho qui un
resoconto stampa del 1995 dove l'attuale Primario Pesenti dice:
"Come si fa a lavorare così? Il Primario racconta di quintali di
lettere scritte al Direttore sanitario, all'USL, alla Regione e
perfino alla Magistratura". Questo comunicato è del 1995, non è di
ieri; c'è anche la foto di Pesenti che racconta queste cose. Da
allora ad oggi perché non si è portata avanti almeno quell'azione
di razionalizzare in modo diverso la suddivisione dei posti-letto
all'interno dell'Ospedale? Ancora oggi all'interno dell'Ospedale
c'è una situazione che diventa ancora più grave perché c'è gente
che aspetta un anno, un anno e mezzo per poter avere l'intervento e
poi si vede nel posto-letto occupato da quello che va 4 volte da un
medico privato che lavora anche in Ospedale, che paga la visita
privata e poi trova subito il posto-letto in Ospedale.
Come ci sono ricoveri che vengono da fuori Valle perché dei
pazienti si servono di specialisti di Aosta, i quali fanno in modo
che ricoverarli immediatamente nel nostro Ospedale, mentre gli
ammalati valdostani devono aspettare un anno o un anno e mezzo per
avere l'intervento. Chiedo che si faccia anche questa verifica di
quanti vengono da fuori perché gli è venuto il mal di pancia in
Valle d'Aosta e devono essere ricoverati d'urgenza e quelli che
invece potrebbero tornare a casa loro e farsi operare a casa loro
oppure restare a casa loro perché qui ci sono dei medici che in
questo modo costruiscono le loro fortune.
Credo che una verifica in questo campo dobbiamo farla, non dico
se ci sono buone strutture in Valle di non dare ospitalità a
pazienti che vengono da fuori, ma dico di dare ospitalità solo se
la precedenza si dà anche ai Valdostani che non si devono vedere
superati da altri perché passano prima dai gabinetti medici per
alcune volte a lasciare l'obolo delle visite private.
L'altro problema della Rianimazione e dell'Anestesia è un
problema anche quello che abbiamo da anni perché se andiamo a
rileggere i giornali di un tempo quando il Dott. Bassino denunciava
che la Rianimazione e l'Anestesia erano allo sbando, ma da allora
ad oggi cosa si è fatto? Solo oggi si comincia a riprendere un
discorso, ma non si è visto un altro problema; siamo andati a
costituire tre unità operative, abbiamo la Rianimazione,
l'Anestesia e il 118, guarda caso abbiamo tre primari, tre aiuti e
tutti i medici dietro e se fosse stata un'unità operativa unica, ci
sarebbe stata maggiore possibilità di coprire il servizio che oggi
viene richiesto in anestesia e in rianimazione e anche in
emergenza.
Abbiamo nominato tre primari, tre aiuti e poi tutta la scuola
dietro e ognuno va per conto suo, allora si viene fuori con il
discorso che bisogna chiudere le sale operatorie, rimandare gli
interventi, prendere convenzioni all'esterno.
Io dico che prima di fare un discorso definitivo bisogna
affrontare i problemi che abbiamo al nostro interno e anche per i
posti-letto portare avanti il discorso di una diversa
organizzazione dei posti-letto. Tutto il resto che ha detto
l'Assessore, gli accordi, le intese esterne, queste sono cose che
vanno tutte bene e io approvo quello che ha detto l'Assessore, però
bisogna affrontare anche i problemi all'interno del nostro Ospedale
regionale e io non ho la speranza che questo avvenga in questo
particolare momento. Pertanto chiedo alla Giunta, all'Assessore, al
Presidente della Giunta di intervenire per rivedere gli ostacoli
che esistono e che possono essere rimossi perché sono contrari agli
interessi dei malati valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK