Consiglio Regionale della Valle d'Aosta - Oggetto del Consiglio n. 4012 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4012 del 3 ottobre 2024 - Resoconto
OGGETTO N. 4012/XVI - Interpellanza: "Tempistica per la
presentazione al Consiglio regionale della nuova legge
sull'edilizia residenziale pubblica".
Bertin (Presidente) -
Riprendiamo i lavori. Con il
collega Sammaritani abbiamo partecipato, da remoto, ai lavori del
Comitato d'indirizzo di "CAPIRe", Comitato che si occupa di
valutazione delle politiche pubbliche all'interno della Conferenza
delle assemblee. Riprendiamo con il punto n. 43. Per illustrare
l'interpellanza, ha chiesto la parola il consigliere Baccega, ne ha
facoltà.
Baccega (FI) -
Torniamo a parlare di edilizia
residenziale pubblica, anche stamattina c'è stato un dibattito
piuttosto importante, dove gli spunti sono stati tanti, ma anche la
Commissione che si è svolta la settimana scorsa, nella quale
l'assessore Marzi ci ha anticipato che era in via di definizione la
bozza della modifica della legge 3/2013, quella sull'edilizia
residenziale pubblica, molto richiesta non solo da quest'Aula in
anni e anni di interventi, ma anche dai sindacati, dalle
associazioni dei consumatori e, guarda caso, dallo stesso Comune di
Aosta.
Le problematiche che si sono evidenziate in questi diversi
passaggi e confronti di Consiglio regionale, dove le tematiche che
sono state messe all'attenzione della Giunta sono tante, partendo
dalla morosità incolpevole, dalla risoluzione dei contratti, il
tema dell'emergenza abitativa, questa mattina abbiamo parlato con
attenzione della nozione di alloggio adeguato, la scelta degli
alloggi, le modalità di assegnazione, direi tanti sono i punti che
vanno sottolineati nell'ambito di una modifica della legge, i
famosi subentri nelle domande dell'assegnazione, le mobilità, i
cambi consensuali, quindi come migliorare questi passaggi laddove
ci sono degli elenchi piuttosto importanti. Abbiamo 542 nuclei in
graduatoria, una graduatoria di ERP, e 77 nuclei in mobilità,
quindi diciamo che è quanto mai necessario riuscire ad avere una
bozza di legge con l'auspicio che si possa approvare quanto prima.
Noi, Assessore, chiediamo quante riunioni del tavolo di lavoro si
sono tenute nei due anni 2023 e 2024, ma non è tanto il numero
delle riunioni, quanto sarà poi la sostanza che andremo a vedere;
quali indirizzi sono stati assegnati rispetto alle questioni che
abbiamo posto all'attenzione della Giunta in questo lungo periodo e
se c'è una data di presentazione al Consiglio, o comunque alla
Commissione, della nuova legge sull'edilizia residenziale.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (SA) -
Venendo ai primi tre quesiti e come da lei
richiamato, abbiamo già riferito che la revisione della legge
3/2013 va intesa in una dimensione più ampia in quanto strutturata
in modo da analizzare e comprendere la complessità del disagio
socio-abitativo che più in generale investe persone e famiglie nel
complesso della loro vita, quindi una sorta di problema casa
compreso in un discorso molto più ampio.
La nuova legge disciplinerà quindi diversi aspetti, che lei, tra
l'altro, ha richiamato nelle premesse, tra i quali l'emergenza
abitativa, il sostegno alla locazione, l'edilizia convenzionata, i
mutui, la morosità incolpevole, i supporti e i servizi
dell'abitare.
Il tavolo misto tecnico-politico, che svolge principalmente un
ruolo di indirizzo per la revisione della legge regionale, si è
riunito ad aprile del 2023 e a febbraio del 2024. Come concordato,
tra l'altro, all'interno del tavolo, la prossima riunione è stata
calendarizzata per la fine del mese di ottobre 2024 in modo da
poter disporre, in tale occasione, della prima sintesi di parte del
lavoro di ricerca svolto dall'Università della Valle d'Aosta. Non
le sfuggirà il fatto che questo tavolo si riunisca, speriamo entro
la fine di questo mese... poi prodromico per un incontro successivo
della V Commissione consiliare come abbiamo richiamato. Alla
riunione del tavolo seguirà quindi la presentazione del documento
entro l'autunno in V Commissione. Oltre agli incontri del tavolo,
si sono naturalmente susseguiti numerosi incontri tra i tecnici,
tra le strutture dell'Amministrazione regionale, Università e ARER,
nonché di confronto con altre realtà territoriali.
La ricerca dell'Università riguarda lo studio e l'analisi del
fenomeno del disagio abitativo in Valle d'Aosta e si sviluppa su
due fasi principali: la prima fase è focalizzata alla raccolta e
all'analisi dei dati relativi al disagio abitativo,
socio-abitativo, con l'obiettivo di fornire un quadro aggiornato e
accurato della situazione attuale. Tale quadro è necessario per una
puntuale analisi dei bisogni e per individuare i punti di forza e
di debolezza delle misure di intervento regionali già esistenti.
Inoltre, l'analisi comparativa con modelli di intervento adottati
in altri territori consente di valutare l'efficacia di politiche e
interventi attuati in contesti esterni. Ad esempio, da una prima
serie di analisi, questa mattina giustamente il collega Marquis ha
ritirato la mozione, perché, di fatto, è stato approvato non più
tardi di ieri il nuovo bando alloggi con tutte le regole del caso,
dove, tra l'altro, sono stati stanziati anche 6 milioni e 150 mila
circa a fronte dei 5 e 4 di media che mediamente venivano spesi, ma
una delle informazioni che le avrei dato - e che so lei coglierà
con la consueta curiosità e interesse - è legata al fatto che dai
primi dati si sta chiaramente evidenziando che le politiche che
dovremo affrontare rispetto al tema del disagio socio abitativo non
sono soltanto legate agli istituti che ho citato e che ha citato
anche lei nelle premesse, ma anche nelle modalità di entrata, e
quindi di accesso a questi servizi, dove magari conviene fare una
serie di analisi rispetto anche ai parametri ISEE che in Valle
d'Aosta vengono applicati, che, a differenza di quello che spesso
viene raccontato, in alcuni casi anche da alcune iniziative
consiliari, non risultano assolutamente essere dei parametri di
larga maglia e lo stesso vale anche nella comparazione tra il
sostegno alla locazione, che ovviamente interviene sul libero
mercato, e invece l'edilizia residenziale pubblica, che dovrebbe
avere un target completamente diverso e magari anche incentrato a
sostegno delle famiglie numerose e che potremmo assolutamente
definire normali che incontriamo tutti i giorni. Nella seconda fase
il progetto invece entrerà in una modalità più operativa,
elaborando indicazioni e soluzioni per la ridefinizione delle
misure di contrasto al disagio abitativo. Questa parte del progetto
include anche una prima valutazione di impatto finanziario e
sociale delle proposte politiche sviluppate. Il progetto, che si
estende per un periodo di un anno a partire dall'assegnazione
dell'incarico, mira a fornire quindi un supporto scientifico e
giuridico delle attività legislative della Regione, inclusa la
predisposizione di una bozza di revisione della legge regionale
3/2013.
Chiaramente la ricerca è svolta in stretta collaborazione con le
istituzioni territoriali pubbliche e con il Dipartimento politiche
sociali, oltre naturalmente che con l'ARER, confermando quindi
l'impegno assunto, come prima anticipato, in sede di V Commissione,
forniremo un rapporto tecnico in modo da condividere le
informazioni raccolte, che saranno naturalmente propedeutiche
all'aggiornamento della legge 3/2013. Il documento tecnico fornirà
quindi un'analisi dettagliata e aggiornata della situazione
abitativa della Regione e sarà fondamentale per definire le
politiche future e migliorare l'efficacia degli interventi
esistenti. Noi, per sintesi, citiamo la riforma della 3/2013, ma
quello a cui ci stiamo preparando non è assolutamente un corpo
legislativo paragonabile alla 3/2013, ovviamente per le mutuate
condizioni sociali e istituti presenti oggi a livello
legislativo.
Presidente -
Per la replica, la parola al consigliere
Baccega.
Baccega (FI) -
Grazie Assessore. Questo nuovo progetto
per l'edilizia residenziale pubblica si sviluppa in due fasi: la
prima fase di studio, studio del disagio abitativo e la seconda
fase più operativa, avremo la legge, ma non mi dà i tempi in questo
senso. Avremo dei tempi che sono ragionevoli? Ovvero prima della
fine della legislatura, oppure andremo lunghi alla prossima
legislatura? Vedo che mi fa un no, quindi benissimo, di questo
siamo lieti. Io credo che questa dimensione più ampia ci sarà utile
per costruire il meglio per il futuro di questo progetto ERP Valle
d'Aosta futura. Faccio un appunto che mi auguro venga in qualche
modo preso in considerazione: non si riesce a trovare un alloggio
in locazione nel mercato privato. È un'impresa improba. Se non
costruiamo alloggi di ERP, avremo la gente che dorme in macchina,
questo è un dato di fatto. Aggiungo un pezzetto, lei mi ha parlato
anche dell'edilizia convenzionata. L'edilizia convenzionata passa -
e va valutata con attenzione - ad avere dei canoni di locazione che
sono improbi per quella fascia di utenza, quindi lì bisognerà fare
estrema attenzione. È una risposta di prospettiva, io ne prendo
atto, ne prendiamo atto e stiamo ad aspettare gli atti e i
documenti che ci serviranno per fare i dovuti approfondimenti. La
ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK