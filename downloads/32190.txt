Consiglio Regionale della Valle d'Aosta - Oggetto del Consiglio n. 991 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 991 del 27 gennaio 2010 - Resoconto
OGGETTO N. 991/XIII - Interpellanza: "Attivazione di un
servizio on-line per l'acquisto di biglietti e abbonamenti della
Saison Culturelle".
Interpellanza
Preso atto che i biglietti e gli abbonamenti per la Saison
culturelle sono acquistabili solo presso la biglietteria allestita
presso il Museo Archeologico di piazza Roncas con orario di
apertura: per il mese di ottobre, dal lunedì al sabato dalle ore
11,00 alle ore 17,30, dal mese di novembre dal lunedì al sabato
dalle ore 13,00 alle ore 18,30;
Tenuto conto che stagioni teatrali di livello paragonabile,
come quelle del Teatro Alfieri di Asti, del Teatro Coccia di Novara
o del Teatro regionale alessandrino, consentono l'acquisto dei
biglietti e degli abbonamenti on-line;
Considerato che quest'ultima procedura potrebbe rendere più
agevole il servizio di biglietteria in un territorio montano come
il nostro, consentendo anche a chi vive in paesi lontani dal
capoluogo regionale di poter acquisire i titoli di fruizione della
Saison culturelle senza doversi recare di persona ad Aosta;
i sottoscritti Consiglieri regionali
Interpellano
la Giunta regionale per conoscere se intenda attivare per la
Saison culturelle 2010/2011 un servizio di biglietteria on-line sia
per gli abbonamenti che per i biglietti.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente.
Preso atto che i biglietti e gli abbonamenti per la Saison
Culturelle sono acquistabili solo presso la biglietteria allestita
presso il Museo Archeologico di piazza Roncas; tenuto conto che
stagioni teatrali di livello paragonabile, come quelle del Teatro
Alfieri di Asti, del Teatro Coccia di Novara o del Teatro regionale
alessandrino consentono l'acquisto dei biglietti e degli
abbonamenti on-line; considerato che quest'ultima procedura
potrebbe rendere più agevole il servizio di biglietteria in un
territorio montano come il nostro, consentendo anche a chi vive in
paesi lontani dal capoluogo regionale di poter acquisire i titoli
di fruizione della Saison Culturelle senza doversi recare di
persona ad Aosta... volevamo capire l'intenzione dell'Assessore, se
si può fare questo. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président. Ringrazio la
collega per questa interpellanza.
In effetti vorrei ricordare alcuni fatti, in quanto durante lo
svolgimento delle precedenti Saisons Culturelles dal 1987 fino al
2002-2003 era possibile acquistare i biglietti non solo ad Aosta,
ma anche in altri cinque punti vendita: Courmayeur, Morgex,
Saint-Vincent, Verrès e Pont-Saint-Martin.
Nel 2000 è entrato in vigore un decreto del Ministero delle
finanze che stabiliva l'installazione di un sistema di biglietteria
automatica con tutta una serie di caratteristiche tecniche. Vista
la complessità della gestione delle linee telefoniche speciali e
anche l'assistenza tecnica indispensabile al buon funzionamento di
questa tecnologia, all'epoca fu deciso di avere la costituzione di
un solo punto vendita ad Aosta: questo per la cronistoria. Per
ovviare agli inconvenienti legati al cambiamento e soprattutto al
percepimento da parte del territorio di questa novità, è stato
previsto un sistema di prenotazione telefonica, al quale le persone
interessate possono prenotare non solo i posti, ma anche il
trasporto. Abbiamo questo sistema di trasporto di pullman collegato
agli spettacoli, gratuito, non solo per la Bassa Valle, ma anche
per l'Alta Valle. Ricordo che dal mese di gennaio il cinema sarà
introdotto a Courmayeur e, anche qui, stiamo verificando la
possibilità di mettere i pullman al contrario, cioè per quelli che
da Aosta volessero salire in Alta Valle d'Aosta.
Quali sono i vantaggi di questa nuova procedura e la
prenotazione telefonica? Intanto ci è permesso di eliminare gli
spostamenti, perché la prenotazione telefonica è molto funzionale,
e soprattutto per le valli laterali non ci sono questi spostamenti
che avrebbero dovuto effettuarsi. In più abbiamo un sistema di
fidelizzazione con gli abbonati alla Saison, quindi abbiamo dei
contatti, abbiamo testato anche questo servizio, e gli abbonati
hanno una priorità sulla prenotazione. È stato istituito un numero
verde che dà la possibilità di prenotare e quindi c'è
l'eliminazione del diritto di prevendita, quindi anche sul costo
del biglietto questo è stato più vantaggioso, e durante la campagna
di abbonamenti, per ridurre al minimo gli spostamenti, nell'attesa
della biglietteria gli abbonati dell'anno precedente possono
confermare il loro abbonamento, sempre per telefono, e poi passare
a ritirarlo in seguito.
La vendita degli abbonamenti on-line - per riprendere quello che
è stato sollevato e facendo anche una panoramica con le altre
realtà - è stato abbandonato da certi teatri, per esempio il Teatro
Alfieri di Asti o il Teatro regionale alessandrino non sono più con
questo sistema, e il sistema di vendita è appunto tornato con
questo sistema tradizionale, non con la telefonata; quindi la
telefonata, qui, è un sistema ancora diverso.
Per ciò che riguarda i nostri abbonamenti, che possono essere
rinnovati telefonicamente, il servizio in linea telefonica è
funzionale, questo servizio on-line può essere appetibile
soprattutto per i grandi spettacoli, quelli che vedono la presenza
di grandi artisti, come lo è stato per Tiziano Ferro. Però lì
subentra un altro problema, perché la prenotazione on-line
vedrebbe, per chi è di fuori Valle, un boom di prenotazioni, perché
i prezzi degli artisti che offriamo alla comunità valdostana sono
spesso ridotti, quindi non precluderebbe ai valdostani il fatto di
poter assistere a questi spettacoli. Allora cosa abbiamo studiato
come sistema? Che il primo giorno è riservato ai valdostani, dal
secondo giorno, anche chi è fuori Valle può prenotare
telefonicamente, tant'è vero che per il concerto di Tiziano Ferro
tutte le richieste fuori Valle sono state esaudite.
È chiaro che stiamo passando da una programmazione della Saison
destinata solo ai valdostani, ad una programmazione che è destinata
anche a chi è fuori Valle, però con gli albergatori stiamo
studiando un sistema che preveda un pacchetto, come lo fa
l'Assessorato del turismo per Musicastelle, altrimenti questi
residenti fuori Valle vengono esclusivamente per il concerto e
tornano fuori Valle. Invece noi vorremmo che il grande concerto
fosse - come quello di Tiziano Ferro - previsto in momenti
turisticamente interessanti come il 7 dicembre, dove la Regione
lancia la stagione sciistico-turistica; con il casinò abbiamo fatto
un discorso di sinergia in modo che al concerto della Saison sia
abbinato il nome della Valle d'Aosta e la possibilità di prenotarsi
il secondo giorno per chi viene da fuori Valle, pur mantenendo un
equilibrio in Valle giustamente, perché la Saison è principalmente
destinata ai valdostani; quindi questa è la filosofia.
Accogliamo questo invito di prenotazione on-line, che potrebbe
essere previsto quando lo Splendor sarà aperto, perché lo Splendor
avrà un numero maggiore di possibilità di posti. Ad oggi, vi faccio
l'esempio per il teatro: abbiamo circa 400 e oltre abbonati, il che
è positivo, ecco perché facciamo spesso due repliche, per dare la
possibilità per chi non è abbonato, perché sugli spettacoli per gli
abbonati abbiamo 25 biglietti in vendita e, anche qui,
subentrerebbe un problema.
Noi accogliamo questo invito e ragioneremo, oltre al sistema che
è già presente e che funziona bene, di prevedere per certi
spettacoli la prevendita o la vendita on-line quando ci sarà la
possibilità di avere più posti. Il fatto anche di non prevedere la
prevendita on-line, soprattutto sui grandi spettacoli, evita, per
chi è organizzato su queste prevendite, di giocare sul prezzo e
magari acquistare dei biglietti messi in vendita
dall'Amministrazione regionale e rivenderli fuori a un prezzo
superiore, vista l'appetibilità del prezzo del biglietto.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutte le
motivazioni che mi ha fornito, che sinceramente non sapevo, e anche
per l'opportunità di accogliere il mio invito: penso che questo
sarebbe un servizio in più che si darebbe ai cittadini.
La ringrazio, Assessore, sono soddisfatta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK