Consiglio Regionale della Valle d'Aosta - Oggetto del Consiglio n. 1354 del 12 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1354 del 12 luglio 1990 - Resoconto
OGGETTO N. 1354/IX - INTERRUZIONE DI ALCUNE LINEE DI
TRASPORTO PUBBLICO SU PULLMAN. (Interrogazione)
PRESIDENTE:
Do lettura dell'interrogazione iscritta al
punto 4 dell'ordine del giorno, presentata dal Consigliere
Riccarand.
INTERROGAZIONE
ESSENDO PERVENUTE al Gruppo Verde Alternativo diverse
segnalazioni in merito alla decisione della SVAP di interrompere,
nel prossimo mese di luglio, il servizio di trasporto fornito da
alcune linee di pullman;
APPRESO che l'interruzione del servizio sarebbe determinata da
gravi ritardi ed inadempienze della Regione nella liquidazione dei
contributi previsti per tali servizi;
EVIDENZIATO che l'interruzione di alcuni servizi di trasporto
pubblico sarebbe fonte di disagio per cittadini ed aggraverebbe i
problemi di inquinamento ed intasamento derivanti dall'uso già
eccessivo di mezzi di trasporto individuali;
il sottoscritto Consigliere regionale
INTERROGA
l'Assessore regionale all'Industria, Commercio, Artigianato e
Trasporti per sapere:
1) quali sono i motivi dei ritardi nei pagamenti da parte della
Regione lamentati dalla SVAP;
2) quali interventi sono stati assunti per evitare
l'interruzione dei Servizi di trasporto pubblico.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Fosson; ne ha
facoltà.
FOSSON (DC):
L'interrogazione del Consigliere Riccarand
concerne due linee di trasporto pubblico del Comune di Aosta, la
Aosta-Oveillan e la Aosta-Pléod-Duvet.
Effettivamente la Svap, società concessionaria, ha interrotto
per alcuni giorni l'esercizio nelle suddette linee di trasporto.
L'Assessorato regionale all'industria, commercio, artigianato e
trasporti è intervenuto immediatamente e la Svap ha ripreso il
servizio, che viene svolto tuttora.
Naturalmente, come è stato chiesto nell'interrogazione del
Consigliere Riccarand, occorre analizzare le cause di questa
situazione ed indicare quali provvedimenti sono ipotizzabili per
evitare che in futuro si possano ripetere fatti del genere.
L'attività della Svap, già passiva su altre linee di trasporto,
lo è ancor di più sulle suddette linee. I contributi che la Regione
dà alle linee di autotrasporto, e quindi anche a quella in oggetto,
sono quelli previsti dalle leggi statali n. 151 del 1981 e n. 160
del 1989, che prevedono un intervento da parte dell'ente pubblico
(nel nostro caso della Regione) sino ad un massimo del 65-70% delle
spese di gestione, mentre la restante parte deve essere coperta
unicamente con i proventi della vendita dei biglietti.
Chiaramente le due linee in questione sono pesantemente passive,
tant'è che nel 1989 il loro costo totale annuo è stato pari a 120
milioni, mentre i biglietti venduti non hanno coperto neppure il 5%
di tale somma.
Per quanto concerne le prospettive future, occorre tener
presente che, contemporaneamente alla presenza di queste autolinee
gestite dalla Svap, il Comune di Aosta continua a trasportare sugli
stessi percorsi gli studenti delle scuole elementari e medie. Nella
valutazione ulteriore del piano di bacino di traffico sarà quindi
opportuno riuscire a risolvere la questione in modo che il
concessionario dell'autolinea non sia così pesantemente penalizzato
e soprattutto che non ci siano doppioni nei servizi pubblici.
Questo problema verrà affrontato nella revisione del piano del
bacino di traffico.
Per quanto riguarda il caso specifico, penso di avere risposto
al Consigliere Riccarand, indicando sia i motivi per i quali la
Svap aveva momentanea mente interrotto il servizio, sia
l'intervento dell'Amministrazione regionale per farlo riprendere.
Tale servizio, del resto, pur se poco frequentato, è estremamente
utile per i cittadini di quelle frazioni.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Prendo atto del ripristino del servizio
sulle due linee oggetto dell'interrogazione. Probabilmente si
tratta di un servizio che non ha un grosso bacino di utenza, cosa
del resto non consentita dalle stesse caratteristiche delle
frazioni interessate. Si tratta tuttavia di un servizio molto
utile, che rappresenta una realtà che, a mio avviso, non deve
scomparire, ma deve anzi essere potenziata.
E' chiaro che alcune linee di trasporto sono più redditizie di
altre, però, nell'ambito di un accordo globale, la società
concessionaria, così come gestisce le linee che danno maggiori
proventi, deve farsi anche carico di quelle con minore livello di
utenza.
Sicuramente il problema più grosso è quello di evitare dei
doppioni. In questo caso occorre evitare che intervengano enti
diversi, con linee che si sovrappongono e costi che si
accrescono.
Per quanto attiene al piano del bacino di traffico siamo in
grave ritardo, visto che avrebbe dovuto essere predisposto entro la
fine dell'anno scorso. Credo quindi di dover raccomandare che si
definisca al più presto questo piano, in modo da ridare al
trasporto pubblico della Valle d'Aosta quella funzione che adesso
non ha e che invece dovrebbe tornare ad avere, anche per eliminare
tutta una serie di problemi di congestionamento e di inquinamento,
che derivano da un eccessivo uso del mezzo di trasporto
privato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK