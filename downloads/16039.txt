Consiglio Regionale della Valle d'Aosta - Oggetto del Consiglio n. 2389 del 5 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula
Oggetto del Consiglio n. 2389 del 5 febbraio 1997 - Resoconto
SEDUTA ANTIMERIDIANA DEL 5 FEBBRAIO 1997
OGGETTO N. 2389/X Designazione dei rappresentanti della Regione
per la nomina in seno al Consiglio direttivo dell'I.R.R.S.A.E..
Presidente Per questa designazione abbiamo solo tre candidati
quanti sono i posti da ricoprire.
Ha chiesto la parola il Consigliere Ferraris.
Ferraris (GV-PDS-SV) Nel caso dell'IRRSAE credo che si dovesse
scegliere fra una rosa più ampia di nomi, proprio per il tipo di
importanza che ha questo istituto. So che altre volte abbiamo
scelto su rose di nomi ridotti, ma credo che a nessuno sfugga la
differenza fra l'IRRSAE e altri organismi. Per questo motivo
dichiaro che ci asterremo dal voto.
Presidente Ha chiesto la parola il Consigliere Collé.
Collé (PpVA) Chiedo al Presidente del Consiglio se è possibile
sospendere i lavori per dieci minuti, per fare una riunione dei
Capigruppo e per poter parlare del punto 16 e altri.
Presidente Consigliere Collé, lei mi sta chiedendo una
sospensione sul punto 9 o sul punto 16? Se mi chiede la sospensione
sul punto 16, facciamo i punti che precedono il punto 16, dopo di
che in quell'occasione avrà la sospensione.
Collé (PpVA) Sulle nomine in generale...
Presidente ... quindi dal punto 9 in poi. Dieci minuti di
sospensione non si negano mai, pertanto il Consiglio è aggiornato
fra dieci minuti.
Si dà atto che la seduta è sospesa dalle 11,27 alle 12,05 e che,
alla ripresa dei lavori, presiede il Presidente Stévenin.
Presidente Riprendono i lavori del Consiglio dopo la
sospensione.
Ha chiesto la parola il Consigliere Perron.
Perron (UV) Je propose les trois candidatures qui ont été
présentées: M. Brunet Piero, Ricci Emilio e Ventura Giulio.
Presidente Ha chiesto la parola il Consigliere Squarzino
Secondina.
Squarzino (VA) Vorrei solo ricordare che comunque delle tre
nomine una è designata dalla minoranza, per cui mi stupisce un po'
che questa non faccia sentire la propria voce, comunque ho preso la
parola non per quest'osservazione, che è solo accidentale. Volevo
anch'io spiegare perché il gruppo dei Verdi Alternativi non
partecipa a questa votazione.
Abbiamo chiesto a più riprese che fosse rinviata la votazione di
quest'organismo; abbiamo chiesto a più riprese che si riaprissero i
termini proprio per consentire ad una rosa maggiore di candidati di
partecipare a questa votazione.
Riteniamo infatti che l'IRRSAE sia un istituto importante per la
scuola, come dice il nome stesso: istituto regionale di ricerca,
sperimentazione, aggiornamento educativi. E' un istituto che ha
delle finalità ben precise, che riguardano il promuovere, aiutare
l'attuazione di progetti di sperimentazione a cui collaborano più
istituzioni scolastiche; che ha fra i suoi compiti quello di
organizzare e attuare iniziative di aggiornamento per il personale
direttivo e docente della scuola, di fornire consulenza tecnica sui
progetti di sperimentazione e sui programmi, sui metodi e sui
servizi di aggiornamento culturale e professionale dei docenti, di
collaborare perché vengano attivate iniziative, promosse anche a
livello locale. E' una legge che prevede non un consiglio di
amministrazione, ma un consiglio direttivo ed è chiaro
dall'impostazione che si tratta di un consiglio di tecnici; la
stessa legge precisa che debbano essere degli esperti e anche la
composizione del consiglio direttivo, in cui è prevista per più di
1/3 la composizione di universitari, ci dice come questo consiglio
abbia una funzione tecnico-scientifica molto alta.
Poiché il tipo di qualifica richiesta da questo tipo di istituto
deve essere molto alto, non ci pare che all'interno di questa rosa
di nomi sia possibile trovare questo tipo di professionalità molto
alta e di esperienza qualificata.
Uno dei limiti di questa legge è anche quello di non individuare
con molta chiarezza quali sono i requisiti, ed era per questo
motivo che avevamo a suo tempo presentato tutta una serie di
chiarificazione dei requisiti, che dovevano essere richiesti ai
vari candidati. Se questo fosse stato accettato, avremmo avuto una
definizione più chiara delle competenze da chiedere ai candidati e
probabilmente non saremmo arrivati a questa situazione.
Presidente Ha chiesto la parola il Consigliere Parisi.
Parisi (RV) Non capisco questo strano atteggiamento dei Verdi,
proprio per questo tipo di discorso che è venuto fuori dal
Consigliere Squarzino.
Abbiamo presentato come gruppo di Alleanza del Progresso sin dal
'94 una proposta di legge che è arrivata finalmente in porto adesso
dopo tre anni, e se c'è stato un gruppo politico che ha ostacolato
l'approvazione di quella legge, è stato il gruppo dei Verdi. Fra
l'altro hanno dichiarato anche adesso nel loro comunicato che sono
contro quella proposta di legge che è stata presentata dalla Giunta
regionale. Questo come premessa.
In secondo luogo vorrei ricordare che questo Consiglio regionale
in 50 anni di autonomia non ha fatto mai la "prova finestra" per
nessun candidato che ha presentato domanda, adesso per l'IRRSAE
viene fuori che si devono riaprire i termini. Per quanto mi
riguarda queste tre persone, che la commissione ha accettato dopo
aver stabilito che hanno i requisiti, dovrebbero essere a rigor di
logica nominate in quell'organismo. Altra cosa sarà se queste tre
persone saranno in grado o meno di svolgere i compiti, per i quali
sono stati nominati da questo Consiglio.
Non capisco perché di questo caso sono già tre Consigli che ne
parliamo e si debba andare a procedere in maniera diversa da come
si è proceduto fino adesso. Non sono disponibile a fare la prova
finestra per nessuno. Per me tutti i canditati e tutti i soggetti
che fanno domanda sono tutti idonei e validi ad andare ad occupare
i posti per i quali presentano domanda.
Altro discorso. Signori miei, in occasione di altre elezioni in
altri organismi ben più importanti dell'IRRSAE, là dove vi era un
solo candidato, noi abbiamo nominato quel candidato senza andare a
sindacare se quel candidato avesse o meno i numeri per svolgere
quei compiti lì.
Ripeto, in organismi economici dove il voto dell'eletto andava a
coinvolgere altri organismi come la Giunta o il Consiglio, abbiamo
avuto prova che la Giunta e il Consiglio sono stati chiamati per
errori e per atteggiamenti tenuti da quei candidati che erano stati
eletti. Quindi non cerchiamo di arrampicarci sui vetri per queste
cose.
Premetto che non ho obiezioni da fare per nessuno, però ritengo
che effettivamente esistano due condizioni diverse fra l'IRRSAE e
la SITRASB, perché effettivamente lì potrebbe essere fatto un
discorso di carattere politico di diverso tipo, in quanto lì vi era
la presenza di rappresentanti dei comuni. Però non vi è alcuna
possibilità di andare a recuperare quelle figure che
rappresentavano gli enti locali, perché anche loro in base a questa
legge erano soggetti a presentare la domanda. Quindi non si può né
riaprire i termini, perché sarebbe ridicolo, né tanto meno andare a
recuperare quelle figure perché la legge non ci dà questa
possibilità.
L'unica possibilità che si potrà avere in futuro è quella di
approvare la nuova legge sulle nomine, per cui tutto questo
balletto che è stato fatto fino adesso probabilmente in futuro non
sarà fatto, perché le condizioni saranno molto diverse.
Presidente Ha chiesto la parola il Consigliere Squarzino
Secondina.
Squarzino (VA) Per una brevissima replica. Per prima cosa non
parlo di "prova finestra" tant'è vero che qui molte volte non è
tanto la "prova finestra" quanto piuttosto "la prova tessera" che
viene fatta.
Non accetto che si dica che ci sono altri organismi ben più
importanti dell'IRRSAE, perché quando si parla di educazione e di
formazione, di investimento in quello che è il futuro di questa
regione, credo che sia difficile fare una valutazione di priorità
di importanza.
Quando parlavo di requisiti, certo che la legge che i Verdi
avevano indicato era diversa da quella presentata dal Consigliere
Parisi, proprio perché andava ad individuare per ogni tipologia di
nomina e di istituto, di organismo, i requisiti che erano a nostro
avviso i più idonei.
Presidente Ha chiesto la parola il Consigliere Chiarello.
Chiarello (RC) Sulle nomine mi sono sempre astenuto perché non
credevo ad una certa legge, mentre i Verdi che adesso sono qui a
difendere la loro posizione hanno votato, mi sembra, per l'Air
Vallée, per tante altre; vorrei sapere quali erano i candidati.
Ho sempre criticato avendo a supporto le relazioni che dovevano
dare gli eletti della Regione nei vari enti. Il Presidente del
Consiglio ci ha fatto avere un elenco con le relazioni fatte, mi
sembra che più del 50 percento degli eletti non abbia neanche fatto
la relazione finale. Allora non ci si può svegliare adesso, è
proprio un pastrocchio questo!
Come dicevo, la legge dei Verdi - mi dispiace attaccarli, ma mi
piace dire quello che penso - in un capitolo che avevo criticato
diceva che la laurea contava più di tutto; andiamo allora a vedere
l'IRRSAE. Leggo fra i titoli di studio: laurea in giurisprudenza,
laurea in economia e commercio; allora come le valutiamo queste
capacità? La laurea in questo caso non serve più? Stiamo giocando
ad un gioco che non mi piace veramente.
Presidente Ha chiesto la parola il Consigliere Voyat.
Voyat (UV) Mi dispiace dirlo, non sono d'accordo con certi
comportamenti komeinisti, per cui si crede e si deve avere un
comportamento, che poi per forza tutti gli altri consiglieri
dovrebbero seguire.
Mi sarei aspettato che almeno la Consigliera Squarzino avesse
detto: la legge che abbiamo presentato nel '91 non ci va più bene e
la modifichiamo. Allora sarebbe stato più logico proporre di
sospendere tutte le nomine finché non c'è una nuova legge.
Non mi va invece il comportamento, ripeto, komeinista per cui si
venga qui ad accusare gli altri parlando di prova tessera. Ma chi
la fa la prova tessera? Forse la fate voi, perché non avete vostri
rappresentanti ed è per questo che non volete nominarli?
(interruzione del Consigliere Florio, fuori microfono)
... per voi è strana la cosa, invece per me è una cosa regolare
che fate voi tutte le volte, e poi questo comportamento lo volete
addossare ad altri! Se andiamo a vedere, con tutto quello che è
stato detto, quali sono i titoli di studio e le esperienze, qui non
è che ci siano persone con esperienza inferiore ad altre che sono
state nominate altre volte, in quanto almeno due su tre hanno
esperienza di insegnamento. Pertanto non vedo perché si debba
continuare ad avere questo comportamento.
Noi possiamo reggere la coda una volta dicendo che ne
discuteremo; ma poi, cari signori, anche se fate parte della
maggioranza noi continueremo a contrastare certi vostri
comportamenti.
Di queste metamorfosi, di questi vostri comportamenti per cui
oggi va bene, domani non va bene, oggi facciamo, domani non
facciamo, siamo stufi, almeno io personalmente sono stufo, perché
presentate e votate una legge sulle nomine e quando voi non avete
rappresentanti questa legge non va bene, e anche quello che dice la
commissione non va bene. Questo va ad aggiungersi a tutta la
questione del Casinò, per cui si doveva chiudere il Casinò - e
questo lo ripeterò tutte le volte che interverrò -, mentre oggi
perché siete in maggioranza ma soprattutto perché siete in Giunta,
il Casinò quasi quasi dovremmo raddoppiarlo.
La stessa cosa sull'autostrada. Però le dichiarazioni che fate
sono una cosa, il comportamento che tenete invece è tutt'altra,
perché sotto sotto esposti da una parte, esposti dall'altra,
collaborazionisti da una parte, collaborazionisti dall'altra. Il
vostro è un comportamento che io personalmente in questa
maggioranza non accetto più!
Presidente Ha chiesto la parola il Consigliere Piccolo.
Piccolo (ADP-PRI-Ind) Per dire che il mio gruppo procederà a
tutte le nomine che sono oggi all'ordine del giorno, ribadendo
quello che è lo spirito della legge delle nomine: se mea culpa
dobbiamo fare, dobbiamo rivolgerlo a noi stessi perché, in quanto
non abbiamo provveduto in tempo utile a modificarla.
Pertanto il mio gruppo procederà alle nomine.
Presidente Ha chiesto la parola il Consigliere Borre.
Borre (UV) In parte sono già state dette alcune cose che volevo
dire anch'io. Mi sembra che il sentimento che è in ognuno di noi è
quello dell'amarezza per non essere stati capaci di modificare una
legge, che oggi ci pone di fronte al problema non solo dell'IRRSAE,
ma anche a quello della SITRASB.
Parisi, non condivido quello che hai detto, perché qui non si
vuole andare a mettere uno piuttosto che l'altro, mi riferisco alla
SITRASB, ma si vorrebbe dare una risposta a quella che è
un'esigenza di una collettività, il Gran S. Bernardo, che non
avrebbe alcun rappresentante all'interno di questa società.
Chiaramente ci troviamo nella situazione che non possiamo
modificare niente e andremo a votare i nomi che sono stati
presentati, però questo deve farci riflettere e spingerci ad
affrettare l'iter della nuova legge.
Anziché criticare per paura che certi poteri vengano portati ad
altri organismi, è bene invece agire in tempi veloci per superare
questo momento e per far sì che chi è veramente responsabile degli
organismi, abbia all'interno gente che risponda agli organismi
stessi.
Presidente Ha chiesto la parola il Consigliere Collé.
Collé (PpVA) Intervengo brevemente sull'IRRSAE per dire che non
parteciperemo alla votazione. Facciamo questo ragionamento, perché
sin dall'inizio di questa discussione, che ormai va avanti da più
di un mese, abbiamo trattato il problema IRRSAE unitamente al
problema SITRASB.
Mi riservo di intervenire nel momento in cui verranno fatte le
candidature per la SITRASB, spiegando le motivazioni che fin qui mi
hanno portato a fare un certo tipo di discorso, che oggi in aula mi
sento responsabilmente di riproporre ai colleghi, non avendo paura
di un'opinione pubblica e del mass media che sono stati un po'
l'ombra di tutta questa discussione.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Credo che si faccia un po' di confusione quanto
si dice che ci sono delle difficoltà nelle nomine che dobbiamo fare
oggi sull'IRRSAE e sulla SITRASB, perché questo è legato alla
normativa di legge. Non è così perché la legge che abbiamo
consente, quando il Consiglio lo ritiene, di riaprire i termini e
di avere la possibilità di nuove candidature. Questo la legge lo
consente, quindi non è un problema della legge, è un problema di
scelta politica. Credo che sia sbagliato cercare di addossare allo
strumento legislativo quelle che sono delle scelte da fare a
livello politico.
Ho ben presente come venivano fatte le nomine prima della legge
del '91: non c'era nessuna regola e nessuna trasparenza. La legge
del '91 ha rappresentato, ed io sono stato il proponente di quella
legge, un grosso passo avanti nella legislazione della nostra
regione, quanto meno a livello di trasparenza di procedure, anche
se è una legge che ha dei difetti e che può essere migliorata.
Penso che oggi, a causa di una serie di attacchi che in questi
anni sono stati fatti a questa normativa, si stia cercando di fare
un passo non avanti, ma indietro; lo dimostra il dibattito di oggi,
in cui si fanno delle accuse pretestuose alla legge, quando invece
la legge in questi casi permette, se si vuole, di riaprire i
termini e di trovare una soluzione diversa. Se non lo si vuole
fare, non è perché la legge non lo consenta, ma perché si fa una
scelta politica diversa.
Presidente Ha chiesto la parola il Consigliere Parisi.
Parisi (RV) Volevo solo fare una breve precisazione. Per quanto
diceva Borre, mi dispiace che si sia creata la situazione che
riguarda la SITRASB e che va a coinvolgere gli amministratori
locali, purtroppo la legge non ci dà la possibilità di cui parlava
ora Riccarand, perché politicamente non so come si possa
giustificare che di fronte a 36 candidati riapriamo i termini.
Capisco tutto, però se la legge avesse voluto riservare uno o due
posti nel Consiglio di amministrazione in maniera specifica agli
amministratori locali, lo avrebbe previsto.
Allora io capisco tutto e per quanto mi riguarda se ci fossero
le possibilità sarei disponibile...
(interruzione di un consigliere, fuori microfono)
... lasciami finire, poi dirai quello che pensi... volevo
soltanto dire al Consigliere Borre che, pur prendendo atto di
questo, però in questo momento riteniamo che non vi siano le
condizioni né politiche né oggettive per poter fare questo.
Quello che diceva Riccarand non è vero, perché in questo
Consiglio abbiamo avuto una serie infinita di occasioni e di
organismi più importanti dell'IRRSAE, non perché l'IRRSAE non sia
importante, ma perché lo abbiamo già fatto in passato e nessuno ha
mai proposto di riaprire i termini o di non prendere atto delle
candidature presentate perché considerate non idonee. Per me questo
vuol dire fare una "prova finestra"; noi non abbiamo mai fatto la
"prova finestra".
Mi auguro che la legge vada in porto, perché l'avevamo
presentata, e che finalmente tolga di mezzo tutto questo balletto
che spesso viene fatto. E non vi è quella trasparenza che decantava
prima l'Assessore Riccarand; io non ho visto molto spesso quella
trasparenza che lui forse intravede oggi.
Presidente Ha chiesto la parola il Consigliere Marguerettaz per
mozione d'ordine.
Marguerettaz (PpVA) ... dibattere il punto 9 all'ordine del
giorno, perché dall'intervento del Consigliere Parisi siamo
passati, credo, al punto 16, o giù per di là.
Presidente Il punto in discussione è il punto 9 all'ordine del
giorno, e come tutti i punti in discussione in questo Consiglio
hanno diritto di prendere la parola tutti i colleghi consiglieri
per esprimere il proprio punto di vista. Non vedo come si possa
limitare questo discorso, che è collegato all'altro, sono due cose
interdipendenti.
Ha chiesto la parola il Vicepresidente Aloisi.
Aloisi (RV) L'età degli innamoramenti spesso porta ad avere
delle dimenticanze: una è stata fatta prima dal Consigliere
Squarzino, un'altra l'abbiamo sentita adesso dal Consigliere
Marguerettaz, quando nel richiedere la sospensione il collega Collé
aveva motivato la medesima in quanto doveva andare a discutere i
punti dal 9 al 16.
(interruzione del Consigliere Marguerettaz, fuori microfono)
... potremmo anche intervenire tutti insieme, ma non credo che
abbiamo ancora questa capacità di ragionare con tale intensità di
pensiero.
Credo che negli innamoramenti spesso ci si dimentica, poiché si
perde a volte la testa, del rispetto delle norme, che sono la
caratteristica essenziale di ogni consesso elettivo; quello che
rivendico per certi aspetti è una coerenza perché spesso ci si
dimentica, - e qui ritorniamo al concetto degli innamoramenti - che
una cosa ci può piacere, e allora la trattiamo in un certo modo,
un'altra non ci può piacere, e la trattiamo in un modo
completamente diverso.
Non più tardi dell'ultimo Consiglio regionale del 1996, in vista
di un imminente licenziamento di un disegno di legge che modificava
la procedura per le nomine, chiesi il rinvio di tutte le nomine che
dovevano essere fatte. Così il Consiglio condivise questa richiesta
arrampicandosi sui vetri e si comportò di conseguenza.
La coerenza che rivendico, nel respingere oggi le richieste di
rinvio, è che al primo Consiglio successivo vennero fatte altre
nomine, mentre in questo Consiglio, su alcuni aspetti importanti di
una certa rilevanza, si torna alla motivazione della sospensione.
Questo significa che c'è una parte di questo Consiglio regionale
che si sforza di essere coerente e c'è un'altra parte che sta
attenta alle sirene che vengono da destra o da sinistra, da questa
o da quella parte, e che si sente per certi aspetti o lesa, o
comunque non compresa, rispetto a quelle che potevano essere
legittime aspettative. Io a questo non ci sto! Cara Consigliere
Squarzino, il bando è stato pubblicato secondo le attuali norme, ha
risposto un determinato numero di persone, la relativa commissione
ha dato il suo parere, ed oggi il Consiglio non può che essere
conseguente.
Lo stesso discorso vale per quello che dovrà venire. Il
Consiglio regionale ha una sua sovranità e non può essere ostaggio
di questo o di quel localismo, anche se con giustificate
motivazioni, anche se alla base esistono delle considerazioni che
per certi aspetti potrebbero essere condivisibili.
Ma io pongo questo quesito a ognuno di noi: nel momento in cui
presentiamo l'accettazione di una candidatura per le elezioni e ci
dimentichiamo di un documento, la commissione elettorale accerta
che la documentazione non è in regola, non è conforme alle norme,
vi chiedo se possiamo andare a porre un qualsiasi parapiglio per
essere ripescati questo significa andare contro legge e questo non
può essere né giustificato né ammesso. Se siamo i primi a non avere
il rispetto delle norme e delle leggi che ci siamo dati, allora
significa che andremmo verso situazioni che poi difficilmente
riusciremmo a gestire e che mettono in dubbio le capacità politiche
e di trasparenza.
Capisco, e ritorno di nuovo sul concetto di coscienza, perché
qualcuno spesso assume delle posizioni per tacitare la propria
coscienza e poi va avanti come se non fosse successo nulla, e
questo è successo quando abbiamo approvato la legge sull'indennità
di consiglieri regionali, quando abbiamo approvato il disegno di
legge di rifinanziamento dei gruppi, è successo anche in altre
circostanze e occasioni...
(interruzione del Consigliere Florio, fuori microfono)
... caro Florio, ci si dimentica che l'attuale legge sulle
nomine è una legge che è stata partorita nel '91, proprio su
pressione e su spinta del gruppo Verde. Dico questo senza ombra di
polemica, ma per dare storicamente e politicamente un giudizio
obiettivo e per fare un minimo di chiarezza, senza nessuna polemica
verbosa o astiosa.
Sono queste delle considerazioni minime per essere un po'
coerenti. Se non fossi coerente con il rispetto della legge,
commetterei e commetteremmo tutti delle scelte che poi potrebbero
avere conseguenze di altra natura, quindi bisogna evitare di cadere
in atteggiamento contro legge perché presuppongo di non avere le
dovute protezioni che altri hanno.
Presidente Sarebbe importante intanto sapere qual è la proposta
della maggioranza e quale quella dell'opposizione. Il Consigliere
Perron dovrebbe chiarire qual è la proposta della maggioranza.
Ha chiesto la parola il Consigliere Perron.
Perron (UV) Mi rendo conto di aver qualche dubbio a chiarire
quella che è la posizione della maggioranza. Io ho fatto una
proposta che è quella di votare i nomi. Presidente, ho delle grandi
difficoltà a parlare a nome di tutta la maggioranza, mi rendo
conto...
Presidente Ha chiesto la parola il Consigliere Marguerettaz per
mozione d'ordine.
Marguerettaz (PpVA) Qui c'è un fatto tecnico e un fatto
politico. Il primo è che ci sono tre posti e ci sono tre
candidature.
Il fatto politico è evidente. Il Consigliere Perron ha detto che
per conto della maggioranza si proponevano le candidature di quelle
tre persone; ma non c'è da scandalizzarsi perché può succedere
altre volte che ci siano delle candidature che siano casualmente
tutte rappresentanti della maggioranza e non ci siano candidature
degne di rappresentare la minoranza. Quindi prendiamo atto di
questo.
Presidente Ha chiesto la parola il Presidente della Giunta,
Viérin Dino.
Viérin D. (UV) M. Marguerettaz n'a pas perdu les habitudes de la
commune d'Aoste, où l'on est habitué à faire du sophisme la règle
générale de l'action administrative.
M. Marguerettaz, c'est inutile que vous vouliez maintenant faire
dire des choses qu'on a déjà essayé d'éclaircir. Ce n'est
d'ailleurs pas la première fois que, face à des candidatures qui
correspondent exactement au nombre de gens qui doivent être nommés,
on a fait des propositions en disant: vu, compte tenu de toutes les
considérations qui ont été faites et que je ne vais pas reprendre,
qui sont fixées par la loi, que le nombre des candidatures
correspondant exactement il y a... au-delà de la majorité ou de
l'opposition, parce qu'on peut par la suite dire si l'opposition
veut le dire, mais si elle ne veut pas le dire, c'est un choix de
l'opposition et non pas une imposition que M. Marguerettaz voudrait
attribuer à M. Perron.
On avait tout simplement dit: votons-les tous les trois,
majorité et opposition, en disant que deux représenteront la
majorité et le troisième la minorité.
Cela, pour respecter ce qui est établi par la loi, parce que je
ne voudrais pas, et M. Marguerettaz connaît très bien M. Andreotti,
auquel je pense maintenant, que derrière ces sophismes il y ait
d'autres visées qui ont une importance et une implication beaucoup
plus concrètes sur le plan de la légalité des travaux de cette
Assemblée.
Presidente Ha chiesto la parola il Consigliere Marguerettaz per
mozione d'ordine.
Marguerettaz (PpVA) Anche qui un po' di confusione, Presidente,
perché se di sofismi si tratta, non è il Consigliere Marguerettaz
che lo ha sollevato, non è nessun rappresentante
dell'opposizione.
L'opposizione, o perlomeno il sottoscritto ha parlato di fronte
ad un presunto, credo, sofisma portato all'attenzione del Consiglio
dal Presidente di quest'Assemblea, il quale ha chiesto
all'opposizione di esprimere il proprio candidato.
Per quanto riguarda le sue osservazioni, signor Presidente della
Giunta, lei ha detto che uno di questi tre è rappresentante
dell'opposizione. Allora vorrei chiedere a lei o al Consigliere
Perron quale di questi tre è il rappresentante
dell'opposizione.
(interruzione del Consigliere Perron, fuori microfono)
.... scusate, se avete detto quali sono i tre nomi, allora
diteci voi chi è il rappresentante dell'opposizione. Uno farà il
rappresentante dell'opposizione: ditecelo, così siamo a posto!
Presidente E' proprio per evitare che si dica: noi
dell'opposizione non abbiamo designato nessuno, e quindi tentare in
qualche modo di invalidare una votazione, che ho voluto chiedere
all'opposizione di esprimere un nominativo. E per questo lo chiedo
alla maggioranza per evitare confusione.
Ha chiesto la parola il Consigliere Perron.
Perron (UV) Pour éviter toute discussion, je propose MM. Brunet
Piero et Ricci Emilio.
Presidente Si passa alla votazione dei nominativi proposti.
- Consiglieri presenti: 30
- Consiglieri votanti: 18
- Astenuti: 12 (Chiarello, Collé, Ferraris, Florio, Lanièce,
Linty, Mafrica, Marguerettaz, Riccarand, Secondina Squarzino,
Tibaldi e Marco Viérin)
- Schede valide: 18
- Schede bianche: 1
Hanno riportato voti:
- Brunet Piero: 17
- Ricci Emilio: 16
- Ventura Giulia: 16
Presidente In base all'esito della votazione risultano designati
quali rappresentanti della Regione per la nomina in seno al
Consiglio direttivo dell'I.R.R.S.A.E., per il quinquennio 1997/2001
che scadrà il 31 dicembre 2001, i Signori Brunet Piero (residente
in Introd, Ville-Dessus, 25) e Ricci Emilio (residente in Sarre,
Via Condemine, 43) per la maggioranza e la Signora Ventura Giulia
(residente in Aosta, Reg. Saraillon, 14).
Deliberazione Il Consiglio
Premesso che:
- la legge regionale 27 marzo 1991, n. 12, disciplina le nomine
e le designazioni di competenza regionale e in particolare
all'articolo 2 - primo comma - stabilisce che le nomine dei
componenti degli organi collegiali di amministrazione, dei sindaci
o revisori dei conti di enti od istituti di diritto pubblico e
privato, aziende, società, fondazioni, comunque spettanti alla
Regione, sono attribuite alla competenza del Consiglio
regionale;
- con legge regionale 25 agosto 1980, n. 43 è stato istituito
l'Istituto regionale di ricerca, sperimentazione ed aggiornamento
educativi per la Valle d'Aosta (I.R.R.S.A.E);
- l'articolo 2 della legge regionale n. 43/1980 stabilisce che
il Consiglio direttivo dell'I.R.R.S.A.E. è composto anche da tre
rappresentanti della Regione, scelti dal Consiglio regionale, di
cui uno designato dalla minoranza;
- il succitato Consiglio direttivo scade il 31 dicembre 1996 per
compiuto triennio di carica;
Vista la determinazione della Commissione per le nomine che, a
seguito della pubblicazione nel Bollettino ufficiale della Regione
n. 34 del 30 luglio 1996 dell'elenco delle nomine in scadenza nel
secondo semestre dell'anno 1996, nella riunione del 28 novembre
1996, si è espressa sulle seguenti candidature:
1) Brunet Piero
2) Ricci Emilio
3) Ventura Giulia
Ritenuto necessario provvedere alla designazione di tre
rappresentanti della Regione, di cui uno riservato alla minoranza,
per la nomina in seno al Consiglio direttivo dell'I.R.R.S.A.E. per
il quinquennio 1997/2001 che scadrà il 31 dicembre 2001;
Visto il parere favorevole di legittimità rilasciato dal
Dirigente del Servizio Affari Generali della Presidenza del
Consiglio, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Richiamate le leggi regionali 25 agosto 1980, n. 43 e 27 marzo
1991, n. 12;
Delibera
1) di designare quali rappresentanti della Regione per la nomina
in seno al Consiglio direttivo dell'I.R.R.S.A.E., per il
quinquennio 1997/2001 che scadrà il 31 dicembre 2001, i Signori
Brunet Piero (residente in Introd, Ville-Dessus, 25) e Ricci Emilio
(residente in Sarre, Via Condemine, 43) per la maggioranza e la
Signora Ventura Giulia (residente in Aosta, Reg. Saraillon,
14);
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK