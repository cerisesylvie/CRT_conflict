Consiglio Regionale della Valle d'Aosta - Oggetto del Consiglio n. 24 del 23 luglio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 24 del 23 luglio 2008 - Resoconto
OGGETTO N. 24/XIII - Interrogazione: "Lavori di adeguamento
della S.S. n. 27 nei Comuni di Etroubles e Saint-Oyen".
Interrogazione
Vista la convenzione tra la Regione Autonoma Valle d'Aosta,
l'ANAS S.p.a. e la SITRASB S.p.a. in forza della quale
l'Amministrazione regionale si impegna ad assumere a proprio carico
l'onere finanziario, ammontante ad euro 122.400,00, relativo
all'aggiornamento del progetto definitivo alla normativa vigente
dei lavori di adeguamento della S.S. 27 del Gran San Bernardo,
variante agli abitati di Etroubles e Saint-Oyen, dal km 15+180 al
km 18+700;
Tenuto conto che, per effetto degli adeguamenti progettuali
sopra indicati, l'importo di spesa complessivo dei lavori supera
quello inserito nel Programma ANAS 2007-2011, rendendo così
necessario un appalto separato di due lotti funzionali, in modo da
poter appaltare subito, con i fondi previsti, un primo stralcio
funzionale (Variante di Saint-Oyen) e rimandare l'adeguamento del
restante tratto di statale (Variante di Etroubles);
Ricordata l'importanza che riveste l'adeguamento della S.S.
27 del Gran San Bernardo per l'incolumità dell'utenza stradale e
per il miglioramento delle condizioni ambientali e di vita nei
comuni sopraccitati;
i sottoscritti Consiglieri regionali
Interrogano
l'Assessore competente per sapere:
1) quale sarà l'ammontare stimato dei lavori, alla luce degli
adeguamenti progettuali e delle varianti agli abitati di Etroubles
e Saint-Oyen;
2) entro quando, presumibilmente, si concluderanno i lavori
del primo lotto e quando si darà inizio al secondo lotto.
F.to: Bertin - Louvin
Presidente
- La parola all'Assessore alle opere
pubbliche, difesa del suolo e edilizia residenziale pubblica,
Viérin Marco.
Viérin M. (SA-UdC-VdA)
- Fin dalle prime fasi
dell'attività di aggiornamento del progetto è emerso che le risorse
economiche disponibili - circa 130 milioni di euro - erano
ampiamente insufficienti per la realizzazione dell'intera variante,
in relazione all'aumento dei costi, dovuto sia alla rilevanza degli
adeguamenti progettuali, dimensione ampliamento delle gallerie,
impiantistica di livello superiore, raccordi con la viabilità
esistente... quindi alla lievitazione dei prezzi dal 2003 ad oggi.
In conseguenza l'intervento in questione è stato suddiviso in due
lotti funzionali: il primo riguardante la variante di Saint-Oyen e
il secondo la variante di Etroubles.
Per quanto concerne il primo lotto, variante di Saint-Oyen, è
stato pubblicato il bando di gara sulla Gazzetta ufficiale n. 81
del 14 luglio 2008, quinta serie speciale, contratti pubblici per
chi vuole cercarselo; l'intervento complessivo ammonta a 128
milioni di euro, di cui 104.791.432 per lavori. La durata dei
lavori è di circa 4 anni a partire dalla data di inizio prevista
nei mesi di aprile-maggio 2009.
Per quanto riguarda il secondo lotto, variante di Etroubles, si
evidenzia che è necessario rivedere la progettazione per adeguarla
alle nuove normative e il costo stimato dei lavori può variare a
seconda delle varie ipotesi progettuali percorribili da un minimo
di 50 milioni a un massimo che potrebbe superare i 100 milioni di
euro. Al momento non si conoscono i tempi per l'esecuzione
dell'opera di questo secondo lotto, la Regione, in occasione della
conferenza unificata del 10 luglio, ha già sollecitato "l'ANAS",
affinché provveda in tempi rapidi alla revisione della
progettazione della variante di Etroubles, ossia il secondo
lotto.
Presidente
- La parola al Consigliere Bertin.
Bertin (VdAV-R)
- Questa interrogazione era soprattutto
centrata sul secondo pezzo dell'appalto, anche perché tale
divisione in due dei lavori comporta dei cambiamenti notevoli al
progetto, soprattutto per quel che riguarda il Comune di
Saint-Oyen, dove è prevista una rotonda che ha delle dimensioni e
un impatto ambientale notevoli e dei costi altissimi: questo
comporta un raddoppio del sacrificio in termini di terreni agricoli
rispetto al precedente progetto complessivo.
Secondariamente questa nuova variante si trova 30 metri sopra al
vecchio progetto, pertanto c'è il rischio che il viadotto che
attraverserà la Valle venga realizzato 30 metri sopra rispetto al
precedente con un impatto ambientale e paesaggistico devastante. So
che gli stessi Comuni della zona sono piuttosto preoccupati di tale
aspetto per questa divisione in due, che rischia di comportare dei
danni notevoli; pertanto anche il fatto che poi non si capisca
quanto costi questo secondo lotto che è previsto da 50 a 100
milioni rischia di prolungare i tempi di realizzazione del secondo
lotto di tantissimo. Questo progetto, che teoricamente dovrebbe
essere soltanto - parlo della rotonda che collega la statale alla
nuova variante - provvisorio, rischia di essere definitivo per
20-30 anni. È un "dossier" da seguire attentamente da parte del
Governo regionale, perché i danni potrebbero essere considerevoli,
oltre al fatto che probabilmente il secondo lotto non verrà mai
realizzato, i benefici certamente ci sono, ma si limitano al Comune
di Saint-Oyen per la variante che permette di spostare la statale
dal centro storico del Comune. È anche l'occasione per ringraziare
il Senatore Perrin e il Deputato Nicco che nell'altra legislatura
hanno collaborato nel reperimento dei fondi necessari alla
realizzazione di questa opera, che rischia - essendo divisa in due
- di creare notevoli danni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK