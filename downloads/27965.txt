Consiglio Regionale della Valle d'Aosta - Oggetto del Consiglio n. 297 del 30 novembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 297 del 30 novembre 1970 - Resoconto
OGGETTO N. 297/70 - Acquisto di beni immobili di proprietà
del Geom. Luigi Amedeo Marcoz, siti nei Comuni di Quart e St.
Christophe. Delega alla Giunta.
Chantel
(P.S.I.)
- Dalla relazione e dall'allegata
planimetria credo che il Consiglio abbia potuto rendersi conto del
terreno di cui propongo l'acquisto da parte dell'Amministrazione
regionale.
Questo terreno è stato proposto per una cessione. Sia dalle
perizie fatte, sia dal prezzo complessivo, sia per la visione
diretta del terreno, un solo appezzamento è oltre 20-25 mila mq.
Quasi un piano, vero, ha anche una fontana. È già progettata una
strada da parte dell'Amministrazione regionale, non da adesso, ma
da prima. Credo debba essere acquistato sia che esso possa poi
servire per la realizzazione di opere ospitaliere e, anche se
sembra che la questione che riguarda i malati di mente, con i
futuri progetti governativi dovrebbe essere di competenza dello
Stato, noi, in questo campo, abbiamo un'autonomia e mi sembra che
il solo fatto verrà riportato a 235 milioni di aumento diretto
porta la cifra attuale delle spese per questi malati di mente
largamente oltre al mezzo miliardo all'anno.
E, naturalmente, senza un recupero, con lo svantaggio di averli
lontani dalla Valle d'Aosta, e creando, quindi, una difficoltà. Che
questo terreno poi serva sia per la realizzazione di opere
ospitaliere sia, in parte, per vivai sperimentali od altro, secondo
le zone e gli appezzamenti, sia poi che serva per altre ragioni,
ritengo che l'Amministrazione lo debba affittare.
Montesano (P.S.D.I.)
- La parola al Vice-Presidente
Fosson.
Fosson
(U.V.)
- Due parole soltanto su questo
argomento, dicevo, scherzando prima con l'Assessore, che avrei
preso la parola per fargli opposizione, invece la prendo per
congratularmi con lui e con la Giunta, che ha deciso l'acquisto di
questo appezzamento sia perché è un appezzamento cospicuo a un
prezzo che dovrebbe essere indicativo per molti altri acquisti.
Quindi, vorrei solo fare due raccomandazioni nello stesso tempo,
siccome si è parlato di opere ospitaliere. Non entriamo in
discussione, non ho nessuna intenzione di entrare in quella
discussione, però vorrei ricordare ancora una volta alla Giunta il
problema che sta a cuore moltissimo al nostro Gruppo dell'Union
Valdôtaine che, ogni volta, ogni anno, quando abbiamo approvato il
bilancio, o anche quando non l'abbiamo approvato, abbiamo indicato
come una questione da risolversi con molta urgenza. Ed è quella di
poter fare un Istituto, un Orfanotrofio in maniera da evitare che
tutti gli orfani della Valle d'Aosta vadano a finire in Istituti
fuori della Valle. Quindi, questa riteniamo che sia una delle opere
essenziali con quelle altre che bisogna fare. Vorrei raccomandare
alla Giunta, non dico di farlo in questa sede, ma prima di dare
qualsiasi destinazione anche a questo terreno di tenere presente
questo problema che dovrà essere risolto con urgenza perché è
giusto che noi pensiamo ai vecchi, è giusto che pensiamo ai malati,
ma è giusto che pensiamo anche a questi giovani orfani che
subiscono un trauma quando devono lasciare anche i parenti, perché
non possono andare a trovarli perché uno è ad Alessandria, uno a
Casale, l'altro a Pinerolo, l'altro a Novara, questa è la prima
raccomandazione.
La seconda raccomandazione, credo che anche su questo, la Giunta
possa essere d'accordo su questa raccomandazione che faccio, - è
che, se si presenteranno altre occasioni come questa, noi dobbiamo
continuare su questa strada: fare magari una strada in meno, ma
fissare questi terreni, fin che siamo in tempo, a dei prezzi che
sono convenienti, perché l'Amministrazione regionale potrà fare e
progettare delle opere di una certa importanza solo se avrà a
disposizione dei terreni in località che si prestano per la
realizzazione di queste opere.
Queste erano le due raccomandazioni che volevo fare con le
felicitazioni per l'acquisto di questo terreno.
Montesano (P.S.D.I)
- Chi chiede la parola? Consigliere
Tonino.
Tonino (P.S.I.U.P.)
- Anch'io ammiro la celerità con cui
l'Assessore alle Finanze ha provveduto per la disponibilità di
questi terreni.
Vorrei solo fare notare all'Assessore Chantel che questo
Consiglio regionale - non mi ricordo bene la data, ma tre o quattro
mesi addietro - ha approvato all'unanimità una mozione che
richiedeva, in base al piano di opere ospedaliere, la costruzione
di un ospedale civile in bassa Valle o di una astanteria. Ho visto
anche pubblicato sul vostro giornale "Le Progrès" che si prevede,
appunto, una astanteria nella bassa Valle.
Ora, la domanda che vorrei fare è questa: non pensa che sarebbe
tempo di vedere l'acquisto di terreni per quest'opera?
Montesano (P.S.D.I.)
- Altri interventi? Allora la parola
all'Assessore alle Finanze. No, al Presidente della Giunta.
Dujany
(D.P.)
- Mi pare che questo provvedimento
portato all'approvazione del Consiglio sia conseguente ad una
impostazione del bilancio di quest'anno: una delle, direi, poche e
timide scelte fatte in occasione dell'approvazione del
bilancio.
E l'osservazione fatta dal Consigliere Fosson, indirettamente
anche dal Consigliere Tonino che dice: "Questa è la strada positiva
se vogliamo salvare qualcosa di verde in Valle d'Aosta in mezzo a
questo sviluppo edilizio che qualche volta rischia di
sommergerci".
Direi però che queste iniziative non dovrebbero essere prese
anche dai Comuni e dagli Enti e dalle Associazioni pubbliche, o
Enti morali, e in modo che tutti insieme, Enti morali ed Enti
pubblici, si persuadano della necessità di avere un piccolo
patrimonio, piccolo o grande o il più ampio possibile, patrimonio
di verde o, perlomeno, un patrimonio di terre, in modo da poter
realizzare, nel proprio ambito, quelle opere che sono
nell'interesse collettivo.
Noi vediamo - e tutti quelli che hanno avuto responsabilità di
governo lo sanno perfettamente - quanto è difficile oggi realizzare
qualunque opera di interesse collettivo per mancanza di aree.
Gli Enti pubblici nuotano continuamente nella difficoltà di
poter utilizzare delle aree.
Quindi, sarebbe augurabile che tutti gli Enti pubblici
perseguano questa strada dell'acquisizione dei terreni, quando
questi si presentano a dei prezzi, così, di libera concorrenza e di
libero mercato e i Comuni stessi o gli Enti non sono pressati da
necessità immediate. Bisogna però persuadere questi Comuni che
vedano i loro problemi con una certa prospettiva e si persuadano
che è meglio spendere, forse, ad un certo momento, i dieci o i
quindici milioni in meno per la costruzione di una strada o di
qualche altra attività che sembra immediatamente preminente
lasciando perdere altre occasioni che possono essere di estrema
utilità per il suo sviluppo futuro.
Savioz
(P.C.I.)
- Io approfitterei del fatto che
il Presidente della Giunta ha parlato di zone verdi, di salvare il
verde, per pregarlo di vedere un momento se non sia il caso, e
questo non c'entra con l'ordine del giorno che abbiamo votato. Se
non si può fermare la mano sacrilega del Direttivo della Strada
statale 26, dove per l'allargamento stanno facendo tabula rasa di
tutte le piante, non solo in quel di Aosta, e si può capire che
certe devono cadere, ma addirittura nel tratto da Chambave a
Châtillon, hanno tagliato facendo tabula rasa, tutte le piante che
c'erano lungo la strada e lungo le piccole anse che si chiamano
piazzuole per deposito di materiale, dove la gente poteva godere di
un po' d'ombra. Non c'è più niente, stanno rasando al suolo piante
che per crescere hanno impiegato decine di anni. Ci troviamo
difronte a dei tronchi sanissimi, quindi non possono neanche
venirmi a raccontare che li hanno dovuti tagliare perché
pericolanti, e qui è una cosa che, veramente, urta la sensibilità
di chiunque abbia ancora un po' di sensibilità per le cose
belle.
Manganoni
(P.C.I.)
- Riallacciandomi a quanto
detto dal Consigliere Tonino, io voglio fare una considerazione:
dunque, innanzitutto, d'accordo per l'acquisto di questo terreno,
però la considerazione che faccio io è questa: da Montjovet a
Pont-St-Martin, comprese le Valli laterali, quanti mq. di terreno
ha comperato la Regione?
Nessuno, neanche uno. I terreni che noi acquistiamo, li
acquistiamo da St. Vincent a Courmayeur. Bene. Facciamo bene ad
acquistare questi terreni e qui io mi voglio riallacciare ad una
decisione del 1950, quando abbiamo acquistato i famosi terreni di
Tubère e in Consiglio ci sono state delle critiche: ma come
immobilizzare 20-30 milioni, allora, con tutte le necessità,
ecc.?
Poi cosa è successo? Che quei terreni sono stati utilissimi alla
Regione e ne avessimo acquistati di più specialmente a quel prezzo
di allora, che adesso quel prezzo si è moltiplicato per venti o per
trenta. Quindi bene, però, - tenuto conto di questi fattori, non
so, dei parchi, dei piazzali -, l'acquisto di terreni in previsione
di costruzioni di opere a carattere pubblico, anche regionale,
ecc., dobbiamo prevederlo anche da Montjovet in giù e non solo da
Montjovet a Courmayeur. Quindi io mi associo alla constatazione del
Consigliere Tonino e, senza con questo voler mettere in croce
nessuno, io inviterei la Giunta a tenere presente questo fatto, non
dimentichiamo che in quelle zone ci sono ventiduemila abitanti, e
quindi un quarto della popolazione della Valle, e sono anche le
zone più povere, tra l'altro.
Il Presidente della Giunta diceva che le iniziative di acquisti
di terreno, li prendono anche i Comuni, gli Enti, ecc. ma,
Presidente Dujany, chi paga? I Comuni possono prendere tutte le
iniziative che vogliamo, possono darsi da fare per trovare delle
aree, ecc. ma i Comuni non possono far fronte alla spesa. Allora,
se il Presidente della Giunta ci assicura che interverrà,
finanziariamente, come l'Amministrazione regionale interviene per
tutti quei terreni che abbiamo comperato da St. Vincent in su,
benissimo... beh, qui, non siamo più... non è più un ragionamento
serio, perché noi sappiamo che i Comuni devono già fare dei salti
per far fronte alle spese ordinarie, e certamente non possono
disporre di milioni, di dozzine di milioni per acquistare delle
aree.
Allora, io vorrei, mi scusi Presidente, fare questa
precisazione: nel senso che la Regione interviene finanziariamente,
ma non solo con un contributo, chiaro? Perché se l'acquisto è di un
milione, la Regione può dire: io do un tot, ma quando si tratterà
di spendere 20-30 milioni, per l'acquisto di aree, e lì bisogna che
la Regione intervenga per la spesa totale.
Dujany
(D.P.)
- Vorrei rispondere brevemente per
quanto riguarda il taglio delle piante fatto dall'ANAS. L'ANAS
aveva chiesto l'autorizzazione di tagliare un certo numero di
piante. È stato fatto un sopralluogo da parte degli Uffici
Forestali, i quali hanno dichiarato che queste piante hanno un
certo invecchiamento, come al solito, per cui era opportuno
tagliarle, almeno nella loro maggioranza.
Comunque, si è concessa questa autorizzazione limitatamente alle
piante necessarie per permettere la circolazione e si è invitato
l'ANAS a provvedere, immediatamente, a ripiantare altre piante
nuove.
Per quanto riguarda le aree, vorrei dire al Consigliere
Manganoni, l'indirizzo deve essere quello dell'acquisto di aree.
Cioè, prima di pensare in quale modo i Comuni possono pagare i loro
terreni, bisogna incominciare a far sì che i Comuni acquisiscano
quella mentalità, che i nostri Comuni, in genere si preoccupano
soprattutto della strada, ecc. di quelle cose immediatamente
necessarie e non hanno il più delle volte questa visione di
prospettiva.
Quindi, direi, incominciamo a far penetrare nella mente degli
amministratori questa opportunità.
Per quanto riguarda poi il pagamento vuol dire che nel piano dei
lavori invece di chiedere contributi per fare una strada
chiederanno i contributi per l'acquisto dei terreni.
Direi che il problema finanziario è successivo ad una certa
volontà di far qualcosa.
Quindi, in questo senso, io volevo proprio fare un invito alle
Amministrazioni comunali, oltre che alle altre Amministrazioni
pubbliche, affinché il loro sguardo fosse indirizzato in questo
senso, nello stesso modo come noi ci stiamo orientando in questo
senso.
Savioz
(P.C.I.)
- Io ringrazio il Presidente della
Giunta per il chiarimento che ha dato in merito al taglio delle
piante sulla Strada Statale 26, però sono in grado, Signor
Presidente, - perché mi sono fermato almeno trenta volte a partire
da Châtillon fino ad Aosta -, e ne posso confermare e provare che
il 60% delle piante che hanno tagliato, erano delle piante
sanissime, e hanno approfittato di questo permesso per fare tabula
rasa di tutto, anche nelle piazzuole, dove le piante si trovano a
cinque metri di distanza dall'asse stradale e quindi, non provocano
nessun impedimento di alcun genere.
Hanno tagliato anche quelle piante, in quel di Chambave hanno
tagliato persino le piccole piante di ciliegie. Insomma, è una cosa
che mi urta veramente in un modo tremendo, quindi, io raccomanderei
proprio che, prima di dare dei permessi, - sono stati chiesti altre
volte i permessi da parte dell'ANAS - e mi ricordo i famosi
permessi che sono stati chiesti per anni e anni consecutivi di
tagliare determinate piante qui in Aosta. Non l'abbiamo mai
concesso, mai dato, perché, se è vero che le piante sono decrepite,
sono decrepite soltanto in parte, e non tutte. Non è giusto il
principio di tagliare delle bellissime piante per tagliare delle
pianticelle: ci vogliono quarant'anni per fare una pianta.
Non è onesto - lo dico per principio e per esperienza - perché
ad ogni piè sospinto avevamo delle richieste dell'ANAS di tagliare
delle piante, perché, secondo loro, sono le piante che vanno contro
gli automobilisti... questo è il principio dell'ANAS: fare tabula
rasa di tutto, le maledette piante si muovono, vanno addosso agli
automobilisti, secondo loro, mentre, secondo noi, è vero il
contrario.
Quindi le piante che è necessario tagliare, va bene, si
tagliano, ma non si abusi di questo modo -, guardate cosa è
successo lì davanti al rettilineo che c'è qui a St. Christophe,
dove c'è l'Impresa Sogno -, c'erano dei pioppi meravigliosi: li
hanno abbattuti tutti, a partire da Sogno fino al campo
d'aviazione. E non ce n'era nemmeno uno malato, erano tutte piante
sanissime, eppure sono state abbattute tutte, e poi non vi sto a
fare la storia di tutto... vi ripeto ho fatto tre volte il giro con
la macchina e per rendermi conto prima di intervenire: volevo fare
anche un'interrogazione, ma approfitto dell'argomento per
dirlo.
Io non ne faccio un'accusa, non vi faccio mica delle accuse,
però la realtà triste e dolorosa è che l'ANAS ha fatto uno scempio
delle piante in Valle d'Aosta.
Maquignaz
(D.P.)
- ...Presidente della Giunta,
vorrei solo aggiungere una cosa: cioè che era stata concessa una
autorizzazione all'ANAS a tagliare solo le piante pericolanti,
quindi non tutte.
Quando ci siamo accorti che facevano tabula rasa di tutte le
piante c'è stato un altro sopralluogo; questo sopralluogo è
avvenuto il giorno 26 novembre, vi hanno partecipato funzionari
dell'ANAS, un esperto dell'Istituto... patologico delle piante di
Torino, il titolare della ditta che, attualmente, sta tagliando le
piante tra Aosta e St. Vincent, e il Dott. Busanelli
dell'Assessorato all'Agricoltura.
Ora, lì si è constatato che il trenta per cento delle piante
tagliate erano piante sane. Quindi, l'hanno riconosciuto che sono
piante sane e, difatti, nella relazione si dice che, in linea di
larga massima, si può affermare che quasi tutte le piante tagliate
e ancora da tagliare sono fisiologicamente pronte alla maturità,
per cui si può esprimere un parere favorevole alla loro
eliminazione, in quanto che il taglio di piante alternate... piante
giovani da mettere di nuovo con quelle piante adulte cresciute,
anche esteticamente non farebbe una bella figura; è meglio forse
abbattere tutto il filare, e provvedere immediatamente alla
sostituzione con le piante nuove.
Questo era un po' il concetto che era stato espresso in quella
riunione, in quel sopralluogo. Evidentemente questo è un
sopralluogo avvenuto il 26 novembre, noi ne abbiamo ancora
discutere il Giunta, avevo, per combinazione, questa relazione
sottomano.
Caveri
(U.V.)
- Sì, ma scusi, Assessore, chi ha
firmato un documento simile?
Maquignaz
(D.P.)
- No, queste sono le
considerazioni.
Caveri
(U.V.)
- Sì, ma quel verbale da chi è
firmato?
Maquignaz
(D.P.)
- Questo qui è un rapporto che mi
ha fatto il funzionario dell'Assessorato che ha partecipato al
sopralluogo.
Caveri
(U.V.)
- Ma come si chiama?
Maquignaz
(D.P.)
- Dott. Busanelli. Ma lui non
esprime questi concetti, lui riassume quello che è stato detto in
quella riunione.
Caveri
(U.V.)
- Se partiamo dal principio di
tagliare tutte le piante mature, cari miei, facciamo dei macelli in
Valle d'Aosta.
Maquignaz
(D.P.)
- Vorrei solo finire. Dunque io
dicevo che, per combinazione, avevo questa relazione di quanto è
avvenuto e di quanto si era discusso in quel sopralluogo.
Evidentemente, questa relazione è stata consegnata a me, perché
io ne discutessi, la portassi in Giunta. Quindi, alla prima Giunta
noi esamineremo questo problema, però, siccome l'avevo sottomano,
ho voluto precisare che non si tratta di piante marce, si tratta,
per un buon 30% di piante che sono sane, però l'osservazione che è
stata fatta è quella che vorrebbero tagliarne una sì e una no,
secondo lo stato in cui si trovano, ed era stata avanzata l'idea di
tagliare completamente il filare e ripiantare a nuovo.
Come ripeto non sono osservazioni nostre.
Montesano (P.S.D.I)
- La parola al Consigliere
Savioz.
Savioz
(P.C.I.)
- Vedete, io non voglio mica
accusarvi di niente, per carità, e non voglio neanche
responsabilizzarvi al punto di dirvi la colpa è vostra, neanche
questo, però l'errore che commettono sempre alcuni tecnici
dell'Amministrazione regionale, è che si viene dire "bisogna
tagliare tutte le piante perché ce n'è qualcuna che non è a posto"
oppure "se non le tagliamo tutte, non si può piantare". La gente
nasce e muore, ci sono gli adulti, i piccoli, ecc. tutti i boschi
di questo mondo hanno delle pianticelle che nascono e delle altre
che vanno in decrepitezza e delle altre che sono tagliate. Questa è
la barbara situazione di quei maledetti tecnici che non capiscono
un acca di quello che può essere la cultura e di quello che può
essere il bello di una situazione in una Regione.
Bisogna proprio - permettetelo che ve lo dica - lì bastava che
ci fosse un rappresentante dell'Antichità e Belle Arti quello
scempio non si sarebbe fatto.
L'abbiamo impedito altre volte, ma, Signori, prima di dare dei
permessi di quel genere lì, pensateci un momento, perché la gente
abusa, hanno abusato della vostra onestà, ma quelli sono dei
disonesti, gente da mettere in galera, perché non è mica giusto
che, ad un certo momento, si faccia tabula rasa come è stata fatta
in tutta la Regione. Ma, andate a vedere lungo la strada, delle
piante meravigliose, io vi cito soltanto le piante che ci sono di
fronte a St. Marcel, pioppi sanissimi, uno dopo l'altro, li hanno
tagliati tutti.
Non ce n'è rimasto nemmeno uno, e non è vero che non si possa
lasciare qualche pianta adulta, e mettere delle altre piccole per
rimpiazzare le malate. Ma diamine, questo è possibilissimo, anche
la tecnica seguita in tutti gli angoli della terra, ma qui è
inutile, io lo so per esperienza, ripeto, l'ANAS, se noi lasciamo
fare all'ANAS, taglia tutto, avevamo incominciato a tagliare i
bellissimi platani che ci sono nella pianura piemontese, lo sapete
molto bene, che avevano cercato di fare tabula rasa di tutto, del
patrimonio boschivo, altrettanto avevano cercato di fare in
Francia, anche lì ci sono dei tecnici che non capiscono niente, in
fatto di silvicoltura, e vogliono solo tagliare le piante, perché,
ripeto, secondo loro, le piante vanno addosso agli automobilisti.
Insomma, non è mica giusto, noi non dobbiamo permettere questo,
adesso è inutile che voi ne discutiate in Giunta, perché ormai è
tagliato tutto, però serve questo per il futuro. Per il futuro, non
fidatevi più di nessuno e pensateci voi di persona, Presidente e
Giunta completa, se è necessario, ma non fidatevi dei tecnici in
questi casi.
Caveri
(U.V.)
- Io vorrei chiedere all'Assessore
all'Agricoltura se è disposto a darmi una copia di quel verbale,
perché in quel verbale ci sono scritte delle cose gravi, io non
riesco a capire come si possano fare delle affermazioni di questo
genere.
L'Ispettore Capo Forestale di Aosta, della Regione, mi ha
prestato in lettura un bellissimo libro sulle scienze forestali, ma
io dico questi Ispettori leggessero questi libri per poi trarne le
opportune conclusioni, perché, guardate, le teorie annunciate in
quel verbale sono l'opposto di quello che insegna oggi la scienza
forestale. Non facciamo più sentire che, dopo aver tagliato le
piante grandi, si piantano le piccole: quella è la battuta della
rivista "Aosta" quando è stato fatto, per iniziativa del padre di
Ottoz, la Genepy. Contro il Colonnello Gaio che aveva tagliato
anche lui tutte le piante della Città di Aosta, e allora, sulla
scena, c'era un personaggio che si era camuffato da Colonnello Gaio
e chiedeva ad un altro personaggio: "
perché l'eve taià le
piante, per piantene d'autre pi citte
", queste sono le teorie
che sentiamo dire nel Consiglio regionale, quando protestiamo.
Guardate, io non vorrei più sentire dire nell'aula del Consiglio
regionale che bisogna tagliare le piante mature, perché allora vi
dico una cosa. Allora, andate al Castello Ottoz che è circondato da
un bellissimo parco e guardate quante sono le piante mature; se
tagliate le piante mature del Castello Ottoz, non rimane più una
pianta, se voi andate al Castello Gamba di Châtillon, dove c'è un
bel parco ma meno bello di quello del Castello Ottoz, voi vedrete
quante sono le piante ma allora andate a tagliare anche quelle
piante.
Quindi, io dico che gli Ispettori forestali tirino fuori delle
storie di questo genere, e, ad un certo momento, viene voglia di
dire come quella maestra ha detto a quell'alunno "si metta a sedere
e basta così". Mi sento bollire il sangue a sentire delle cose di
questo genere.
Bordon (D.C.)
- Io sarò brevissimo perché siamo già
andati un po' fuori dal seminato...
Montesano (P.S.D.I.)
- Qui, io vorrei proprio dire che
stiamo parlando dell'oggetto dell'acquisto dei terreni; i
responsabili sono...
Bordon (D.C.)
- Io, l'aiuto subito, Signor Presidente del
Consiglio, premetto che siamo un po' fuori del seminato, però ci
sono delle affermazioni che, qualche volta, rendono un po'
perplessi, perché, ad un certo momento, sembrerebbe che l'ANAS
avesse chiesto a voi l'autorizzazione; io non so se vi ha chiesto
l'autorizzazione.
Ho sentito il Presidente della Giunta Dujany che dice che la
Sovraintendenza o non so chi aveva detto: "guardate quelle frane",
il buon Maquignaz è venuto fuori e ha fatto quasi lo stesso
discorso, mandatela in Commissione.
La verità è un'altra io penso e aggiungo... la verità è che, a
un certo momento, è caduto uno di questi enormi pioppi al bivio di
Villair, e, disgraziatamente, è andata a finire su una macchina, ha
schiacciato, scusatemi l'espressione - un povero diavolo che si
trovava lì e ci ha lasciato la pelle.
Questa è la partenza di tutta questa discussione, che cosa ha
fatto l'ANAS?
L'ANAS, invece di fare la selezione di cui parlava Maquignaz,
non ha fatto nessuna selezione, perché si chiede sempre, si dice
sempre, vogliamo abbattere quelle che sono ammalate, cioè quelle
che sono marce, ma poi, in verità, hanno cominciato il taglio qui
alle porte di Aosta e mi dice Savioz, io non lo sapevo, sono già a
Chambave. È indubbio che fino a Nus sono già arrivati.
Ma c'è di più ed è solo questo che mi permetto di aggiungere ma
Consigliere Savioz, e penso che nessuno lo possa sapere, perché
nella zona di Nus ci siamo noi, e c'è un certo numero di
proprietari che hanno i terreni che si affacciano sulla strada.
Ebbene, noi siamo già stati invitati dai cantonieri, siamo già
stati avvisati che avremmo ricevuto un ordine di abbattere le
piante delle nostre proprietà che non sono sul terreno dell'ANAS ma
che sono vicine, perché non c'è la distanza prescritta, Signor
Geometra, perché credo che l'ANAS possa pretendere questo.
Naturalmente, noi non abbiamo potuto resistere e, per adesso,
abbiamo risposto una cosa semplicissima; se dobbiamo tagliarle,
tagliatele, perché immaginatevi, lì c'è ancora la linea
telegrafica, e noi, dovendo abbattere queste piante, se, per
disgrazia, ne svirgoliamo una, paghiamo anche i danni alle reti
telefoniche-telegrafiche. Stanno cercando di tagliare non solo le
piante dell'ANAS, ma anche quelle private. Ora, se si ha da
intervenire lì, perché se no è inutile, - se non si è potuto fare
niente, e io penso che voi mi diate conferma di non aver potuto
fare niente -, perché, se fossero intervenuti, saremmo caduti tutti
nel ridicolo, in quanto che vi dico che non ne hanno saltata una.
Le hanno tagliate tutte dalla prima all'ultima, lasciando delle
ceppaie che sono lì, visibili a tutti quanti, e potete vedere
quante ce ne sono di marce e quante di sane... è inutile far finta
di avere voce in capitolo, quando questa voce in capitolo non ce
l'abbiamo.
Montesano (P.S.D.I.)
- Io dico che siamo fuori
dall'argomento, un attimo Consigliere Manganoni, mi lasci avvertire
il Consiglio, almeno questo dovere lo devo avere, siamo fuori
dell'argomento.
Io non faccio un appunto a Lei, caro Signor Manganoni, io
avverto il Consiglio che siamo fuori argomento.
Adesso parli.
Manganoni
(P.C.I.)
- Siccome Lei aveva già detto
al Consigliere Bordon, - io avevo capito che l'aveva detto al
Consigliere Bordon, e se mi avesse lasciato parlare il tempo che ha
impiegato Lei a ripetere questo -, io avrei finito il mio
intervento.
Fatta questa premessa, bisogna distinguere fra piante mature e
piante in lieve deperimento. Basta vedere i ceppi di alcuni pioppi
col midollo nero però erano pochi, gli altri non erano in via di
deperimento secondo la mentalità dell'ANAS.
Nel 1962-1963 è pervenuta una circolare dell'ANAS
all'Assessorato dei Lavori Pubblici, con la quale circolare si
invitava ad abbattere le piante che si trovavano lungo le strade
regionali, al che l'Assessore ai Lavori Pubblici ha scritto sopra
alla pratica: "Dottor Doveri, questi sono dei barbari, metta a
dimora delle piante su tutte le strade regionali dove ancora
mancano".
Dujany
(D.P.)
- Vorrei chiedere di ritornare
sull'oggetto della discussione, riservandomi di portare ad una
prossima riunione del Consiglio tutta la documentazione dei
rapporti intervenuti fra Regione e ANAS su questo problema.
Tonino (P.S.I.U.P.)
- Io...
Dujany
(D.P.)
- Quanto diceva il Consigliere
Bordon è vero; e cioè, dopo un nostro telegramma di sospendere
immediatamente, adesso mi pare di ricordare, ma mi riservavo di
portare questo argomento con una documentazione più chiara e più
aperta.
Dopo il nostro intervento di sospendere immediatamente questo
taglio di piante, che cosa ha fatto l'ANAS? L'ANAS in questo
momento, inviando lettere a moltissimi privati perché procedano al
taglio delle piante.
Quindi, direi, il problema deve essere visto nel suo insieme in
una discussione.
Tonino (P.S.I.U.P.)
- Io rimango in argomento, però debbo
notare che ho rivolto una domanda e non mi è stato risposto. Su
quanto è stato detto dal Presidente della Giunta, per interessare i
Comuni all'acquisto di queste aree, io le posso dire che vedrà
quante domande dei Comuni le perverranno, perché i Comuni della
bassa Valle si trovano senza piazze, senza posteggi, senza verde,
hanno dei posti meravigliosi per fare delle colonie, ma, per quanto
riguarda invece gli acquisti dei terreni per le opere ospedaliere,
non è il Comune che deve provvedere ma l'autorità sanitaria che
deve ancora porre la candidatura, quale il... dovranno sorgere
queste opere ospedaliere.
Faccio notare che ci sono dei terreni che potrebbero essere
adibiti per questi meravigliosi... che corrono il rischio di andare
a finire nelle mani dei privati.
Poi rimarremo senza dei terreni proprio...
Montesano (P.S.D.I.)
- Darei prima la parola al
Consigliere Chamonin.
Chamonin
(M.A.V.)
- Vorrei pregare l'Assessore
Chantel di valutare la possibilità se i prezzi saranno congrui e
non eccessivi, di vedere la possibilità di chiudere un po' meglio
la zona interessata, in modo che il terreno sia effettivamente più
disimpegnato. Ci sono infatti delle grosse rientranze che
impedirebbero, notevolmente, uno sfruttamento decente di quest'area
che è già sufficientemente ampia, però ha inserimenti di queste
sacche interne che ne impedirebbero un corretto sfruttamento.
Fosson
(U.V.)
- Volevo solo dichiarare che prendo
atto di quello che ha detto il Presidente della Giunta e che ne
discuteremo in un'altra adunanza in cui faremo una discussione
lunga sul taglio delle piante. Prendo atto anche che è stato fatto
un telegramma all'ANAS di sospendere il taglio però, se le cose
stanno come è stato denunciato qui, pregherei solo la Giunta che,
nell'attesa di discutere il problema nei suoi dettagli in
Consiglio, prenda tutti i provvedimenti, in maniera da far
sospendere il taglio perché, altrimenti, noi rischieremmo,
effettivamente, di discutere di tutto il problema quando sia tutto
tagliato e sappiamo quale è l'orientamento dell'ANAS. Non aggiungo
altro, ma volevo fare questa osservazione.
Chantel
(P.S.I.)
- Vede Consigliere Tonino, la
questione della dislocazione degli ospedali, delle infermerie, ecc.
riguarda la programmazione e la Commissione ospitaliera, la quale
sta lavorando, e, naturalmente, dovrà dare questa definizione, ed è
logico che, avendo una definizione, quando sarà decisa la località,
allora, uno si darà da fare, non è che posso comprarlo
indifferentemente a destra e a sinistra.
Per quello che ha detto il Consigliere Chamonin, ho già visto
che c'erano dei prezzi stracciati ecc. e già in Giunta si era
ventilata la possibilità o di completare gli acquisti se i prezzi
saranno prezzi accettabili, e alla peggio, eventualmente, fare
qualche permuta. Cioè permutare i pezzi di terreno, specialmente a
destra della mappa, che sono più lontani; permutarli con terreni
più vicini, se non ci sarà possibilità di acquisto, in modo da
ottenerne uno unico omogeneo.
Tonino (P.S.I.U.P.)
- Io ho posto la domanda a Lei,
comunque non ho nessuna difficoltà a porre la domanda
all'Assessorato della Sanità per chiedere quando si prevede di
decidere su quale Comune devono sorgere queste opere
ospedaliere.
Montesano (P.S.D.I.)
- Assessore alla Sanità. Siamo
sempre fuori argomento, Consigliere Tonino, perché altrimenti, su
un argomento possiamo divagare; non è possibile una cosa del
genere. Si capisce, io devo avere l'aiuto del Consiglio su questo:
l'Assessore non dovrebbe rispondere a questo, perché fuori
argomento. Se gli Assessori, invece, rispondono, naturalmente,
danno l'avvio ad un dialogo quindi gli Assessori si rifiutino di
rispondere.
Mi dispiace di essere così energetico questa volta però, - ma
niente affatto, caro Consigliere Tonino, ho avvisato anche il
Consigliere Manganoni che eravamo fuori argomento -, e io chiedo
l'aiuto della Giunta che non risponda agli argomenti che sono fuori
argomento, che non rientrano nell'oggetto.
Io ho fiducia negli Assessori e nei Consiglieri.
Andiamo avanti. Allora si mette ai voti l'oggetto n. 11.
Chi è favorevole alzi la mano. Contrari? Astenuti?
Il Consiglio approva all'unanimità.
Oggetto n. 12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK