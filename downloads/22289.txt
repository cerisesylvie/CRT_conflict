Consiglio Regionale della Valle d'Aosta - Oggetto del Consiglio n. 1921 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1921 del 10 maggio 2006 - Resoconto
OGGETTO N. 1921/XII - Comunicazione: elezione del Presidente
della Repubblica, Giorgio Napolitano.
Presidente - Colleghi, mi sembra doveroso terminare questa
seduta con una notizia riguardante l'elezione del Presidente della
Repubblica. La Camera dei Deputati e il Senato della Repubblica,
integrati dai delegati delle Regioni, riunitisi in sessione comune,
hanno provveduto ad eleggere il Presidente della Repubblica nella
persona del Senatore a vita Giorgio Napolitano. Il Senatore a vita
Giorgio Napolitano è un politico di lungo corso, nato a Napoli il
29 giugno 1925, vanta, infatti, più di un sessantennio di militanza
politica, caratterizzata da una costante e variegata presenza nei
vari livelli istituzionali. Deputato dal 1953, Presidente del
gruppo parlamentare del "Partito Comunista", Presidente della
Camera dei Deputati dal 1992 al 1994, Ministro degli interni dal
1996 al 1998 nel primo "Governo Prodi", Parlamentare europeo dal
1999 al 2004, nonché Presidente dell'importante Commissione "Affari
costituzionali" del Parlamento europeo, Giorgio Napolitano è una
delle personalità politiche più importanti della storia
repubblicana. Nel corso della sua lunga presenza nelle istituzioni
varie della Repubblica e dell'Europa il Senatore Napolitano ha
avuto modo di farsi apprezzare per le sue grandi doti di
equilibrio, per la sua grande conoscenza delle istituzioni stesse e
rappresenta pertanto, nella sua veste di Presidente della
Repubblica, un punto di riferimento sicuro nell'attuale delicata
fase politica. Penso di interpretare i sentimenti di questa
Assemblea inoltrando al neo eletto Presidente della Repubblica le
più sentite felicitazioni e i più fervidi voti augurali per l'alto
incarico a cui è stato chiamato.
La parola al Consigliere Sandri.
Sandri (GV-DS-PSE) - Credo che più di tutti il popolo italiano
debba essere contento di questa elezione, perché mette fine anche
ad un momento di difficoltà e di scontro politico che c'è stato
nelle recenti elezioni, di spaccatura del Paese, di un confronto
che non sempre è rimasto nei limiti della decenza e della
correttezza. Vi ha messo fine questa elezione grazie
all'autorevolezza della figura di Giorgio Napolitano, che sia
quando è stato Presidente della Camera, sia quando ha svolto la sua
attività politica più in generale, ed ultimamente ho potuto
conoscerlo in quanto Europarlamentare, ha sempre dimostrato un
altissimo senso delle istituzioni e un grande rispetto politico. È
un fatto positivo che possiamo dire con un certo orgoglio, noi che
condividiamo con lui una militanza politica, la sua attenzione
verso la nostra Regione: è stato in Valle d'Aosta in modo ufficiale
agli inizi degli anni '80 invitato da un suo caro amico, Giulio
Dolchi, all'epoca Presidente del Consiglio regionale, per delle
iniziative politiche in Valle, in collaborazione con il Senatore
Modica, e quello era il tempo dei 9/10 e di tutta una serie di
iniziative in cui il "Partito Comunista" di allora svolse un ruolo
determinante anche a favore dell'autonomia della Valle d'Aosta. Il
gruppo consiliare "Gauche Valdôtaine - DS" si associa pienamente
alle parole del Presidente nell'augurare al Presidente e compagno
Giorgio Napolitano, ma anche a tutto il nostro Paese un periodo di
serenità e di maggiore comprensione reciproca.
Presidente - La parola al Consigliere Lattanzi.
Lattanzi (CdL) - Facciamo anche noi gli auguri al nuovo Capo
dello Stato, però, se dobbiamo dircela tutta, caro compagno Sandri,
noi dal compagno Napolitano non ci sentiamo assolutamente
rappresentati. Questo senza nulla togliere alla personalità che è
fuori da ogni discussione, una personalità che ha già dimostrato in
tempi non sospetti la sua sensibilità per le istituzioni, ma non
possiamo dire che con l'elezione di Napolitano alla Presidenza
della Repubblica finisca un duro confronto aspro fra un Paese
diviso in due. No, con questo sistema, cioè quello più volte
denunciato dalla "Casa delle Libertà", un metodo di occupazione del
potere totale da parte di questa Sinistra italiana, tale scontro
duro e aspro non fa che radicalizzarsi. Noi non ci sentiamo
rappresentati non da Giorgio Napolitano, ma dall'uomo di Sinistra
che sta alla Presidenza della Camera, di ultra Sinistra, dall'uomo
di Sinistra, il compagno Giorgio Napolitano, e da Marini che è al
Senato. Avete scelto la strada del confronto duro e confronto duro
sarà. La democrazia è fatta anche di questo e, se si pensava,
attraverso l'elezione del Presidente della Repubblica, di porre
fine a questo confronto... il confronto continuerà; purtroppo avete
scelto la strada del confronto duro, abbiamo suggerito più volte
una soluzione che fosse veramente non una rappresentanza politica,
ma una rappresentanza istituzionale, per cui non possiamo sentirci
rappresentati dal compagno Giorgio Napolitano.
Aggiungiamo un altro aspetto. Quando abbiamo discusso in
quest'aula dell'elezione del grande elettore, il nostro gruppo ha
condiviso la necessità di mantenere fede ad una tradizione: quella
di mandare, insieme ai Parlamentari, a votare, a nome della nostra
Regione, il Presidente della Regione, chiunque esso sia. Oggi
dobbiamo prendere atto che la fiducia riposta nel Presidente della
Regione da parte del nostro gruppo non è stata ben riposta, perché
avevamo chiesto al Presidente della Regione di esprimere una
sensibilità rispetto, ripeto, non alla persona di Giorgio
Napolitano, ma rispetto al metodo...
(interruzione di un Consigliere, fuori microfono)
... sì, ci siamo astenuti non esprimendo una contrarietà a quel
metodo. Se poi vogliamo dircela tutta, in quella elezione ci sono
stati anche i giochini di chi "ha tirato per la giacca" il
Presidente del Consiglio, il quale non ha chiarito qual era la sua
posizione. In quel contesto abbiamo preferito astenerci. Detto
questo, oggi esprimiamo l'amarezza per un Presidente della Regione
che si è reso protagonista di una votazione che non rappresenta la
maggioranza di questo Consiglio, che certamente non voleva vedere
un Comunista o un ex Comunista anche alla Presidenza dello Stato.
Ribadiamo la nostra amarezza e riconfermiamo che non ci sentiamo
rappresentati dal Compagno Napolitano.
Presidente - La parola alla Consigliera Squarzino Secondina.
Squarzino (Arc-VA) - Credo siano doverose due parole.
Condividiamo come gruppo l'intervento del Presidente del Consiglio,
ci uniamo alle parole ben auguranti sia del Presidente che del
collega Sandri e vogliamo esprimere la nostra soddisfazione nel
vedere eletto come Presidente della Repubblica una figura di alto
profilo istituzionale, una persona che, pur formatosi e proposta
all'interno di una parte politica, siamo certi sarà in grado di
tener conto delle esigenze di tutti i settori del popolo italiano e
di essere rappresentante di tutti i cittadini e le cittadine
dell'Italia. Prendo atto con soddisfazione che i rappresentanti
della Valle d'Aosta, sia i due Parlamentari, sia lo stesso
Presidente della Regione, hanno contribuito a questa elezione e
sono orgogliosa che la nostra Valle sia stata presente ed abbia
dato il suo apporto per tale elezione. Prendo atto pubblicamente
del fatto che, come avevo espresso il mio disappunto e il mio
parere contrario rispetto a nominare il Presidente della Regione
come rappresentante del Consiglio regionale, oggi riconosco che
nella sua votazione ha rispettato una volontà generale e la nostra
volontà.
Presidente - Vi ringrazio. La seduta è tolta, il Consiglio è
riconvocato per domani alle ore 9,00.
La seduta è tolta.
---
La seduta termina alle ore 19,24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK