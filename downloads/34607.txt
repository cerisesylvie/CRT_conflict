Consiglio Regionale della Valle d'Aosta - Oggetto del Consiglio n. 2358 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2358 del 18 aprile 2012 - Resoconto
OGGETTO N. 2358/XIII - Interrogazione: "Destinazione
dell'attrezzatura acquistata dall'Amministrazione regionale per il
burrificio realizzato presso l'ex Caseificio di
Saint-Marcel".
Interrogazione
Richiamata l'interpellanza del gruppo ALPE in data 14 gennaio
2009 tendente a conoscere il destino del burrificio regionale,
realizzato presso l'ex caseificio di Saint-Marcel, la cui apertura
era stata prevista in un primo tempo per ottobre 2005;
Richiamate le affermazioni in merito dell'Assessore
competente, pronunciate in aula il 22 febbraio scorso su nostra
sollecitazione, dalle quali abbiamo appreso che il progetto del
burrificio è tramontato e che "la restante parte dell'attrezzatura
potrà comunque essere ricollocata e che in occasione della
preparazione del bando per la concessione del centro siero, si è
evidenziata la mancanza di locali accessori da adibire a stoccaggio
e magazzino";
Considerato che il bando per la gestione del centro siero è
stato espletato;
i sottoscritti Consiglieri regionali
Interrogano
l'Assessore competente per sapere:
1) quali determinazioni sono state assunte in merito alla
destinazione dell'attrezzatura acquistata dall'Amministrazione
regionale quando si riteneva ancora interessante ed utile creare un
burrificio regionale; come, dove e in che modo l'attrezzatura sarà
ricollocata e in che tempi;
2) qualora ne sia stata decisa la "ricollocazione", quale
metodo è stato adottato e quali saranno i tempi.
F.to: Chatrian - Giuseppe Cerise - Patrizia Morelli
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Dell'argomento si era
già parlato recentemente, in occasione di un'interrogazione, il 13
febbraio 2012.
La premessa innanzitutto è che, come già avevo evidenziato nella
risposta a quella interrogazione, solo una minima parte di
attrezzature del burrificio, panettatrice e confezionatrice, è
collocata presso il Caseificio di Saint-Marcel, mentre gli impianti
di scrematura del siero, di pastorizzazione e di maturazione delle
panne, sono installati presso l'adiacente Centro siero, sono parte
integrante del procedimento di essicazione del siero ed
indispensabili per assicurare il regolare funzionamento delle
operazioni di lavorazione del siero stesso.
Fermo restando che l'idea del burrificio regionale non è
tramontata, come affermato, non è al momento possibile assumere
delle determinazioni in merito, in quanto è necessario attendere,
come si era detto, gli esiti della gara in corso per l'affidamento
in concessione del servizio di gestione del Centro regionale di
trattamento siero di Saint-Marcel, questo non è ancora concluso.
Solo a quel punto sarà possibile valutare, insieme
all'aggiudicatario della gestione, ai caseifici cooperativi ed agli
altri operatori del settore, l'opportunità o meno di procedere alla
messa in funzione definitiva del burrificio regionale.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Abbiamo ripresentato questa iniziativa a seguito delle sue
dichiarazioni, Assessore, di qualche mese fa. Lei dichiarò in aula
che la chiusura dell'attività del caseificio ha di fatto reso
impossibile l'esecuzione di eventuali operazioni di burrificazione,
che in questa situazione non possono prescindere dal funzionamento
del caseificio stesso da una parte. Scindiamo le due parti, come
lei ha illustrato oggi, ovvero il discorso del trattamento siero
rispetto ad attrezzature non più eventualmente utilizzabili, di
quello avevamo già discusso in precedenti iniziative, dato che solo
due mesi fa ci disse che la restante parte - quindi parliamo di
un'eventuale parte dell'impianto che potrà essere ricollocata, come
ci disse qualche mese fa. Ci disse anche che, in relazione alle
considerazioni effettuate in occasione della preparazione del bando
per la concessione del Centro siero, si è evidenziata la mancanza
di locali da adibire a stoccaggio e magazzino, specialmente nel
caso in cui venga saturata la capacità produttiva degli impianti.
Lei dice che non è vero che l'idea del burrificio regionale è
tramontata, ma la scorsa volta era stato
tranchant
su
questo: l'idea ed il progetto del burrificio regionale erano
tramontati, tanto che ci disse che una parte di attrezzatura doveva
essere ricollocata.
Abbiamo presentato questa iniziativa chiedendole il come, il
dove, e soprattutto con che metodo è stato adottato e quali saranno
i tempi; oggi si prende di nuovo un ennesimo tempo dicendo che si
aspetta l'esito della gara d'appalto e poi si vedrà con i nuovi
gestori cosa fare: mi sembra che ci sia un po' di discrepanza fra
quello che pochi mesi fa ci ha detto in aula rispetto a quello che
ci dice oggi!
Abbiamo capito perfettamente le due strade che l'Assessorato
intende intraprendere, mi sembra che questa sua risposta allunghi
nuovamente la scelta di ulteriori mesi. Aspettiamo insieme al suo
Dipartimento l'esito della gara, ricordando che l'obiettivo di
questa iniziativa era di invitare a non perdere ulteriore tempo; se
ci sono delle attrezzature che non saranno più utilizzate, per
favore, cerchiamo di ricollocarle perdendo il meno possibile! Non
so se sono stato esplicito, perché ogni tanto mi chiedo se nelle
premesse o nelle repliche riusciamo a far capire la nostra
attenzione, soprattutto nel momento in cui attrezzature costose
sono state acquistate dall'ente come bene pubblico e non vengono
utilizzate. Ci sembra che manchi un progetto integrato per dare
delle risposte nei confronti della concessione e nei confronti
delle attrezzature che probabilmente non saranno mai
utilizzate.
Facciamo un ulteriore appello, Assessore: i tempi si sono
allungati e le risposte anche, sulle cose piccole ma anche dalle
cose piccole si vede l'attenzione con cui il suo Assessorato mette
a disposizione, soprattutto nel momento in cui c'è un progetto
integrato nell'utilizzare al meglio le attrezzature, in particolare
il denaro pubblico! La scorsa volta abbiamo parlato di mezzi ancora
inutilizzati o per i quali la Giunta, in questo momento, non ha
deciso ancora cosa farne, mi sembra che il capitale sia importante,
parliamo di milioni di euro! Il nostro desiderio è cercare di dare
delle risposte, ma che siano delle risposte che abbiano a monte un
progetto a lungo termine e non a spot, non a bocconcini, il che
darebbe risposte solo parziali...e mai una volta che riusciamo ad
avere una risposta non solo integrata, ma una risposta che dia un
po' di fiato e soprattutto che ci sia una certa correttezza
amministrativa e politica! Quindi l'invito è a seguire i dossier, e
soprattutto a che ci sia l'utilizzo del bene pubblico in maniera
diversa. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK