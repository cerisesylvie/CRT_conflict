Consiglio Regionale della Valle d'Aosta - Oggetto del Consiglio n. 1079 del 7 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1079 del 7 novembre 2019 - Resoconto
OGGETTO N. 1079/XV - Interpellanza: "Intendimenti in merito
alla revisione dello Statuto dell'Ateneo valdostano".
Farcoz (Président) -
Point 24 à l'ordre du jour. Pour
l'illustration, la parole à la collègue Pulz.
Pulz (ADU VDA) -
Come abbiamo letto sui giornali,
da lunedì 4 novembre l'Università della Valle d'Aosta ha una nuova
governance
tutta al femminile, notizia, tra parentesi, che
non può non rallegrare noi di ADU VDA che avevamo una lista con
oltre il 60 percento di donne; si vede che tutte le donne che gli
altri partiti non riescono a trovare sono da noi. Al precedente
rettore Fabrizio Cassella, che esce di scena portandosi via una
notevole serie di polemiche, succede ora la nuova rettrice Maria
Grazia Monaci, ordinaria di psicologia sociale e direttrice del
dipartimento di Scienze Umane e Sociali che verrà ora diretto dalla
docente ordinaria Elena Cattelino. La seconda
new entry
è la
direttrice generale, Lucia Ravagli Ceroni, che ricopriva il ruolo
di dirigente a tempo indeterminato presso la Regione e che ora
sostituisce Franco Vietti, designato come componente della sezione
di controllo della Corte dei Conti.
La nuova rettrice e la direttrice sono entrambe state nominate
dal Consiglio dell'Università la scorsa primavera, in base allo
statuto di ateneo emanato con decreto rettorale il 24 febbraio
2004. All'articolo 11 lo statuto specifica le modalità di elezione
del rettore, che è scelto dal Consiglio dell'Università come
specificato appunto nello statuto. Il rettore è nominato
nell'ambito di una rosa di tre nominativi proposta dal Senato
accademico e composta da professori universitari ordinari, tra i
quali almeno uno scelto al di fuori dell'Università della Valle
d'Aosta.
Nelle università italiane e non solo, il rettore viene eletto
dal corpo docente con la partecipazione di tutto il personale
docente e non docente, perché partecipano anche il personale
tecnico-amministrativo e i rappresentanti degli studenti. La
ragione è ovvia: la delicata figura del rettore deve rappresentare
in primo luogo la comunità docente e tutte le componenti
universitarie, costituendo in qualche modo una figura di garanzia.
La grande novità di questi giorni è che per la prima volta il
rettore appartiene al corpo docente dell'Università della Valle
d'Aosta ed è quindi una figura più rappresentativa di questa
università, della sua vita accademica ed è anche più disponibile in
termini di presenza nell'ateneo. Da sedici anni infatti il rettore
proveniva da altri atenei, era quindi sostanzialmente esterno e
anche un po' estraneo alle dinamiche dell'università e poteva
mantenere consistenti impegni di lavoro altrove, quindi si recava
nel suo ateneo un po' "a tempo perso".
Come vedete, abbiamo cercato di evidenziare - peraltro, non è la
prima volta - i problemi dell'ateneo valdostano, che sono problemi
strutturali, cioè legati proprio alla sua architettura. Uso
ovviamente il termine "architettura" in senso figurato, perché
altrimenti andremmo molto lontano. I problemi di cui stiamo
parlando sono presenti fin dalla sua fondazione nel suo statuto. Se
dovessimo parlare di altri problemi andremmo al di là di questa
interpellanza, quindi ritorno subito nel seminato.
Ricordiamo che, secondo l'articolo 12 dello statuto, il
Presidente della Regione Valle d'Aosta che ha anche funzioni
prefettizie coincide pure con il Presidente dell'Università. Mi
passerete questa battuta: è vero che in Valle d'Aosta siamo pochi,
ma non così pochi che una persona debba fare tutto per tutti. Alla
luce comunque di tutte queste belle novità di cui sopra, che ci
auguriamo proprio di cuore che possano rappresentare un momento di
grande rilancio della nostra università, anche grazie al gruppo di
lavoro che è stato istituito dal Consiglio di amministrazione
dell'ateneo e che ha appena terminato il mandato di tracciare delle
linee generali di sviluppo per il triennio 2019-2021, ADU VDA
interpella il Governo regionale per conoscere gli intendimenti
in primis
circa queste macro criticità evidenziate, in
particolare le figure del Presidente dell'università che, abbiamo
già detto, coincide con il Presidente della Regione e con il
Prefetto, e la nomina del rettore. Sono macro criticità che
richiedono sicuramente una revisione dello statuto anche piuttosto
urgente.
In secundis
noi portiamo questa proposta di
audizione della nuova governance, della rettrice e della direttrice
dell'Università della Valle d'Aosta, in V Commissione consiliare
permanente, se il presidente è d'accordo.
Dalle ore 11:54 assume la presidenza la presidente
Rini.
Rini (Presidente)
-
Per la risposta, la parola
all'assessore Certan.
Certan (AV) -
Grazie collega Pulz, diciamo che questa
interpellanza diventa oggi di assoluta attualità, visto anche che
ieri c'è stata in università la conferenza di presentazione da
parte della nuova rettrice e di tutti i suoi collaboratori. Accolgo
quanto lei ha detto come una soddisfazione per il lavoro che è
stato svolto in questi mesi in cui c'è stato un passaggio di
consegne. Ieri la rettrice dell'università ha detto che è stato un
passaggio di informazioni e anche di incarico assolutamente
propositivo e costruttivo per l'università. Quindi mi auguro che
piano piano si sia presa la strada giusta.
Riguardo poi ad alcuni suoi passaggi, lei ha parlato un po' in
generale di tutti i problemi dell'università valdostana. Io li
trasformerei forse in alcune criticità, che però a volte possono
anche diventare punti di forza. I numeri, ad esempio, sono una
criticità: abbiamo dei numeri piccini, che però a volte sono
indicati come degli
atout
, perché gli studenti dichiarano di
essere seguiti molto bene dai professori, poiché è evidente che
avendo numeri più stretti si ha a volte un confronto diretto con i
propri docenti. Poi ci sono tutta una serie di novità che
l'Università della Valle d'Aosta ha messo in campo in questi anni
fra i quali anche il
double diplôme
, che ha validità sia in
Italia che in Francia, che non è sicuramente di secondaria
importanza.
Per quanto riguarda il primo punto, rispondo in modo sistematico
a quanto lei mi ha chiesto. "Le macro criticità evidenziate (...)
che richiedono una urgente revisione dello Statuto dell'Ateneo
valdostano": le avevo già detto che lo statuto dell'Ateneo può
essere rivisto dal Consiglio di amministrazione e non è materia di
competenza del Consiglio regionale. Però, rispetto a questa prima
domanda confermo quanto lei ha detto, che il Consiglio di
amministrazione ha istituito il 30 maggio scorso un gruppo di
lavoro a cui ha affidato il compito di effettuare gli
approfondimenti necessari alla definizione dell'obiettivo
strategico afferente alla macro area formazione, con riferimento a
quanto previsto nel documento di programmazione per il triennio
2019-2021.
Poi lei ha fatto un passaggio, che mi sembra importante invece
chiarire meglio, sulle nomine che ha fatto il CDA della rettrice e
del direttore amministrativo. Sono due nomine che fa il CDA, ma che
hanno un iter leggermente diverso, in quanto il direttore
amministrativo sostituisce in questo caso la figura del direttore
precedente che ha avuto un incarico alla Corte dei Conti, ma è
stato individuato dal Consiglio di amministrazione dopo un bando,
mentre il rettore viene individuato dal Consiglio accademico, che è
un po' il collegio docenti diciamo, è un collegio docenti ristretto
che individua una terna che dà al Consiglio accademico e poi da lì
si sceglie il rettore. Quindi sono due cose che hanno un iter
diverso.
Preciso anche che il gruppo di lavoro è incaricato di
predisporre uno studio approfondito, finalizzato a individuare un
piano di sviluppo strategico dell'offerta formativa dell'ateneo di
Aosta. Vorrei anche qui distinguere le due cose: il gruppo di
lavoro in questo caso non si sta occupando della
governance
,
ma dell'offerta formativa e del piano di formazione; parlando con
una insegnante, non ho dubbi che lei abbia ben chiara questa
differenza che mi preme fare. La governance dell'Università della
Valle d'Aosta, come abbiamo già detto in occasioni precedenti, io
non la reputo una macro criticità, ma semplicemente una legittima
espressione dell'autonomia organizzativa e statutaria di cui gode
l'Università della Valle d'Aosta in quanto università non statale
legalmente riconosciuta. C'è di più: in tutte le università non
statali italiane, quindi che hanno lo stesso inquadramento della
nostra università, il rettore è nominato dal Consiglio, mentre nel
caso del nostro ateneo, contrariamente ad altri casi, la nomina
avviene all'interno di una terna proposta dal Senato, con
meccanismo che costituisce una garanzia elevata per il corpo
accademico, che quasi nessun'altra università ha.
Il fatto che il rettore possa non far parte del corpo accademico
dell'università è una previsione di legge, nello specifico la legge
n. 240 del 2010, per cui tutte le università non statali hanno la
possibilità di nominare o eleggere un rettore che appartenga al
corpo accademico di un'altra università. Non sono una specialista
di queste questioni, ma credo che ciò risponda a uno dei principi
fondamentali dell'università, cioè la circolazione delle conoscenze
e del sapere, che è una garanzia costituzionale, quindi credo che
sia importante comunque sottolinearlo. Il fatto che la nuova
rettrice che si è insediata - la dottoressa Maria Grazia Monaci che
è docente di psicologia sociale del nostro ateneo ed era anche
direttrice del dipartimento - sia in questo caso la prima rettrice
interna può essere sicuramente un aspetto di novità, che noi ci
auguriamo porti anche un po' di serenità e di tranquillità
all'interno del corpo docente. Devo dire che ieri è stato
interessante: ha anche presentato tutti i suoi collaboratori,
persone sicuramente che conoscono molto bene l'ateneo valdostano,
poiché sono professori che da anni lavorano e quindi hanno seguito
tutta la nostra università; nello stesso tempo, ad esempio, è stato
nominato anche il vicerettore, cosa che prima non era stata fatta,
mentre la rettrice ha deciso di fare tutte le nomine.
L'altro aspetto che lei individua come macro criticità è che il
Presidente della Regione sia anche presidente del Consiglio
dell'università. Riguardo a questa situazione vi sono evidenti e
non marginali risparmi di emolumenti. Lei sa, però, che io non sono
mai stata contraria a discutere di questo punto e trattare questo
aspetto, anzi, in altri momenti l'ho messo anche in evidenza. Poi
però ci sono anche i punti di vista che già abbiamo discusso in
questo Consiglio, forse il 20 marzo proprio in occasione di una
mozione presentata proprio da lei. Ci sono dei punti di vista e
degli aspetti da tenere in considerazione. In quell'occasione io
sottolineai che mi rifiutavo di etichettare la partecipazione della
Regione nel Consiglio dell'università come ingerenza politica,
perché a mio avviso non è un'ingerenza politica e nella discussione
le posizioni di diversi consiglieri all'interno del nostro
Consiglio furono diverse. Non è a mio avviso un condizionamento, ma
è una funzione di indirizzo di un ente, quale quello
dell'Università della Valle d'Aosta, che è finanziato quasi
interamente dall'Amministrazione regionale e ha un ruolo anche di
raccordo tra l'università, il mondo scolastico in generale e non
ultimo il mondo economico della regione. Ieri la rettrice - questo
ci fa molto piacere - lo ha sottolineato e vi è proprio un docente
che si occuperà di questo
rattrapage
con il mondo economico
e tutti gli enti che operano nella nostra regione.
Per quanto riguarda il punto 2, sulla "proposta di audizione
della nuova governance (Rettrice e Direttrice), tutta al femminile,
dell'Università della Valle d'Aosta", io credo che il presidente
Bianchi non abbia nulla in contrario e la Commissione credo che sia
assolutamente disponibile ad audire e quindi ad accogliere tale
proposta, rispetto alla quale peraltro non ho io neppure niente in
contrario, ma che non deve certo essere autorizzata da me o dal
Governo regionale, essendo sufficiente che lei faccia la proposta
in Commissione e credo che la stessa ne parlerà. La Commissione può
richiedere un'audizione alla governance e la ritengo anche una
buona occasione per conoscere e per prendere contatti con la
rettrice e la direttrice. Certamente credo che in questo momento
non possa parlarvi del lavoro della commissione, di quel gruppo di
lavoro, perché non è ancora finito, ma sicuramente per quanto
riguarda l'organizzazione saranno disponibili.
Dalle ore 12:00 assume la presidenza il vicepresidente
Distort.
Distort (Presidente)
-
Per la replica, la parola
alla proponente Pulz.
Pulz (ADU VDA) -
La ringrazio Assessore per la sua
articolata risposta. A distanza di quasi vent'anni
dall'inaugurazione della Università della Valle d'Aosta diciamo
che, pure a fronte di un
trend
positivo delle iscrizioni
relativamente ai piccoli numeri che il nostro territorio può
garantire, noi crediamo che non si possano assolutamente più
nascondere le problematiche dell'ateneo valdostano, che creano
preoccupazioni sia nello stesso ateneo che tra i cittadini più
attenti e più sensibili. Qui ne avevamo già discusso e non
condividiamo lo stesso punto di vista, ma non importa, il confronto
è questo. Noi pensiamo che l'attuale composizione del Consiglio
dell'università non possa non determinare uno schiacciamento
dell'ateneo valdostano sulle istituzioni politiche. Molte scelte
infatti finiscono per essere dettate da esigenze non tanto
accademiche, ma appunto politiche e continuiamo a chiederci se una
legittima figura di controllo debba per forza coincidere con il
Presidente, Prefetto della Regione, con l'Assessore all'istruzione,
con il Sindaco della Città di Aosta, eccetera e non possa invece
essere rappresentata da un loro delegato che si specializzi
sull'università, che si concentri su questo tema e che assicuri
continuità, al di là delle destabilizzanti crisi politiche.
All'articolo 3 dello Statuto si precisa che l'Università, nel
perseguimento dei suoi fini istituzionali, assicura libertà di
ricerca e di insegnamento e l'Università della Valle d'Aosta, come
ogni Ateneo del mondo, deve poter avere un respiro ampio e operare
per l'innalzamento del dibattito culturale, per raggiungere quella
dimensione critica e propulsiva che le si confà e di cui i nostri
giovani hanno urgente bisogno, per poter affrontare con le giuste
competenze le sfide che sono proposte da una realtà sempre più
complessa e anche in trasformazione.
Ci permettiamo di dire che, secondo noi, l'urgenza più
urgentissima della Valle d'Aosta è quella di una apertura della
mentalità, di una forte crescita culturale. Noi crediamo che questo
non voglia assolutamente dire evitare qualsiasi ricaduta sul
territorio delle ricerche universitarie, anzi, ma pretendere queste
ricadute solo a patto che siano la conseguenza di una ricerca e non
la
conditio sine qua non
per avviare la ricerca stessa.
Comunque, avremo occasione di parlarne in V Commissione e questo ci
fa molto piacere. Rivolgiamo quindi i nostri più calorosi auguri di
buon lavoro alla nuova
équipe
dell'Università della Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK