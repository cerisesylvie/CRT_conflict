Consiglio Regionale della Valle d'Aosta - Oggetto del Consiglio n. 3878 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3878 del 25 luglio 2024 - Resoconto
OGGETTO N. 3878/XVI - Interpellanza: "Introduzione
dell'ossigeno-ozonoterapia per la cura della fibromialgia fra le
prestazioni erogabili dal servizio sanitario regionale".
Bertin (Presidente) -
Punto n. 57. I punti n. 56 e n. 68
verranno trattati congiuntamente. Ha chiesto la parola il
consigliere Manfrin, ne ha facoltà.
Manfrin (LEGA VDA) -
Parliamo adesso di un tema su cui
abbiamo concentrato la nostra attenzione più volte, che è il tema
della cura della fibromialgia. Come quest'Aula saprà, con la legge
regionale 13 ottobre 2021 n. 25 si è andati a normare la presa in
carico, la cura, ma soprattutto il riconoscimento di questa
patologia, cosa che colloca la nostra Regione fra quelle
all'avanguardia in questo settore. Ricordo ancora quando nel 2019
ci dissero che c'era un disegno di legge nazionale, quindi di avere
pazienza, siamo nel 2024, quasi 2025, questo disegno di legge
nazionale non è ancora stato approvato, la Regione invece si è
dotata di una sua norma e quindi questo sicuramente ci avvantaggia,
ma soprattutto avvantaggia le persone che necessitano di cure.
Dicevamo che con la legge che ho appena citato si è andati a
riconoscere la patologia, ma anche a normare una serie di
trattamenti, soprattutto di esenzione rispetto ai trattamenti, che
riguardano la fibromialgia. Come sappiamo, questa è una patologia
che non ha purtroppo un approccio univoco, ci sono varie tipologie
di trattamento e sono tipologie che variano da persona a persona e
variano anche a seconda dell'età, della condizione, insomma, hanno
tutta una serie di varianti. Le tecniche utilizzate per tenere
sotto controllo la fibromialgia, anche per ridurre ovviamente il
dolore, comprendono una serie di cose tra cui massaggi, esercizi
fisici, rieducazione motoria, idrokinesiterapia fisica come la Tens
che si effettua tramite elettrodi posti sul corso per stimolare le
terminazioni nervose e la Tecar in cui, tramite radiofrequenze,
viene applicata una frequenza elettromagnetica sui tessuti. Ci sono
poi anche una serie di farmaci che vengono assunti, ovviamente a
titolo antidolorifico, per alleviare la sofferenza delle persone
che purtroppo soffrono di questa patologia, ma a questi trattamenti
si aggiungono anche una serie di esercizi di tipo aerobico che la
paziente può effettuare in autonomia, tra i quali hanno grande
importanza gli esercizi di rinforzo muscolare insegnati in una
prima fase dal terapista e la camminata. Il paziente con
fibromialgia infatti dovrebbe camminare con densità moderata per
circa mezz'ora, dalle due alle tre volte a settimana; tra l'altro,
questa è una patologia particolarmente insidiosa perché, come
dicevo, non esiste una cura univoca e si può aderire a vari tipi di
cura. Una cosa che sembra curiosa, che io non lo sapevo e, quando
per la prima volta mi sono trovato a confrontarmi con persone che
hanno questo tipo di patologie, ho scoperto è che, per esempio,
l'attività fisica, come vi ho detto qui, fa molto bene, troppa
attività fisica invece fa molto male, quindi anche il regolarsi è
purtroppo un'attività che una persona che si trova ad affrontare la
fibromialgia sicuramente deve imparare.
Quello di cui però parliamo oggi è un altro tipo di trattamento
che negli ultimi anni gli specialisti hanno cominciato a utilizzare
per la cura della fibromialgia, che era già utilizzata per il
trattamento di altre patologie, come, per esempio, le ernie
discali, ovvero l'ossigeno-ozonoterapia. È una possibilità che può
apportare grandi benefici all'organismo ma ancora poco conosciuta
purtroppo dai pazienti con fibromialgia. L'ossigeno-ozonoterapia è
un trattamento molto efficace per via della sua azione
antinfiammatoria grazie alla quale viene ristabilito l'equilibrio
ossidativo del corpo. È abitualmente utilizzata per trattare le
discopatie, come abbiamo detto, poiché ne va a ridurre il volume,
con conseguente miglioramento della sintomatologia, ma una serie di
studi ne hanno dimostrato l'efficacia anche per quanto riguarda la
cura della fibromialgia. Nei pazienti con fibromialgia infatti
l'ossigeno-ozonoterapia favorisce una modulazione del sistema
immunitario e il riequilibrio del sistema antiossidante.
L'ossigeno-ozonoterapia viene effettuata dallo specialista tramite
una serie di piccole iniezioni sottocutanee nei
tender
points
; i tender points, come sapete, sono quelle zone su cui,
tra l'altro, si fa il test per scoprire se il paziente è malato di
fibromialgia. Per inciso, per chi non lo sapesse, ci sono questi
tender points che però non provocano sempre dolore, quindi
diagnosticare la patologia non è sempre facile, perché ci può
essere il giorno in cui si prova dolore e altri in cui non lo si
prova, in questi tender points in cui il dolore si scatena, per poi
irradiarsi nel resto del corpo. La miscela di gas ossigeno ozono
utilizzata ha dunque proprietà antinfiammatorie e garantisce ai
pazienti una buona riduzione del dolore percepito. In genere sono
necessarie circa dieci sedute con una frequenza inizialmente di due
volte a settimana e man mano che la terapia va avanti, di una volta
a settimana. Come sappiamo, l'ossigeno-ozonoterapia è un
trattamento sicuro che non provoca dolore ai pazienti.
Visti i benefici e visto che trovare una cura adatta, trovare un
sollievo ai dolori è sicuramente necessario per quanto riguarda
appunto le persone affette da fibromialgia, con quest'interpellanza
chiediamo all'Assessore competente per conoscere se sia intenzione
verificare la possibilità di introdurre l'utilizzo
dell'ossigeno-ozonoterapia per la cura della fibromialgia fra le
prestazioni erogabili ai malati residenti sul territorio
regionale.
Presidente -
Per la risposta, la parola all'assessore
Marzi.
Marzi (SA) -
La nostra Regione, come, tra l'altro,
richiamato anche dalle sue premesse, considera la fibromialgia come
una priorità sanitaria e, in questo senso, la legge regionale
25/2021 ha segnato un importante passo avanti nel riconoscimento e
nella gestione di questa patologia a livello regionale oltre che
nazionale. Con la delibera di Giunta 281/2020 si è poi introdotto
uno specifico codice di esenzione regionale, l'H05, tramite il
quale sono erogate gratuitamente, in regime quindi di livelli
essenziali di assistenza aggiuntivi regionali, diverse prestazioni
sanitarie: le visite antalgiche, l'agopuntura, i colloqui
psicologici, la visita di medicina fisica e riabilitazione, il
counseling
riabilitativo, la consulenza dietistica e la
visita psichiatrica.
Con la più recente delibera 24/2023 inoltre abbiamo
ulteriormente rafforzato il nostro impegno in quest'ambito
attraverso l'introduzione di un'ulteriore esenzione regionale,
l'H06, sull'erogazione di determinati farmaci miorilassanti, come,
tra l'altro, lei sa benissimo. È importante quindi sottolineare che
tutte le misure che abbiamo implementato e che continueremo a
sviluppare per la presa in carico e la cura della fibromialgia sono
qualificate come livelli essenziali aggiuntivi regionali: in poche
parole è questa Regione che mette i fondi e organizza i percorsi di
cura che garantiscono un accesso uniforme alle cure per tutti i
pazienti residenti sul nostro territorio e, naturalmente, la presa
in carico sia finanziaria che procedimentale da parte del servizio
sanitario regionale valdostano.
Il tavolo tecnico dedicato a questa patologia si è riunito per
discutere alcuni aspetti, tra cui il rinnovo dell'esenzione e la
valutazione dell'introduzione dell'ossigeno-ozonoterapia. In
collaborazione con l'Azienda USL abbiamo prorogato di un anno la
validità dei codici di esenzione, rinnovandoli fino alla fine
dell'anno 2024, per garantire comunque la continuità assistenziale
anche a coloro che non hanno ancora potuto usufruire di determinate
prestazioni nei tempi utili. Rispetto alla valutazione
dell'introduzione dell'ossigeno-ozonoterapia, conosciuta anche come
GAET, tra le prestazioni erogabili dal Servizio sanitario
regionale, è importante riportare quanto di seguito riferito
dall'Azienda USL e quindi dai tecnici. Nonostante un gruppo
significativo di professionisti dell'Azienda USL abbia già
sviluppato la necessaria esperienza per la conduzione di questa
manualità e l'erogazione di questo presidio terapeutico, le
evidenze internazionali disponibili mostrano ancora incertezze
riguardo al beneficio effettivo per i pazienti affetti da
fibromialgia. Le esperienze concordano quindi nel riconoscere la
difficoltà nel distinguere una vera azione terapeutica rispetto a
un effetto placebo. I sintomi bersaglio dell'ozonoterapia non sono
esclusivi nella fibromialgia, ma condivisi da molteplici patologie:
ciò rappresenta materia di attenzione affinché siano rispettati i
criteri di equità dovuti quindi a tutti i cittadini.
Alla luce di queste considerazioni, l'Assessorato mantiene un
atteggiamento aperto al confronto e siamo disponibili a effettuare,
in stretta collaborazione con l'Azienda USL che si è resa
disponibile a fornire gli elementi tecnici necessari, le opportune
valutazioni per considerare l'eventuale introduzione di questa
terapia nel nostro Servizio sanitario regionale. Il nostro impegno
rimane quello di garantire ai cittadini le migliori cure possibili
basate su evidenze scientifiche e in linea con le risorse
disponibili. È però il caso di distinguere quanto queste iniziative
potrebbero ingenerare e quanto invece abbiamo già fatto, collega
Manfrin, e, tra l'altro, anche per merito suo. La Valle d'Aosta è
la prima Regione ad avere una legge dedicata, più due delibere che
rendono gratuiti e previsti una serie di percorsi che prevedono
appunto le visite antalgiche, l'agopuntura, i colloqui psicologici,
le visite di medici fisica e riabilitativa, le consulenze
dietistiche e psichiatriche, più le medicine. Tutto ciò è molto più
importante dell'eventuale esclusione da questi percorsi
dell'ozonoterapia, sulla cui pratica non ci sono ad oggi certezze
scientifiche sull'effetto reale e non placebo per le persone
affette da fibromialgia. Insomma, qua il tema non è vedere il
bicchiere mezzo pieno, ma che si va cercando, di fatto, un qualcosa
in più che ad oggi non è ancora scientificamente provato e, secondo
me, nel caso specifico, e tra l'altro anche con suo merito, è
assolutamente necessario restare su tutto quello che ad oggi è
stato fatto e restare in attesa per quanto riguarda quest'ultimo
aspetto, ma le evidenze scientifiche ad oggi non suffragano la
materia.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta. Credo che avere le necessarie evidenze scientifiche sia
sicuramente importante, credo che mi corra l'obbligo di evidenziare
che non solo in Valle d'Aosta ma anche nel resto d'Italia, non so
la situazione nel resto del mondo o nel resto d'Europa, ma
sicuramente nel nostro Paese e nella nostra Regione già oggi
diversi pazienti si sottopongono alla cura e all'ozonoterapia, la
GAET come viene definita, e ne ricevono dei benefici. Non ho
contezza delle informazioni tecnico-scientifiche, ma, da quelle che
sono state una serie di interlocuzioni con chi si occupa di questa
tipologia, tanto il modo di affrontare la cura, tanto quanto invece
chi si occupa di erogare questo tipo di cura al di fuori della
nostra regione, evidenziano invece dei vantaggi. Voglio cogliere
l'aspetto positivo che lei ha fornito nella sua risposta, cioè
l'impegno a valutare anche l'inserimento di questa tipologia di
cura, senza nulla togliere ovviamente, come giustamente lei ha già
sottolineato a quello che già viene oggi erogato e riconosciuto ai
malati di fibromialgia, che per inciso, come giustamente ha
riconosciuto, non viene offerto da nessun'altra parte, quindi siamo
sicuramente all'avanguardia.
Credo però che giustamente se si deve anche seguire il progresso
dal punto di vista scientifico e valutare anche le nuove tipologie
di cure e di intervento, debba essere assolutamente necessario e
importante, sarebbe opportuno organizzare un confronto nella
competente Commissione consiliare con il personale USL che si
occupa di questa tipologia di cura e verificare quali siano i
percorsi. Immagino che questo avverrà non penso nell'immediato,
probabilmente a settembre, ma da qui a settembre sarebbe importante
reperire la necessaria documentazione scientifica da analizzare e
da sottoporre per poter avere quindi un esito positivo rispetto a
questa richiesta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK