Consiglio Regionale della Valle d'Aosta - Oggetto del Consiglio n. 1948 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1948 del 20 ottobre 2022 - Resoconto
OGGETTO N. 1948/XVI - Interpellanza: "Interventi per
garantire la qualità del servizio di somministrazione dei pasti
presso le strutture ospedaliere Parini e Beauregard".
Marguerettaz (Presidente) -
Se i colleghi sono
d'accordo, faremmo ancora le ultime due interpellanze prima di fare
il cambio aria. Punto n. 53 all'ordine del giorno. La parola per la
presentazione al collega Ganis.
Ganis (LEGA VDA) -
Quest'iniziativa riprende una
condizione di difficoltà dovuta ad alcuni disservizi legati alla
somministrazione dei pasti nei due ospedali valdostani, una
problematica questa già evidenziata in alcune iniziative presentate
in questo Consiglio regionale.
Vorrei evidenziare che la gestione del servizio di ristorazione
è stata affidata alla ditta Dussmann che ha sede nella Provincia di
Vercelli a partire dal 1° giugno 2022 fino al 31 maggio 2030.
Considerato che i pasti vengono preparati ora nella summenzionata
sede e in seguito sono sottoposti a un lungo viaggio prima di
raggiungere la destinazione, questo può influire sulla qualità del
cibo, seppur vengano impiegati tutti gli accorgimenti di trasporto
e di confezionamento adeguati. Dalle varie segnalazioni che ci sono
pervenute è emerso che il servizio dei pasti non sempre è
efficiente, soprattutto nei casi in cui i degenti necessitano di
diete specifiche, diabetiche, iposodiche o nel caso in cui i
degenti necessitano di pasti frullati. Inoltre vorrei segnalare che
in un'occasione nel mese di agosto un intero reparto Covid è
rimasto senza pasto sia a pranzo che a cena.
In conclusione ritengo che è di assoluta importanza, come già
evidenziato in altre iniziative, assicurare ai ricoverati dei pasti
decenti. Una possibile soluzione finalmente potrebbe arrivare dal
nuovo centro di cottura che è stato allestito in località Plan
Felinaz a Charvensod. In base a queste considerazioni, il
sottoscritto interpella l'Assessore competente per conoscere: "se
sia a conoscenza dei disservizi summenzionati e in caso positivo
quali azioni intenda mettere in campo per garantire la qualità del
servizio e se vengono effettuati quando, da chi e in che modo i
controlli sulla qualità e correttezza dei cibi somministrati ai
degenti e ai dipendenti".
Presidente -
Per la risposta, la parola all'assessore
Barmasse.
Barmasse (UV) -
"Se sia a conoscenza dei servizi
summenzionati..." è la prima domanda. L'Azienda USL della Valle
d'Aosta, che abbiamo sentito, ha confermato la conoscenza del
problema che si è verificato per la sola cena presso il reparto
Covid-1 in data 21 luglio 2022 e ci ha assicurato che il Direttore
di esecuzione del contratto in essere con la ditta Dussmann Service
ha provveduto a richiedere l'applicazione di penale per tale
accadimento. Oltre ad aumentare la qualità del servizio, si è
provveduto a redigere le linee guida operative per il personale
dell'azienda a cui farà riferimento anche l'appaltatore, formare
mediante corsi presso i reparti ospedalieri persone dell'Azienda
USL, verificare l'avvenuta formazione secondo quanto disposto dal
capitolato del personale dell'appaltatore, effettuare sopralluoghi
giornalieri presso i reparti per verificare l'andamento del
servizio e correggere eventuali criticità, aggiornare il
software
di prenotazione all'effettiva organizzazione dei
reparti.
La seconda domanda è: "se vengono effettuati, quando, da chi e
in che modo, i controlli sulla qualità e correttezza dei cibi
somministrati ai degenti e dipendenti dell'USL". Per quanto
riguarda i controlli di qualità, il direttore operativo, ossia la
dietista dell'Azienda USL della Valle d'Aosta dedicata al servizio
ha provveduto a effettuare controlli che al momento avevano dato
esito positivo. In ogni caso l'Azienda USL della Valle d'Aosta si è
anche dotata di un servizio di
audit
di parte terza con
dotazione di relativo software per il controllo degli standard
secondo criteri oggettivi. In data 27 settembre vi è stato un
incontro con il fornitore per adeguare al nuovo capitolato i
criteri di verifica. A ulteriore sostegno dell'importanza
attribuita al servizio di somministrazione dei pasti e
all'attenzione necessaria per adeguarlo alle necessità degli
utenti, si precisa che sono stati emanati numerosi ordini di
servizio e sono state definite puntuali relazioni mensili al fine
di monitorare costantemente la qualità del servizio stesso. Il
centro cottura a Charvensod è in fase di attivazione, dal 19
ottobre 2022 permette di risolvere alcune problematiche
organizzative legate alla logistica dei pasti. Dal mese di novembre
- adesso non mi ricordo ma mi sembra sarà intorno al 10 novembre...
c'era anche lei, Consigliere, quando abbiamo visitato il centro -
dovrebbe partire la produzione dei pasti, poi mi corregga se ho
sbagliato la data, comunque a breve partirà l'attuazione dei pasti
naturalmente nel centro di Charvensod e questo eviterà le
problematiche che lei ha sottolineato prima, del fatto che i pasti
arrivavano da Vercelli, penso che questo potrà dare sicuramente un
ulteriore impulso alla qualità del servizio.
Presidente -
Per la replica, la parola al collega
Ganis.
Ganis (LEGA VDA) -
Grazie Assessore per la risposta. Dopo
aver presentato quest'iniziativa, ho avuto il piacere, grazie anche
al suo invito, di visitare il nuovo centro di cottura ubicato nel
comune di Charvensod. Una scelta questa finalizzata ad avvicinare
il centro di cottura degli alimenti all'Ospedale, costruito come
abbiamo visto con materiali innovativi, riciclabili e con
macchinari di ultima generazione. Sicuramente questa nuova
struttura andrà a colmare, almeno si spera, i servizi legati alla
somministrazione, in modo da poter fornire ai degenti pasti caldi e
di qualità. Questa struttura sarà operativa dal 1° di novembre
all'incirca come ci ha illustrato il Direttore Area. Non ci resta a
questo punto che attendere che la ditta possa finalmente lavorare
nelle condizioni ottimali.
Mi permetta una piccola considerazione personale: sarebbe
opportuno, a mio avviso, valutare all'interno dell'Ospedale la
presenza di un piccolo magazzino viveri da destinare ai pazienti
che vengono ospedalizzati all'ultimo minuto. Questa è un'esigenza
segnalata da moltissimi utenti, se possibile.
Noi, come gruppo, continueremo a vigilare affinché i degenti
presenti nelle nostre strutture possano usufruire di un servizio
efficiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK