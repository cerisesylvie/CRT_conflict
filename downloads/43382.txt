Consiglio Regionale della Valle d'Aosta - Oggetto del Consiglio n. 769 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 769 del 8 luglio 2021 - Resoconto
OGGETTO N. 769/XVI - Interrogazione: "Azioni poste in essere
per la valorizzazione della casa domotica destinata alle persone
con disabilità fisica o sensoriale.".
Bertin (Presidente) -
Punto n. 17 dell'ordine del giorno.
Risponde l'assessore Barmasse.
Barmasse (UV) -
La domanda n. 1 è: "quanti siano, dalla
data del 18 settembre 2019 ad oggi, gli utenti che hanno usufruito
della suddetta casa domotica"; la domanda n. 2 invece è: "quali
azioni siano state messe in campo per valorizzare e utilizzare al
meglio la struttura oggetto della presente interrogazione".
A seguito della convenzione approvata nel dicembre 2018 tra
l'Amministrazione regionale e l'Esprit à l'Envers SCS in qualità di
capofila dell'ATI costituita con Indaco SCS e C'ERA L'ACCA SCS per
la coprogettazione e la gestione di interventi in materia di vita
indipendente e inclusione nella società delle persone con
disabilità - convenzione che prevede, tra l'altro, che la Regione
mette a disposizione per la sua eventuale gestione nell'ambito del
progetto di coprogettazione la comunità alloggio domotizzata Maison
Équipée, struttura sita nel comune di Saint-Marcel composta da tre
unità abitative con soluzione di accessibilità e domotica
differenziate - e a seguito dell'approvazione del sub-comodato
della struttura a l'Esprit à l'Envers SCS avvenuto nel giugno 2020,
DGR n. 533 del 26 giugno 2020, sono state avviate con le strutture
competenti, cioè Struttura Espropriazioni, valorizzazione del
patrimonio e Casa da gioco e Struttura Edilizia patrimonio
immobiliare e infrastrutture sportive, le procedure necessarie per
poter permettere l'utilizzo della casa domotizzata all'ATI
mandataria rappresentata dalla Cooperativa sociale l'Esprit à
l'Envers.
A seguito dei vari sopralluoghi effettuati nel corso dell'anno
2019/2020, è stato tuttavia verificato che gli interventi da
mettere in atto per rendere funzionale la struttura sarebbero stati
estremamente ingenti sia economicamente che strutturalmente in
quanto non solo le attrezzature domotiche non erano del tutto
funzionanti, ma risultavano ormai obsolete. Inoltre, previo
confronto con le associazioni maggiormente rappresentative
nell'ambito della disabilità, è stato condiviso che, prima di
intervenire eventualmente per la sostituzione o la riparazione
della strumentazione domotica, si rende necessario ridefinire i
bisogni ai quali la struttura può dare risposta nell'ambito del
sistema complessivo dei servizi per la disabilità anche in base
all'evoluzione del fabbisogno del sistema medesimo. Tale analisi è
stata avviata in collaborazione con gli enti del terzo settore e
con le strutture regionali competenti ed è tuttora in corso.
Infine il doveroso utilizzo della casa domotica è considerato
prioritario nell'ambito dei compiti del gruppo interistituzionale
sulla disabilità, che ha tra i suoi obiettivi essenziali
l'elaborazione di linee politiche condivise sul percorso di
inclusione delle persone disabili e la messa a punto di una
possibile organizzazione globale di azioni specifiche, servizi e
modelli organizzativi, anche in raccordo con quanto pianificato
nella deliberazione di Giunta n. 8 del 2018, Sezione Abitare, vita
affettiva e delle relazioni, che prevede di integrare nel progetto
"Abitabilità" la realtà della casa domotica anche attraverso
progetti di accoglienza turistica integrata in pacchetti di servizi
e luoghi che garantiscono una piena accessibilità.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Non lo ha detto, Assessore, ma
possiamo indovinare la risposta alla domanda n. 1, cioè quanti
siano gli utenti che dalla data del 18 settembre 2019 ad oggi
abbiamo usufruito della suddetta casa domotica, la risposta è zero.
Questa struttura è aperta dal 2008 ed è composta, come molti
sapranno, chi si occupa di disabilità, da 3 unità abitative che
possono ospitare fino a 5 persone e non so se lei ne è a
conoscenza, ma la spesa che è stata fatta per costruire questa
struttura, che è una struttura in realtà d'eccellenza e
d'avanguardia, lo era nel 2019, io non credo che il Covid abbia
potuto far diventare obsolete le strumentazioni e i funzionamenti
della struttura... ed è stata anche oggetto di studi peraltro
questa struttura, che rende la vita, per chi ha delle disabilità
gravissime, assolutamente indipendente... il costo è stato di 2,1
milioni di euro per costruire l'intera struttura a cui vanno
sommati anche i costi di gestione, i bandi di affidamento e
quant'altro abbiamo elencato, che, mal contati, indicativamente
costano 100 mila euro l'anno, quindi dal 2008 ad oggi 100 mila euro
l'anno sono stati spesi come costi di gestione.
Quando questa struttura fu ultimata nel 2008, venne fatta una
stima al momento della sua costruzione: si stimava che su 5.000
disabili presenti in Valle d'Aosta ben 2.650 potessero usufruirne,
è stato fatto uno studio specifico. Peccato che in dieci anni abbia
visto - pensi, Assessore - meno di 5 persone a poterne usufruire,
quindi 2,1 milioni per affrontare una struttura all'avanguardia,
che dovrebbe essere un vanto di questa Regione considerato che
serve appunto per rendere meno difficoltosa la vita per chi ha
disabilità gravissime e nessun utilizzo o un utilizzo
limitatissimo.
Lei, Assessore, ci ha parlato però, secondo me, delle due
problematiche più importanti, cioè il non funzionamento e
l'obsolescenza da una parte e la coprogettazione dall'altra.
Cominciamo con il non funzionamento. Lei non so se lo sa, ma è
stato fatto un sopralluogo mi pare tra il 2018 e il 2019 nel quale
i nuovi responsabili, cioè quelli che hanno preso in gestione la
struttura, così come i dirigenti e i funzionari della Regione sono
rimasti chiusi dentro l'ascensore, perché coloro i quali hanno
preso in gestione la struttura semplicemente non erano e non sono
in grado di farla funzionare e incredibilmente... questa struttura
è stata fatta funzionare nel passato, però coloro che hanno fatto
funzionare questa struttura nel passato non sono mai stati
interpellati. È una cosa curiosa ed è una cosa, Assessore, che
deriva da questa maledettissima coprogettazione, e glielo assicuro
che io mi batterò contro questa coprogettazione con tutte le mie
forze, comprese ovviamente quelle di coloro che occupano altri
uffici con le dovute segnalazioni perché lei sa benissimo che tra
coprogettazione e affidamento tramite bando corre ovviamente un
universo intero e affidare una struttura con un bel progettino
scritto sulla carta non equivale a fare un'offerta economica con
una parte di offerta economica e una parte di offerta sul
capitolato tecnico, chiamiamolo così.
Questa differenza di gestione quindi evidentemente è stata
interpretata... è stata purtroppo presa in carico perché è stato
fatto un affidamento che non teneva conto anche della conoscenza
tecnica della struttura e di chi andava a prenderla in carico. Se
chi l'ha presa in carico, e parliamo perlomeno da quando sono qua,
dal 2018 ad oggi, non è riuscito a far funzionare questa struttura
e non è riuscito a prendere in carico nemmeno un disabile con una
struttura che ci è costata 2,1 milioni di euro e con 100 mila euro
di gestione all'anno, un problema c'è. Non è un problema di
obsolescenza, glielo posso garantire, Assessore, è un problema di
gestione.
Assessore, quindi io le chiedo cortesemente di approfondire
questo sistema di gestione, di approfondire coloro i quali hanno
preso in gestione questa struttura e continuano a non farla
funzionare, perché evidentemente stiamo assistendo a uno spreco
epocale, uno spreco gigantesco di una struttura che potrebbe essere
utile a tantissimi disabili e che non viene utilizzata perché chi
ce l'ha in gestione l'ha presa tramite una simpatica relazioncina
su un foglietto volante e dopo non è stato in grado di farla
funzionare perché non ne conosce le specifiche tecniche, perché non
ha mai avuto in gestione una struttura di questo tipo.
Assessore, le chiedo cortesemente di fare mente locale,
approfondisca il tutto perché questa questione grida vendetta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK