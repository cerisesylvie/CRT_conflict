Consiglio Regionale della Valle d'Aosta - Oggetto del Consiglio n. 2233 del 6 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2233 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2233/X Iniziative per regolarizzare la situazione
della direzione sanitaria dell'Ospedale di Aosta.
(Interrogazione)
Interrogazione Premesso che la situazione della Direzione
sanitaria dell'ospedale di Aosta risulta essere assolutamente
anomala per le seguenti ragioni:
1) il posto di dirigente sanitario è coperto interinalmente dal
1° gennaio 1993 dal primario della Medicina;
2) l'incarico sarebbe stato rinnovato l'ultima volta nel 1994
senza ricorrere, come era stato fatto in precedenza, alla regolare
procedura della selezione fra primari per consentire di affidare
l'incarico temporaneo a chi è in possesso di maggiore
qualificazione in ambito igienistico;
3) a tale incarico doveva seguire l'indicazione della scadenza
con deliberazione che risulterebbe non essere mai stata
adottata;
4) l'attuale incaricato sarebbe sprovvisto sia dei titoli
specifici che di qualsiasi specializzazione in ambito igienistico
per cui sarebbe privo dei requisiti che il recente decreto
ministeriale 16 maggio 1996, n. 413 prevede per l'ammissione agli
esami di idoneità alla funzione di direttore sanitario ospedaliero
per ospedali eretti in azienda, di dirigente sanitario in ospedali
non eretti in azienda, di direttore sanitario dell'USL;
5) con recente disposizione scritta della segretaria (!) della
direzione sanitaria è stato stabilito di abolire nella firma degli
atti e nella corrispondenza in indirizzo la dizione "facente
funzione" specificando che dovrà essere indicata la dizione
"direttore sanitario" che comporterebbe inoltre un differente
livello gerarchico in seno all'USL rispetto al dirigente
sanitario;
6) all'attuale incaricato la direzione generale dell'USL avrebbe
conferiti inoltre poteri e funzioni estranee alla posizione di
dirigente sanitario ospedaliero ricoperta per incarico.
Ritenuto che per quanto su esposto e premesso ci si trovi di
fronte a molteplici violazioni di legge;
Considerata sia la situazione di grave illegittimità che si è
così determinata e mantenuta, sia la delicatezza dei compiti
spettanti al dirigente sanitario anche sotto l'aspetto dei rapporti
gerarchici con gli altri primari;
il sottoscritto Consigliere regionale
Interroga
l'Assessore competente per conoscere:
1) quali iniziative intenda prendere presso la direzione
generale per riportare, in tempi brevi, nell'ambito della legalità,
almeno sotto l'aspetto dell'attivazione di una regolare
graduatoria, la situazione in attesa delle prove concorsuali che
non potranno essere espletate prima di un anno.
F.to: Chiarello
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) L'Assessorato ha provveduto a chiedere
puntualmente osservazioni all'USL in merito all'interrogazione
presentata dal Consigliere Chiarello, e l'USL ha fornito una prima
risposta in data 21 ottobre e in seguito, a richiesta di migliori
precisazioni da parte sempre dell'Assessorato, una seconda risposta
in data 31 ottobre. Do lettura delle due risposte:
"In riferimento alla nota dell'Assessorato, premesso che
l'attuale pianta organica riordinata dall'USL nel 1995 e approvata
dalla Giunta regionale con delibera 4406 del 26 maggio 1995, non
prevede il posto di direttore sanitario ospedaliero ma solo quelli
di vicedirettore e di ispettore sanitario. In riferimento al punto
1 che riguarda la copertura internale dal 1° gennaio '93, si fa
presente che l'allora amministratore straordinario dell'USL in
relazione alla scadenza della convenzione con il dr. Barbero,
dicembre '92, richiese a tutti i primari del Presidio ospedaliero
la disponibilità ad espletare le funzioni di responsabile dell'U.O.
di vigilanza igienico sanitaria, con distacco delle funzioni di
diagnosi e cura in ottemperanza dell'articolo 7 della legge
438/92.
L'unico primario che ha dato la propria disponibilità è stato il
dr. Pietro Bosso, responsabile dell'U.O. di medicina interna.
In seguito a tale selezione, con delibera n. 3602 del 30
dicembre 1992, al dr. Bosso sono state affidate le funzioni di
responsabile dell'U.O. di vigilanza igienico sanitaria fino al 30
giugno 1993 in attesa di espletamento di pubblico concorso.
Per quanto riguarda il rinnovo dell'incarico, è intervenuta la
delibera n. 1870 del 5 luglio 1993, che proroga le funzioni al dr.
Bosso fino al 31 novembre 1993.
La delibera n. 310 del 24 gennaio 1994 prorogava ulteriormente
le funzioni fino alla data di inizio del vincitore di un avviso
interno, contestualmente bandito con delibera n. 309 del 24 gennaio
1994.
Con delibera n. 1068 dell'11 aprile 1994 il dr. Bosso veniva
dichiarato vincitore dell'avviso interno per il conferimento delle
funzioni di responsabile dell'U.O. di vigilanza
igienico-sanitaria.
Con delibera n. 1 del 1° luglio 1994 il direttore generale
dell'USL conferma tali funzioni temporanee al dr. Bosso.
Si fa presente che l'affidamento delle funzioni di direttore
sanitario ad un primario ospedaliero, di cui al citato articolo 7,
comma 9, della legge 438, non fa riferimento al possesso di
specifiche qualifiche in ambito igienistico.
Per quanto riguarda il punto 3 dell'interrogazione si conferma
che non è mai stata adottata una deliberazione relativa a
scadenza.
Per quanto riguarda il punto 4 si fa presente che i titoli
relativi all'ammissione all'esame di idoneità non sono mai stati
presi in considerazione quale criterio di selezione per le funzioni
attualmente assegnate. É utile ribadire che attualmente non è
assegnato un incarico ma sono assegnate delle funzioni, e che non è
possibile una diversa assegnazione fino a quando non sarà
formalmente istituito il posto di direttore sanitario.
Per quanto riguarda il punto 5, è utile sottolineare che il
termine "facente funzione" viene indicato per personale di
qualifica inferiore che svolge funzioni di qualifica superiore.
Si sottolinea che l'attività svolta dal dr. Bosso non comporta
per lo stesso nessun incremento retributivo.
Per quanto riguarda il punto 6 lo scrivente, dr. Bragonzi, non
ha mai conferito al dr. Bosso poteri e funzioni estranee a quelle
di responsabile di U.O. di vigilanza igienico-sanitaria".
Con successiva lettera il dr. Bragonzi precisa, in riferimento
alla nota protocollo dell'Assessorato di pari oggetto, quanto
segue:
"Per quanto concerne il punto 2 dell'interrogazione consiliare,
non si hanno riferimenti e valutazioni fino alla data del 30
novembre 1995, in quanto non vi sono atti formali in merito. Al 1°
dicembre 1995, in qualità di commissario straordinario, si è
considerato opportuno non prevedere cambiamenti nell'assetto
dirigenziale, se non per situazioni oggettivamente non rinviabili -
vedasi nomina primario dell'U.O. di anestesia - anche in
considerazione della sostanziale correttezza formale delle funzioni
in essere.
Al mese di maggio '96, con la nomina a direttore generale, si è
previsto un riordino organizzativo complessivo anche in relazione
alla necessità di nomina della direzione sanitaria e della
direzione amministrativa dell'USL in relazione alle indicazioni
previste nella ipotesi di piano sanitario regionale. Si ritiene
pertanto che l'affidamento di funzioni di direzione sanitaria
ospedaliera possa essere affrontato immediatamente dopo la nomina
dei dirigenti sopracitati e con ciò si ritiene di aver risposto
anche per quanto riguarda i requisiti previsti.
Si ribadisce che a parere dello scrivente non vi siano
inadempienze formali né attribuzioni di funzioni difformi da quanto
previsto dalla vigente normativa. Comunque, al fine di avere la
massima certezza si è richiesto un parere legale.
F.to Dr. Bragonzi".
Per quanto riguarda l'Assessorato vorrei chiarire che il punto
focale di questa risposta sta nel fatto che non esiste a tutt'oggi
il posto in pianta organica di direttore sanitario, perché le
successive leggi finanziarie hanno fotografato le piante organiche
dell'USL prima alla data del 30 giugno 1993, e a questo siamo con
la legge 573/93, e adesso con la finanziaria in corso si dice che
le USL rideterminano la pianta organica alla data del 20 giugno
1996, previa predisposizione dei carichi di lavoro. Per cui in
questo momento non esiste il posto di direttore sanitario e in
quanto tale il dr. Bosso, che è un primario al pari livello di
tutti gli altri primari svolge semplicemente le funzioni, non ha un
incarico di direttore sanitario e non ha nessuna indennità
economica corrispondente.
Se l'interrogazione decolla dal fatto che la segreteria della
direzione sanitaria avrebbe dato disposizioni di togliere la
dizione "facente funzione", concordo con l'interrogante nel senso
che la dizione FF dovrebbe rimanere, perché non si tratta di
incarico, ma si tratta di facente funzione, e questo è un punto che
gli uffici dell'Assessorato hanno già fatto presente alla direzione
generale dell'USL.
Ripeto che se passa la finanziaria, bisognerà predisporre i
carichi di lavoro, la finanziaria dice che questi carichi di lavoro
devono essere fatti entro la data del 30 aprile 1997.
Aggiungo inoltre che l'USL si è attivata in questo periodo,
bandendo successivi concorsi per il posto di vicedirettore
sanitario e di ispettore sanitario, che sono anche vacanti -
l'ultimo concorso è stato espletato il mese di giugno di quest'anno
- posti che sono andati deserti perché nessuno si è presentato per
il posto di vicedirettore sanitario. Quindi in questo momento l'USL
non ha il direttore sanitario ospedaliero, non ha il vicedirettore
sanitario ospedaliero, non ha l'ispettore sanitario
ospedaliero.
La cosa, come dice il direttore generale, potrà essere rivista
entro questa data del '97, dopo di che dovrà essere bandito il
concorso seguendo le procedure di legge.
Presidente Ha chiesto la parola il Consigliere Chiarello.
Chiarello (RC) Ringrazio l'Assessore, è stato abbastanza chiaro
nella sua risposta, però non c'è tanta chiarezza dal '92 in avanti
per le cose che si sono succedute, e poi mi ha anticipato
nell'ultima risposta, quando mi dice che il facente funzione è
stato cancellato addirittura dalla segreteria. É una cosa strana
anche quella.
Che poi sia stato bandito, come ha detto l'Assessore, un posto
per vicedirettore sanitario e il direttore sanitario non ci sia, mi
fa dire che c'è qualcosa che stride in questa vicenda. Spero, come
ha detto l'Assessore, che con la finanziaria o anche senza
finanziaria si chiariscano queste funzioni all'interno
dell'Ospedale.
Mi assenterò dai lavori per un grave motivo di famiglia, a
seguito di un decesso che ho avuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK