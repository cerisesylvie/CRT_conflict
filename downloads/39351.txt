Consiglio Regionale della Valle d'Aosta - Oggetto del Consiglio n. 2593 del 7 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2593 del 7 febbraio 2017 - Resoconto
OGGETTO N. 2593/XIV - Interrogazione: "Programma d'azione per
garantire una maggiore efficienza nella realizzazione di lavori
pubblici".
Rosset (Presidente) -
Punto n. 8 all'ordine del girono.
Ha chiesto la parola l'assessore Baccega, ne ha facoltà.
Baccega (SA) -
È un'interrogazione che ne racchiude
quattro e non so se avremo il tempo per elaborare tutti i concetti,
però sono sicuro che a breve ci ritroveremo in Commissione per
approvare il piano operativo e allora avremo modo di approfondire
meglio le questioni, che vanno affrontate con un'attenta analisi
dei dati disponibili e vanno anche correlate agli andamenti
nazionali, dove alcune cose erano già state anticipate nel DEFR
(Documento di Economia e Finanza Regionale) che era stato
presentato in Consiglio e che vedeva la Valle d'Aosta con una
flessione al di sotto della media dell'area Nord-Ovest, che era
meno 16,4 percento rispetto al meno 15 percento della Valle
d'Aosta. Anche il rapporto del gennaio 2017 dell'osservatorio
congiunturale sull'industria delle costruzioni dell'ANCE
(Associazione Nazionale Costruttori Edili) dava dei valori in
termini di occupati che erano un pochino più confortanti rispetto
agli anni precedenti. C'era un calo del 5,6 percento nel 2013, un
calo di occupati del 9,5 percento nel 2014, del 9,2 percento nel
2015, mentre i primi nove mesi del 2016 danno un dato del più 0,3
percento. Niente di esaltante, ma un piccolo segnale
confortante.
Passerei a rispondere al quesito n. 4, perché poi è la parte
politica che più ci interessa, laddove si è fatto uno sforzo per
avere una maggiore efficienza, che è l'obiettivo prioritario che ci
siamo posti e quindi non parlerei di annunci, direi meglio
comunicazioni: sono quelle legate all'approvazione del piano
lavori, ai singoli interventi, alle leggi di settore, alla legge n.
26 e ai fondi di inclusione sociale che spesso hanno una scheda
generica e vanno comunicate più nel dettaglio. I dati e la stessa
realtà sono complessi e meritano di analizzare con calma tutti i
segnali che spesso possono essere contraddittori, quindi vanno
sicuramente approfonditi.
Voglio ricordare i dati degli interventi approvati nell'ultimo
triennio con i piani operativi dei lavori pubblici. Nel 2014
avevamo 145 interventi per 62 milioni 631 mila euro, nel 2015 184
interventi per 87 milioni 913 mila euro, nel 2016 200 interventi
per 76 milioni 959 mila euro. Tutti con finanziamenti certi, quindi
con le risorse disponibili per dare il la alla progettazione o,
dove c'era già la progettazione, ai bandi di gara.
I dati danno una situazione di contrazione delle risorse rese
disponibili rispetto agli anni precedenti. È significativo, però,
evidenziare che queste risorse sono state distribuite su un numero
maggiore di lavori di piccola taglia, anche per venire incontro
alle esigenze della piccola impresa, che era un forte
input
venuto dal Consiglio regionale. Quindi l'aumento delle risorse, le
priorità e i piccoli lavori sono stati accompagnati da un indirizzo
preciso verso le modalità dei contraenti. Ricordo a tal proposito
gli indirizzi agli uffici, contenuti nella delibera di approvazione
del piano operativo 2016 per l'applicazione del nuovo codice dei
contratti entrato in vigore nell'aprile del 2016, in cui si
dettavano le regole di centralizzazione alla SUA (Stazione Unica
Appaltante) e le modalità di affidamento dei lavori pubblici e dei
servizi attinenti all'architettura e all'ingegneria, proprio nelle
more della costituzione dell'elenco degli operatori economici, che
è uno degli obiettivi che a breve porteremo a compimento attraverso
il confronto che ci sarà sulla base del piano operativo
2017/19.
Se l'entrata in vigore del nuovo codice ha costituito da un lato
un elemento di rallentamento nelle procedure di affidamento dei
lavori, soprattutto nel 2016, bisogna anche evidenziare che proprio
una nuova flessibilità di gestione delle procedure, riconosciuta
dalla normativa alle stazioni appaltanti, ha permesso di utilizzare
procedure di affidamento maggiormente attente al mercato locale.
Quindi, l'attenzione al mercato locale, la maggiore efficienza
delle procedure e l'aumento degli investimenti sono i tre pilastri
della strategia nel settore dei lavori pubblici per il triennio
2017/19, con un'evoluzione più evidente di quanto già avviato nel
2016.
Per definire i contenuti e le modalità di queste linee d'azione,
da più di un anno è stato avviato un confronto con gli operatori
economici regionali, imprese e professionisti nell'ambito della
Consulta regionale dei lavori pubblici. L'occasione è stata data
dalla necessità di definire le regole di gestione degli appalti
pubblici, a seguito del nuovo codice e dell'approvazione dei suoi
provvedimenti attuativi, l'ultimo dei quali è del dicembre 2016. Il
nuovo codice lascia infatti margine di discrezionalità nella
definizione delle procedure operative, pur fissando dei precisi
paletti. Nei diversi incontri sono state sviluppate e analizzate le
modalità di diversa gestione degli appalti, per poter essere
maggiormente rispondenti alle esigenze del mercato. L'attenzione
però alla piccola impresa, con appalti di lavori pubblici di tagli
adeguati alle loro capacità, rimane un obiettivo prioritario.
L'Amministrazione regionale ha avviato anche una
riorganizzazione dei processi di affidamento e di esecuzione dei
lavori, che dovrebbe e vorrebbe aumentare l'efficienza della spesa.
Le risorse saranno anche inferiori rispetto ad anni fa, ma la
macchina regionale cercherà di spendere con maggiore rapidità. La
centralizzazione degli appalti, la formazione dei tecnici, la
semplificazione delle procedure sono tutti elementi di un complesso
lavoro di riorganizzazione che abbiamo avviato nell'ultimo anno e
che proseguirà nel 2017.
Non possiamo comunque dimenticare il processo tortuoso di
assegnazione degli appalti. Da quando la pubblica amministrazione
decide di realizzare un'opera pubblica - ne abbiamo appena parlato
con l'intervento della collega Rini - ci sono passaggi
amministrativi obbligatori e ben definiti dalla normativa, che
inevitabilmente vanno rispettati. Quando si decide di fare un'opera
pubblica in una certa data, il processo va decisamente oltre le
aspettative pianificate. A partire dall'inserimento dell'intervento
dei documenti programmatori, che è il piano dei lavori pubblici,
alle tre fasi di progettazione che, se date all'esterno, prevedono
l'esecuzione di gare d'appalto per arrivare infine al bando di gara
per l'esecuzione dei lavori.
L'aumento delle risorse disponibili per il triennio 2017/19 che
presenteremo a breve con il programma triennale dei lavori
pubblici, dovrebbe quindi consentire di ipotizzare ulteriori lievi
miglioramenti della situazione. Il programma sarà accompagnato da
linee di indirizzo specifiche su modalità di gestione delle
procedure d'appalto e, più in generale, dei lavori pubblici nei
termini che ho appena illustrato. Gli investimenti previsti sono,
però, ancora lontani da quel triennio 2010/13, quindi anche gli
effetti attesi saranno per forza limitati. Anche perché sono stati
stralciati i residui attivi dalle risorse che erano dell'ex
alluvione. Il lavoro fatto finora non si è concluso, ma verrà
perseguito ancora per tanto tempo e i risultati non potranno certo
essere eclatanti, ma consideriamo che ci possa essere una
importante ripresa per il comparto.
Entrando nel merito delle sue richieste specifiche, vedo se
riesco in un minuto a darle i dati. I contratti per i lavori
pubblici stipulati dall'Amministrazione regionale nel 2014, 2015 e
2016 sono 88 nel 2014, 80 nel 2015, 112 nel 2016. I lavori iniziati
nel corso del 2014 sono 80, 87 nel 2015 e 81 nel 2016. I lavori
completati: 91 nel 2014, 97 nel 2015 e 55 nel 2016. I lavori
pagati: nel 2014 80, nel 2015 87 e nel 2016 81. Poi, se vuole
questi dati glieli giro via posta elettronica.
Dalle ore 11:36 assume la presidenza il vicepresidente
Farcoz
.
Farcoz (Président) -
La parole au collègue Chatrian.
Chatrian (ALPE) -
Noi abbiamo voluto presentare questa
iniziativa per fare il punto della situazione del settore che
probabilmente ha sofferto più di tutti gli altri, non solo nella
nostra regione. Però i nostri dati sono impietosi. Non vogliamo
confrontare le disponibilità, le cifre e le possibilità degli anni
2005/10, tant'è vero che nelle premesse - come lei ha potuto
analizzare e studiare - noi abbiamo cercato di contestualizzare il
quadriennio 2012/16 in piena crisi. Però già in piena crisi, questo
settore è comunque quello che ha perso più addetti: più di un
terzo. Questi sono dati che lei conosce quanto noi, sono le
statistiche delle aziende e degli operai: in quattro anni da
tremila unità praticamente si è passati a duemila unità. Un settore
che a oggi vive una fase di stallo, ma che comunque permane in
forte in crisi e in grossa difficoltà.
Abbiamo voluto porre queste domande così puntuali, perché c'è un
ragionamento di fondo troppo importante. Lei ci dice che stiamo
cercando di programmare meglio, che stiamo cercando di organizzare
meglio la SUA (Stazione Unica Appaltante), di accompagnare l'iter
amministrativo all'interno della pubblica amministrazione tutta,
non solo del suo dicastero, ma di tutto il Governo. Però poi alla
fine il dato finale qual è? Perché poi, come in tutte le famiglie,
bisogna tirare le somme e dirsi che cosa si è fatto. Nel 2014
quanti sono i lavori non solo terminati ma anche pagati? Per quanti
l'Amministrazione ha messo mano al portafoglio e ha staccato un
assegno, mettendo in circolo quella liquidità legata a un lavoro
terminato? Il dato che ci sta dando oggi, purtroppo, ci mette nella
condizione di dire che sono pochi!
Non so se segue il ragionamento che cerchiamo di fare. Ecco
perché nell'ultima domanda abbiamo posto questo quesito: "quali
azioni ha previsto di mettere in campo per garantire una maggiore
efficienza dei lavori pubblici e concretizzare gli annunci fatti".
A sentire gli annunci che lei fa, come Assessore incaricato, sembra
quasi che ci siano decine e decine di milioni di euro, ma non è
così: sono sempre gli stessi che ogni anno più o meno riproponete.
Capisce che se mettiamo un punto e a capo, nel 2014 quanti lavori
sono stati pagati? Ottanta. Ma di quanto parliamo: 5 milioni di
euro? Nel 2015 i lavori sono 70: parliamo di 3 milioni di euro? Nel
2016, 83: parliamo di 6 milioni. La somma fa 14 milioni di euro nel
triennio! E a sentire lo
status
della programmazione per il
prossimo triennio 2017/19 ci sarebbero decine e decine di milioni
di euro, ma non è così!
Le imprese si chiedono dove siano questi soldi. Pertanto bisogna
fermare il boccino, come si fa in qualsiasi famiglia, e dirsi: i
lavori partiti nel 2016 sono stati 60, i lavori terminati 30, i
lavori pagati 25 e nelle tasche delle imprese sono confluiti 3
milioni di euro pubblici. Lei sa, perché continua a fare incontri
con le aziende e con la Consulta regionale per i lavori pubblici,
quale sia a oggi la domanda che arriva dagli artigiani, dagli
imprenditori e dalla media impresa - come diceva, lei ha ricevuto
il mandato di dare realizzazione a dei piccoli e medi appalti - ma
alla fine il pagato annuale è pochissimo: ecco la criticità!
Fermiamoci un momento. Lei dice che ci porterà il triennale, ma
fermiamoci e diciamo alle imprese che per il 2017 ci saranno 3
milioni di euro e che per il 2018 veramente ci saranno 5 milioni di
euro! Questa è una nostra opinione nel momento in cui la risposta
che ci ha dato l'Assessore, purtroppo va nella direzione che agli
annunci non sempre corrispondono i fatti reali e il
gap
, il
dato finale della vera disponibilità liquida che va nelle tasche
delle medie e piccole aziende è molto limitato.
Termino dicendo che valuteremo in III Commissione la proposta
che ci farà nelle prossime settimane, ma dobbiamo tutti insieme,
Governo e Consiglio reginale, cercare delle soluzioni per essere
più rapidi, in modo che alla scelta corrisponda comunque il
risultato. Questo è l'auspicio della nostra iniziativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK