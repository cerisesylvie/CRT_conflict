Consiglio Regionale della Valle d'Aosta - Oggetto del Consiglio n. 2309 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2309 del 21 marzo 2012 - Resoconto
OGGETTO N. 2309/XIII - Interpellanza: "Promozione di
iniziative di sensibilizzazione degli enti locali per l'utilizzo
complessivo dei fondi destinati alla realizzazione di lavori di
utilità sociale".
Interpellanza
Sottolineata la grande importanza, soprattutto in un momento
difficile quale quello attuale, dei Lavori di Utilità Sociale (LUS)
quale strumento di politica attiva del lavoro attraverso il quale
Comuni e Comunità montane possono offrire occasioni di lavoro a
persone che si trovano in una situazione temporanea di difficoltà e
sostenerle nel corso del loro reinserimento lavorativo;
Considerato che la Regione mette a disposizione del Comune di
Aosta e delle Comunità montane della Valle appositi contributi per
la realizzazione dei lavori di utilità sociale;
Appreso che nell'anno 2010 a fronte di un contributo
disponibile di euro 1.507.600,00 sono rimasti inutilizzati euro
247.464,25 e che nell'anno 2011, a fronte della stessa
disponibilità sono rimasti inutilizzati euro 113.528,40;
i sottoscritti Consiglieri regionali
Interpellano
la Giunta regionale per conoscere:
1) se è a conoscenza dei motivi del mancato utilizzo da parte
degli enti locali dell'intero contributo regionale messo a
disposizione per la realizzazione dei lavori di utilità
sociale;
2) quali iniziative e/o correttivi intenda introdurre al fine
di sensibilizzare maggiormente gli enti locali su tale argomento e
di introdurre, eventualmente, modalità di ridistribuzione tra le
diverse Comunità montane dei contributi a disposizione.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza volevamo evidenziare la grande
importanza, soprattutto in un momento difficile quale quello
attuale, dei Lavori di Utilità Sociale (LUS) quale strumento di
politica attiva del lavoro attraverso il quale Comuni e Comunità
montane possono offrire occasioni di lavoro a persone che si
trovano in una situazione temporanea di difficoltà e per sostenerle
nel corso del loro reinserimento lavorativo.
Considerato che la Regione mette a disposizione del Comune di
Aosta e delle Comunità montane della Valle appositi contributi per
la realizzazione dei lavori di utilità sociale; appreso che
nell'anno 2010, a fronte di un contributo disponibile di euro
1.507.600, sono rimasti inutilizzati euro 247.464 e che nell'anno
2011, a fronte della stessa disponibilità, sono rimasti
inutilizzati euro 113.528, volevamo sapere dall'Assessore
competente
"se è a conoscenza dei motivi del mancato utilizzo da
parte degli enti locali dell'intero contributo regionale messo a
disposizione per la realizzazione dei lavori di utilità
sociale"
e
"quali iniziative e/o correttivi intenda
introdurre al fine di sensibilizzare maggiormente gli enti locali
su tale argomento e di introdurre, eventualmente, modalità di
ridistribuzione tra le diverse Comunità montane dei contributi a
disposizione"
. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio la collega
Fontana per aver messo l'accento su un tema delicato, è un altro di
quei punti che aveva fatto oggetto del piano triennale del lavoro.
Voglio ricordare che su questo si era molto insistito, perché
offriva la possibilità di dare una risposta su tutto il territorio,
tenendo conto che ogni Comune aveva la possibilità di favorire le
persone in difficoltà, con alcune problematiche fisiche, che
potevano fare...
(interruzione del Consigliere Segretario Rigo, fuori
microfono)
...esattamente...questa era la motivazione forte che portava a
dire che tale strumento è e rimane uno strumento importante. Non
posso quindi che condividere questa preoccupazione, tanto che
nell'incontro di ieri con il Direttivo dei Sindaci ho chiesto di
avere nel più breve tempo un piano di utilizzo e di intervento
delle somme per quest'anno - mi hanno assicurato che entro un mese
sarà pronto -, garantendo anche, se ci fossero delle esigenze
ulteriori, la possibilità di comunicarlo per tempo, in modo che
possiamo prevedere una parte dell'utilizzo di quel fondo del 2011
per la finalità dei LUS; quindi non solo è condivisibile, ma di
più.
Sul resto ha già detto la collega, purtroppo c'è stato nel 2010
tale avanzo, in parte giustificato dal fatto che gli enti locali
non avevano ritenuto di presentare progetti a gestione diretta,
anche questo è anomalo; tenendo conto che ci sono una serie di
piccoli lavoretti che non possono essere fatti, potevano presentare
un progettino e farlo direttamente. Fra l'altro, accettiamo che ci
sia una sola persona, due persone che lavorano per ripitturare,
risistemare delle piccole cose che nei comuni sono importanti con
queste cifre. Per il resto 56.000 euro erano legati allo
scostamento fra le risorse degli enti ai progetti di recupero e
l'importo a questi quantificati, anche su questo abbiamo
specificato che, se ci fossero delle difficoltà, ci potranno essere
compensazioni, ma dobbiamo solo saperlo per tempo, perché, se lo
sappiamo alla fine dell'anno, la cosa presenta delle difficoltà
oggettive. Concordiamo su questo, non solo, darò notizia alla
collega Fontana e, se necessario, a tutto il Consiglio di come
procede l'utilizzo dei fondi, che, come giustamente lei ha
sollecitato, devono essere utilizzati per il valore sociale,
soprattutto in questo particolare momento di difficoltà.
Grazie.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente.
Mi fa molto piacere che condivida la nostra preoccupazione. Sono
stupita anche dai Comuni, proprio in un momento del genere, dove
non riusciamo a dare risposte a tutte quelle persone che non
trovano lavoro, avere degli avanzi così mi sembra un
pochino...comunque speriamo che almeno in futuro riescano a capire
l'importanza, perché mai come in questo momento c'è tantissima
gente disoccupata. Condivido con lei, Presidente, che anche una o
due persone che riusciamo a far lavorare...anche se non risolviamo
il problema, cominciamo però a dare delle risposte. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK