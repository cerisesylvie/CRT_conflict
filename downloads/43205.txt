Consiglio Regionale della Valle d'Aosta - Oggetto del Consiglio n. 633 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 633 del 27 maggio 2021 - Resoconto
OGGETTO N. 633/XVI - Interpellanza: "Sviluppo di un nuovo
piano di copertura in banda ultralarga per garantire l'uniformità
di collegamento Wi-Fi su tutto il territorio regionale".
Sammaritani (Presidente) -
Passiamo al punto n. 43
all'ordine del giorno. Per l'illustrazione la parola al consigliere
Spelgatti, prego.
Spelgatti (LEGA VDA) -
Considerata l'importanza ormai
fondamentale della presenza presso le case di tutti i valdostani di
un collegamento alla rete Internet con velocità di connessione
adeguata; visto che l'Amministrazione regionale a partire dal 2009
ha avviato una serie di interventi strategici ricompresi nel piano
denominato VdA Broadbusiness, al fine di portare la fibra ottica
quale infrastruttura di rete di dorsale di nuova generazione
abilitante la banda ultralarga in tutti i settantatré comuni della
Regione, esclusa Aosta, creando dei percorsi a doppia via fisica
che vengono definiti anelli chiusi, per un totale complessivo di
oltre 700 chilometri di fibra ottica; appreso che nell'ambito dello
stesso intervento sono stati inoltre installati altresì 600 Hotspot
Wi-Fi pubblici per l'accesso alla banda ultra larga gratuita per i
cittadini e i turisti che frequentano la Valle d'Aosta; considerato
che il piano strutturato in più fasi è completato dal primo
novembre 2020 e che la manutenzione delle infrastrutture è gestita
dall'appaltatore per dieci anni. Tutto ciò premesso noi
interpelliamo il Consiglio regionale e la Giunta regionale per
sapere: quanto sia costato complessivamente l'intervento VdA
Broadbusiness; quale sia il costo annuale relativo alla gestione e
manutenzione della rete; se il Governo regionale abbia intenzione
di sviluppare un nuovo piano di copertura dell'ultimo miglio, in
modo da raggiungere l'obiettivo di fornire un collegamento
ultraveloce alla rete Internet per tutti i valdostani.
Da dove nasce questa interpellanza? Nasce da alcune segnalazioni
che ho ricevuto, in particolare dalla Valtournenche, in relazione a
problematiche relative alla rete e al fatto che spesso e volentieri
tutto salta, quindi tutti i collegamenti Internet saltano con delle
problematiche enormi - immaginate a livello turistico, di vita e
quant'altro - e a delle fotografie che mi sono state inviate in
relazione alla situazione della fibra ottica e agli impianti; poi
le produrrò, Assessore. Ad esempio, a Plan Maison c'è un palo della
luce in legno di non si sa quali anni, la centralina grigia e
quindi la cassettina attaccata a questo palo di legno, tutti i cavi
volanti che escono dalla centralina e che vanno su questo palo
tenuti con dello scotch nero, tutti arrotolati e tutti all'aria
aperta. Oppure, all'altezza di Antey-Saint-André trovo i cavi,
un'apparecchiatura nera, una cassetta nera attaccata con lo scotch
giallo piuttosto che nero direttamente al
guard rail
,
piuttosto che le foto di cavi che tagliano l'asfalto e poi però
quando escono dall'asfalto sono tenuti all'interno di una copertura
di plastica trasparente per un tratto lungo il muraglione e poi il
resto è volante e in mezzo al prato.
Le produrrò queste fotografie, in maniera tale che poi facciate
i dovuti approfondimenti e controlli, però la parte che mi
interessa di più di questa interpellanza è capire sostanzialmente
quanto abbiamo speso, quanto costa la manutenzione, ma anche capire
a questo punto, poi da qua seguiranno probabilmente altre
iniziative, chi è che anche deve verificare e controllare lo stato
di esecuzione dei lavori, perché con quello che è costato sarà
interessante poi anche capire come sia possibile che ci si trovi
con una situazione di questo tipo.
Presidente -
Per la risposta del Governo, la parola
all'assessore Marzi.
Marzi (AV-SA) -
Inizio con una risposta diciamo più
prosaica, per poi dopo tararmi rispetto alle sollecitazioni che a
margine lei ha proposto.
Grazie alla sua rete di proprietà la Valle d'Aosta può
conseguire la diffusione di una rete pubblica in fibra ottica su
tutto il suo territorio, assicurando massima copertura e
accessibilità della banda ultralarga presso le principali
postazioni radio, base degli operatori di telefonia mobile, delle
centrali Telecom, dei municipi ed in altri punti di interesse
regionale. L'obiettivo è di assicurare in prima istanza la
connettività delle aree agricolo-montane, migliorare
l'accessibilità alla rete per gli edifici scolastici, le strutture
sociosanitarie sul territorio, monitorare i flussi turistici,
realizzare la comunicazione del rischio in tutti i punti critici
del territorio, implementare la telemedicina e la teleassistenza.
In un territorio complesso come quello valdostano questi ambiti
sono e devono restare la priorità in un processo di
digitalizzazione, come condiviso con il collega Lavy in occasione
dell'iniziativa n. 13 di ieri.
Il progetto VdA Broadbusiness consiste nella realizzazione di
un'infrastruttura in fibra ottica di oltre 700 chilometri e 600
punti di accesso al
Wi-Fi
libero o
Hotspot
, con
connettività in banda ultralarga che consente la navigazione
web
in tutti i settantaquattro comuni della Valle d'Aosta.
Il piano di realizzazione prevede per il 2021 di connettere circa
17 mila unità abitative: nel 2019 le realizzazioni erano circa 2
mila, nel 2020 erano circa 8 mila. Si conta di arrivare nel 2022 a
connettere circa 33 mila unità per giungere a concludere le
installazioni previste che contano circa 60 mila unità.
Grazie all'infrastruttura di accesso Wi-Fi distribuita sui 600
access points
operativi sulla rete in fibra ottica,
realizzata sull'intero territorio regionale per agevolare l'accesso
alle infrastrutture digitali nel particolare periodo di pandemia
Sars-Cov-2, nel marzo del 2020 l'accesso alla stessa è stato
abilitato senza limitazioni d'uso.
In alcune località montane l'utilizzo privato alla rete risulta
ancora difficoltoso e per questo stiamo sollecitando gli operatori,
affinché per l'utenza finale si migliorino le condizioni di accesso
alla rete proprio per gli Hotspot Wi-Fi. La gestione presenta però
sensibili criticità dovute al passato in termini di continuità del
servizio erogato, poiché l'operatore interviene solo su
segnalazione dell'eventuale malfunzionamento e non in via
preventiva monitorando il corretto funzionamento della rete, anche
senza nostra segnalazione.
In data 10 dicembre 2020 abbiamo incontrato i referenti
dell'operatore preposto per l'analisi complessiva
dell'infrastrutturazione in banda ultralarga, rappresentando la
necessità di individuare soluzioni idonee a una migliore gestione
della rete dei 600 Hotspot Wi-Fi installati e gestiti nell'ambito
del progetto VdA Broadbusiness. Non avendo ricevuto ancora
riscontri in merito, a maggio del 2021 abbiamo loro sollecitato la
necessità di individuare un modello tecnico rispondente alle
esigenze evidenziate dalla Regione autonoma Valle d'Aosta, al fine
di affrontare e risolvere le criticità già evidenziate, facendo in
modo che gli Hotspot Wi-Fi siano sempre monitorati e quindi
operativi, e qualora non lo fossero, siano loro a rendersene conto
per primi non aspettando che sia una qualsiasi segnalazione a
doverlo fare presente. Ciò finora non era stato fatto.
Il piano per la realizzazione delle dorsali in fibra ottica sul
territorio regionale, inclusa altresì la rete dei 600 Hotspot
Wi-Fi, è costato complessivamente poco più di 24 milioni di euro di
cui 9,8 milioni sulla programmazione FESR 2007-2013, 12,6 milioni
di euro sulla programmazione FESR 2014-2020, 1,7 milioni di euro
sul bilancio regionale.
Quale sia il costo annuale, è la seconda domanda. Come previsto
dal bando di gara di realizzazione e gestione delle infrastrutture
in fibra ottica aggiudicato al raggruppamento temporaneo di impresa
Telecom Italia, Alpitel e Sirti, la manutenzione ordinaria
dell'intera infrastruttura prevede un costo annuale di euro 68 mila
più IVA.
La seconda parte della seconda domanda. Per quanto riguarda il
terzo quesito, come lei sa il piano di copertura dell'ultimo miglio
rientra nel piano nazionale per la banda ultralarga gestito dal
Ministero dello sviluppo economico per il tramite della propria
società
in house
Infratel e aggiudicato all'operatore Open
Fiber. Open Fiber ha l'obiettivo di coprire l'85 percento del
territorio regionale, le circa 60 mila abitazioni che ho citato
prima, e in relazione all'ultima revisione del cronoprogramma di
completamento delle attività di realizzazione del piano per la
Valle d'Aosta, i lavori si completeranno almeno nel 2022.
Il cronoprogramma dell'infrastruttura tecnologica vedeva l'avvio
dei lavori in data primo giugno 2018, questo è il motivo per il
quale l'ho citato, come lei sa. Lo stato di avanzamento all'arrivo
dell'attuale Governo contava il numero di dieci comuni abilitati ai
servizi di collegamento con la fibra ottica fino alle abitazioni,
quello che tecnicamente viene definito FTTH. Ad aprile 2021 i
comuni abilitati sono saliti al numero di quindici, parallelamente
risultano aperti i cantieri su ventuno comuni ed altri sedici
comuni, disponendo del progetto esecutivo approvato, saranno a
breve cantierizzabili. I restanti comuni inclusi nel piano sono
nella fase di progettazione esecutiva. In pochi mesi, quindi, molto
è stato fatto e si sono superati i risultati dei due anni
precedenti.
Come Regione non esiste alcun legame con Open Fiber, in quanto
l'impresa opera per conto del Ministero attraverso Infratel. Come
Regione si era chiesto di poter gestire direttamente i
finanziamenti, ma a livello statale si era optato per una regia e
gestione centralizzata, in cui la Regione partecipa al comitato di
pilotaggio con il Ministero, Infratel e i gestori regionali del
Fondo FEASR della Regione stessa. In tal senso si è denunciata
ripetutamente la situazione di lentezza dello stato di avanzamento
dei lavori. Si sono costruite interlocuzioni con Open Fiber per
poter incidere sull'andamento dei lavori e in tale contesto
l'osservazione ricorrente ha sempre riguardato le procedure
autorizzative che ritenute sarebbero complesse e farraginose.
Colgo l'occasione per anticipare che, nell'ottica di snellire le
procedure autorizzatorie per la posa della rete in fibra ottica sul
territorio regionale, è in fase di predisposizione uno specifico
disegno di legge che individua la semplificazione nelle modalità di
rilascio delle autorizzazioni, venendo così incontro
all'osservazione più ricorrente non solo di Open Fiber, ma di tutti
gli operatori. Il testo attualmente in fase di valutazione
legislativa dal competente dipartimento verrà a breve portato
all'attenzione dell'aula e dimostra l'operatività e la concretezza
con cui stiamo cercando di collaborare.
Si è infine in attesa che siano approvati da parte del Ministero
i progetti esecutivi di tutti i comuni valdostani presentati
dall'operatore Open Fiber, così che la Regione possa valutare
eventuali azioni integrative a supporto del realizzato. Si ritiene
che entro quest'anno sarà possibile iniziare a valutare le azioni
necessarie per estendere il più possibile la copertura a tutti i
valdostani, oltre quanto già programmato.
Sono in attesa naturalmente delle fotografie che lei mi vorrà
citare, farò presente la cosa. Tenga conto che in questo momento,
l'ho citato anche per quanto riguarda le opere di scavo che si
stanno compiendo sul territorio valdostano, noi naturalmente siamo
in continuo contatto con Open Fiber, il quale negli ultimi mesi,
anche per merito nostro ma soprattutto per merito loro, ha
aumentato il giro dei motori per porre in essere i lavori. Alcune
delle problematiche che loro evidenziano sono reali, ci sono stati
forniti dei numeri ed è per quello che stiamo intervenendo anche a
livello legislativo per semplificare le pratiche. Tra l'altro non è
soltanto Open Fiber che ci ha reso evidente queste difficoltà, ma
anche altri operatori del settore. Sicuramente un dato di
riferimento sul quale si sta in tutte le maniere cercando di
collaborare e di lavorare è legato al fatto, come tra l'altro credo
fosse anche nelle intenzioni del collega Lavy con l'iniziativa di
ieri, di renderci conto di un aspetto fondamentale, e cioè che la
Valle d'Aosta è un territorio molto complesso, rappresenta la minor
densità per chilometro quadrato di abitanti di Italia, continuano
sempre e spesso a presentarci come i più piccoli, noi in realtà non
siamo i più piccoli, siamo coloro i quali in pochi devono gestire
uno dei territori più complessi, più maestosi e più importanti che
esista.
Per questo motivo anche un modello come quello della fibra
ottica, ho già avuto modo di dirlo ieri, parte da un'idea che è
quella di rendere tutti quanti uguali dal basso, ma naturalmente le
difficoltà che da secoli, in realtà da millenni, si incontrano nel
gestire un territorio così difficoltoso e pur meraviglioso, a tutti
gli effetti si rappresentano anche nel 2021, quindi nel ventunesimo
secolo, nella gestione di un territorio come questo. Quindi, con
tutta la buona volontà che tutti ci hanno messo e ci stanno
mettendo, sicuramente quando arriveranno i risultati che Open Fiber
ci porterà con il piano di sviluppo fino all'85 percento sarà poi
ancora compito della Regione autonoma Valle d'Aosta e dei suoi enti
locali permettere a quel 15 percento restante di intervenire in
zona e che probabilmente solo da un punto di vista economico e
numerico per grandi operatori non risulta essere importante, ma fa
invece la differenza per il nostro modello di società.
Presidente -
Per la replica ha chiesto la parola il
consigliere Spelgatti.
Spelgatti (LEGA VDA) -
Sono soddisfatta della sua
risposta, soprattutto sull'ultima parte, in relazione al fatto che
sicuramente, per il discorso dell'ultimo miglio e vista la scarsa
densità di popolazione di tanti territori, c'è comunque bisogno che
poi la Valle d'Aosta intervenga laddove non si riesca a trovare una
soluzione. Sono altresì contenta del fatto che con Open Fiber ci
siano state delle sollecitazioni importanti e che quindi si stia
andando avanti, perché si era comunque fortemente in ritardo
rispetto alla realizzazione dei lavori e noi sappiamo che c'è
comunque poi il problema dei fondi europei, per cui devono essere
realizzati i lavori con una scadenza che purtroppo arriverà a breve
e non possiamo rischiare di trovarci in questa situazione.
Adesso le produco queste fotografie e questo comunque è
importante, perché sicuramente qualcuno evidentemente non ha... in
alcune parti dei lavori. La maggior parte dei lavori è stata fatta
correttamente e su questo non ci piove, ci sono però ancora delle
sacche di lavori che non sono stati evidentemente eseguiti nella
maniera più corretta e ci vuole comunque sia anche un controllo da
parte nostra come Regione piuttosto che come partecipate che hanno
seguito la gara o quant'altro. Starà poi a voi vedere le
responsabilità in capo a chi stanno, però certi lavori non è
accettabile che vengano conclusi in questa maniera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK