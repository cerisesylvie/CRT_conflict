Consiglio Regionale della Valle d'Aosta - Oggetto del Consiglio n. 3387 del 19 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3387 del 19 marzo 2008 - Resoconto
OGGETTO N. 3387/XII - Interrogazione: "Sperimentazione di
nuovi giochi presso la Casa da gioco di Saint-Vincent".
Interrogazione
Considerato che anche negli ultimi mesi alla Casa da Gioco di
Saint-Vincent si sono ridotti notevolmente gli introiti, con una
perdita superiore al 15% dei clienti che la frequentano;
Verificato che in altri Paesi a noi confinanti quali la
Slovenia si stanno definendo nuovi progetti megagalattici per
aprire nuove Case da gioco;
Constatato che continuano gli scioperi degli impiegati
tecnici dei giochi americani con ripercussioni negative
sull'immagine della Casa da gioco, riducendone gli incassi del
20%;
Constatato che il Consiglio di Amministrazione della Casa da
gioco nel mese di novembre 2007 approvava la sperimentazione di un
nuovo gioco definito "super-roulette";
il sottoscritto Consigliere regionale
Interroga
l'Assessore competente per sapere:
1) se il nuovo Cda condivide la proposta di sperimentazione
deliberata nel mese di novembre dello scorso anno;
2) se è stata avviata la fase di sperimentazione del nuovo
gioco e, in caso contrario, quali ne sono gli impedimenti;
3) quali disposizioni sono state date al nuovo Cda
relativamente alla conflittualità interna alla definizione del
contratto unico per tutti i dipendenti della Casa da gioco, alle
strategie di marketing.
F.to: Bortot
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sulla prima domanda:
"se il nuovo
Cda condivide la proposta di sperimentazione deliberata nel mese di
novembre"
, pur non costituendo la sperimentazione - mi dicono -
del nuovo gioco super-roulette priorità assoluta della casa da
gioco, il nuovo "Cda" si esprimerà quanto prima sulla proposta di
sperimentazione deliberata dal precedente Consiglio di
amministrazione in data 11 dicembre 2007.
Seconda domanda:
"se è stata avviata la fase di
sperimentazione del nuovo gioco e, in caso contrario, quali ne sono
gli impedimenti"
, compatibilmente ai numerosi impegni il
Consiglio di amministrazione provvederà ad esaminare il gioco della
super-roulette con la dovuta attenzione, più che necessaria in
quanto il gioco, nonostante sia conosciuto da tempo, non è presente
in alcun casinò al mondo. Si ricorda inoltre che è tuttora in corso
la verifica in ordine alla legittimità delle pretese di 2 ex
dirigenti del casinò, i quali vantano diritti sulla titolarità del
gioco e sul regolamento da applicare. Costoro, a fronte degli
asseriti diritti che non hanno al momento avuto riscontro, hanno
pretese economiche rilevanti.
Terza domanda:
"quali disposizioni sono state date al nuovo
Cda relativamente alla conflittualità interna alla definizione del
contratto unico per tutti i dipendenti della Casa da gioco, alle
strategie di marketing"
, il Consiglio di amministrazione,
nominato a far data dal 1° marzo, per la durata dell'esercizio ha
ricevuto gli indirizzi contenuti nelle linee guida che lei aveva
avuto modo di leggere. In particolare, con riferimento alla
conflittualità interna e alle relazioni sindacali, l'obiettivo
prioritario è quello di definire un unico contratto collettivo di
lavoro e quello di armonizzare i diversi modelli di gestione oggi
presenti. Sul tema relativo alle strategie di "marketing",
considerata la situazione di crisi che attraversa il casinò, il
"Cda" è stato responsabilizzato nelle scelte tendenti
all'inversione del "trend" negativo, agendo sia per sviluppare
iniziative di attrazione della clientela e di incremento
dell'attività, sia sul lato del contenimento dei costi operativi.
Dovrà quindi essere realizzato un adeguato piano di "marketing",
che consenta di comunicare il cambiamento, di attrarre nuovi
inserimenti di clientela, prestando particolare attenzione alla
clientela di prestigio. Importante in questo senso è il
coordinamento fra le politiche di ospitalità del casinò e le
politiche commerciali della "STV", e comunque con particolare
attenzione all'economia locale.
Presidente
- La parola al Consigliere Bortot.
Bortot (Arc-VA)
- L'Assessore è stato telegrafico,
neanche lavorasse all'Ufficio del telegrafo... eppure il problema
del casinò...
(interruzione dell'Assessore Marguerettaz, fuori
microfono)
... oggi non si può scherzare, cioè se scherzano loro va
bene...
Squarzino
(fuori microfono) ... loro insultano, non
scherzano...
Bortot (Arc-VA)
- ... se lo facciamo noi...
Marguerettaz
(fuori microfono) ... se lo tenga per lei,
io non ho insultato nessuno...
Squarzino
(fuori microfono) ... allora adesso dico chi mi
ha insultato, prima, stamattina, chiedo la parola...
Presidente
- ... torniamo all'argomento del dibattito per
favore, prego Consigliere Bortot...
Bortot (Arc-VA)
- ... non so, più di 35 qua dentro con le
nuove elezioni non possiamo entrare, qualcuno arriverà di nuovo e
qualcuno starà fuori, sarà mica la fine del mondo! Ho fatto
politica 40 anni senza essere qui dentro, continuerò a farla anche
fuori, dopo, se la salute mi sostiene...
Caveri
(fuori microfono) ... poi arriva la pensione da
Consigliere...
Bortot (Arc-VA)
- ... ma ne ho una da 740 euro come ex
operaio...
Assessore, già ho dovuto girarmi dall'orecchio buono perché da
questo ci sento poco... morale: se ho capito bene lei dice che per
l'introduzione di questo nuovo gioco deve decidere il Consiglio di
amministrazione. Insomma, se ogni 6 mesi cambiamo Consiglio di
amministrazione, questa sperimentazione non la faremo mai, perché a
me risulta che a novembre dello scorso anno il "Cda" aveva deciso
per la sperimentazione di questo gioco...
Marguerettaz
(fuori microfono) ... non ha neanche seguito
la cosa...
Bortot (Arc-VA)
- ... per quello, non ho sentito bene
perché...
Marguerettaz
(fuori microfono) ... hanno deliberato a
dicembre...
Bortot (Arc-VA)
- ... a dicembre, non a novembre? Sì ma
lei ha appena finito di dire che il nuovo Consiglio di
amministrazione... quello deliberato...
Squarzino
(fuori microfono) ... no, quello vecchio...
Bortot (Arc-VA)
- ... e il nuovo recepisce questa
deliberazione o ricomincia tutto daccapo, non me l'ha mica detta
questa cosa, Assessore! Vediamo di non accettare provocazioni,
ricomincio daccapo.
C'era un Consiglio di amministrazione che ne ha fatte di tutti i
colori, fra le cose buone ha deciso di sperimentare, qui non si
tratta di fare un investimento tipo il "Billia", ma di sperimentare
un gioco che era già nella casa da gioco in cantina, riesumarlo,
sperimentarlo, anche perché non è che qui andiamo a incrementare la
produzione del casinò. Se sperimentiamo cose nuove, è perlomeno per
cercare di recuperare le quote di denaro e di clienti che perdiamo
quotidianamente; quindi è inutile che si arrabbi, le responsabilità
le ha anche lei, Assessore! Una sollecitazione, quindi, affinché il
nuovo Consiglio di amministrazione si degni di recepire questa
deliberazione o di emetterne un'altra e di sperimentare il nuovo
gioco, il tavolo ci starebbe benissimo davanti al bar gestito dal
Centro valdostano turistico... non ricordo più il nome... La
invitiamo a sollecitare questa sperimentazione, se si fa carico di
comunicare questa sollecitazione al nuovo Consiglio di
amministrazione.
Quello che ci preoccupa è la conflittualità interna; continua
l'astensione dal lavoro degli addetti ai giochi americani con
perdite non indifferenti e non si riesce a capire come se ne possa
venir fuori. Se è stato fatto un accordo sindacale per gli
impiegati tecnici dei giochi francesi... siccome noi ve lo avevamo
segnalato di non fare accordi... ma di fare accordi per tutti i
dipendenti della casa da gioco e non per gruppi di corporazioni,
puntualmente si è verificato che i "croupiers" dei giochi americani
- giustamente non si sentono inferiori ai loro colleghi - sono in
sciopero, anche perché qui non è che siamo agli scioperi di fine
Ottocento, che dopo 40 giorni gli operai non hanno più da mangiare
e rientrano magari sconfitti al lavoro: qui questi scioperanti
possono, in base anche ai redditi che percepiscono, scioperare per
mesi e mesi!
Si cerca di fare un unico contratto, dunque sono 2 anni che sono
qua dentro, in commissione e in Consiglio da 2 anni sento dire che
si cerca di fare un contratto unico per tutte le maestranze della
casa da gioco; ma... chi lo deve fare? Lo dobbiamo fare noi
dell'opposizione, Assessore? Diteci chi lo deve fare, stiliamo una
bozza, l'importante è che non venga buttata in un cestino, venga
ratificata e messa in pratica, perché dopo parleremo dei controlli
delle mance e, anche qui, abbiamo firmato un disciplinare, che però
non viene rispettato. Qual è l'organismo che deve far rispettare il
disciplinare appena sottoscritto a dicembre, dove era vincolante il
controllo delle mance tavolo per tavolo? A questa domanda qualcuno
dovrà risponderci! La politica no, il nuovo Consiglio di
amministrazione no, il direttore no... a quel punto l'ennesima
domanda è: chi comanda nella casa da gioco?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK