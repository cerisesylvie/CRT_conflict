Consiglio Regionale della Valle d'Aosta - Oggetto del Consiglio n. 3582 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3582 del 8 maggio 2024 - Resoconto
OGGETTO N. 3582/XVI - Interrogazione: "Notizie relative al
legame fra i temi della legalità e della cittadinanza e
l'educazione all'affettività e gli obiettivi dell'Agenda
2030".
Marguerettaz (Presidente) -
Punto n. 12 all'ordine del
giorno. Per la risposta, la parola all'assessore Jean-Pierre
Guichardaz.
Guichardaz J. (FP-PD) -
Giusto per contestualizzare
l'interrogazione, il consigliere Manfrin fa riferimento alla
riunione del Tavolo tecnico permanente della corresponsabilità
educativa e legalità avvenuto in data mercoledì 27 marzo.
Appreso che durante la riunione summenzionata sono state
evidenziate le proposte relative alle Settimane della legalità e
della cittadinanza su Aosta e dintorni in programma per il mese di
maggio, tenuto conto che nel dettaglio saranno proposti i percorsi
sui temi dell'educazione all'affettività e dell'Agenda 2030, il
Consigliere interroga l'Assessore competente per sapere quale sia
il legame fra i temi della legalità e della cittadinanza con
l'educazione all'affettività e gli obiettivi dell'Agenda 2030.
Per quanto riguarda quindi l'interrogazione, innanzitutto, come
riportato in sede proprio di Tavolo tecnico permanente e come
evidenziato nella deliberazione di Giunta n. 433/2023, ricordo che
le Settimane della legalità e della cittadinanza hanno la finalità
di favorire in rete iniziative di promozione della cultura, della
legalità e del rispetto delle regole al fine di sviluppare lo
spirito di partecipazione, la responsabilità sociale, rafforzare le
relazioni positive tra giovani e gli adulti e sostenere la fiducia
del cittadino nelle istituzioni preposte a governare a diverso
titolo e con diverse competenze i temi della sicurezza e della
legalità. A tale proposito preciso che il piano legalità punta
all'attivazione di azioni tali da guidare quotidianamente i giovani
e l'intera comunità verso il senso della corresponsabilità e della
coesione, attraverso un percorso fatto di piccoli passi, quindi
sulla scia delle iniziative proposte nelle diverse istituzioni
scolastiche della Bassa Valle nei mesi di febbraio e marzo, abbiamo
voluto dare anche alle scuole di Aosta nel mese di maggio
l'opportunità di realizzare, nelle singole istituzioni scolastiche,
le Giornate della legalità e della cittadinanza, proponendo
attività e percorsi laboratoriali in tema di educazione
all'affettività, educazione stradale, dipendenze, violenze e Agenda
2030.
Nell'ottica di rispondere in modo più mirato alle esigenze delle
scuole, che in particolare a fine anno scolastico hanno diverse
attività pianificate, anziché presentare un pacchetto predefinito
di azioni, di iniziative, azione più rapida ma meno puntuale,
abbiamo costituito specifici sottogruppi di lavoro che hanno
individuato le tematiche laboratoriali più significative richieste
dalla comunità educante, andando così a valorizzare il percorso
curricolare affrontato dalle singole classi.
Detto ciò, evidenzio che i diciassette obiettivi che
caratterizzano l'Agenda 2030 mirano anche alla piena realizzazione
dei diritti umani di tutti e al conseguimento dell'uguaglianza di
genere come riportata nel recente rapporto UNESCO e che è
intitolato: "Comprehensive sexuality education country profiles"
riguardante l'analisi delle politiche e attività di educazione
all'affettività e alla sessualità effettuata su 50 Nazioni, questo
è all'interno proprio tra i 17 obiettivi che caratterizzano appunto
l'Agenda 2030 che lei citava nella domanda.
Gli obiettivi sono interconnessi e indivisibili e bilanciano le
tre dimensioni dello sviluppo sostenibile, quindi la dimensione
economica, sociale e ambientale. Nello specifico gli obiettivi
richiesti dalle istituzioni scolastiche per favorire momenti di
riflessione in tema di comprensione interculturale, tolleranza,
rispetto reciproco, insieme a un'etica di cittadinanza globale di
responsabilità condivise sono i seguenti: obiettivo 5, raggiungere
l'uguaglianza di genere ed emancipare tutte le donne e le ragazze;
questo è l'obiettivo fissato dall'Agenda 2030; obiettivo 8,
incentivare una crescita economica duratura, inclusiva e
sostenibile, un'occupazione piena e produttiva e un lavoro
dignitoso per tutti; obiettivo 11, rendere le città e gli
insediamenti umani inclusivi sicuri, duraturi e sostenibili;
obiettivo 16, promuovere società pacifiche e inclusive per uno
sviluppo sostenibile, garantire a tutti l'accesso alla giustizia e
creare istituzioni efficaci, responsabili e inclusive a tutti i
livelli.
Se poi lei avrà tempo di visionare nel dettaglio i singoli
traguardi, riscontrerà un evidente riferimento a tematiche che si
riconducono al quotidiano dei nostri giovani, quali l'eliminazione
di ogni forma di violenza, la piena ed effettiva partecipazione
femminile e pari opportunità di
leadership
, uguali diritti
di accesso alle risorse economiche, un lavoro dignitoso per donne e
uomini, compresi i giovani e le persone con disabilità, un'equa
remunerazione per lavori di equo valore, la protezione e la
salvaguardia del patrimonio culturale naturale, il potenziamento di
un'urbanizzazione inclusiva e sostenibile e la capacità di
pianificazione e gestione di un insediamento umano che sia
partecipativo, integrato e sostenibile; la promozione dello stato
di diritto a garanzia di pari accesso alla giustizia per tutti, la
riduzione in maniera significativa del finanziamento illecito del
traffico di armi, il potenziamento a livello di recupero e di
restituzione dei beni rubati, oltre la lotta contro tutte le forme
di crimine organizzato, la valorizzazione del processo decisionale
responsabile aperto a tutti, partecipativo e rappresentativo a
tutti i livelli.
In ultimo preciso che, a seguito degli ottimi riscontri ricevuti
dagli studenti che hanno seguito i percorsi laboratoriali in Bassa
Valle, sono state proposte anche ad Aosta delle attività proprio
nell'ambito dell'Agenda 2030, che è l'obiettivo 5, per promuovere
la conoscenza e la consapevolezza delle proprie emozioni e per
facilitare le relazioni interpersonali, stimolando l'ascolto, il
rispetto, la riflessione e il confronto tra pari.
Aggiungo, giusto per dare qualche elemento aggiuntivo, che il
Tavolo tecnico permanente della corresponsabilità educativa e sulla
legalità è composto da una moltitudine di soggetti di cui ho già
dato ampio riscontro qualche tempo fa parlando sempre di questo
tema: la Polizia dello Stato, la Questura, la sezione di Polizia
stradale, la Sezione di Polizia postale delle telecomunicazioni, la
Legione Carabinieri gruppo di Aosta, un rappresentante della
Guardia di Finanza, il Corpo forestale, il Corpo valdostano dei
vigili del fuoco, il Corpo associato della Polizia locale di Aosta
e Sarre, il Dipartimento dell'Amministrazione penitenziaria, l'USL,
l'Ente gestore della Cittadella, l'Assessorato regionale alla
sanità, il Consiglio permanente degli Enti locali, il Comune di
Aosta, la Presidenza del Consiglio regionale, la Presidenza della
Regione, il Centro del Servizio per il Volontariato Valle d'Aosta
(CSV), rappresentante dell'Assessorato dei beni e attività
culturali sistema educativo. Insieme questi soggetti hanno lavorato
per definire il piano di corresponsabilità educativa e legalità che
scadrà a giugno del 2024 e per redigere l'attuale piano legalità e
intergenerazionalità che è stato approvato in Giunta proprio
l'altro ieri.
Preciso che proprio nell'ottica anche di allargare le azioni,
oltre che ai giovani e agli studenti anche gli adulti, che sono
spesso responsabili di azioni come quelle che oggi il collega
Perron citava nel corso delle dichiarazioni di questa mattina,
abbiamo modificato il titolo del piano in "legalità e
intergenerazionalità".
Voglio dire che sia le azioni, sia le iniziative, sono quindi il
frutto di ragionamenti e di decisioni condivise con i soggetti di
cui ho detto, che partecipano molto attivamente ai tavoli e ai
sottogruppi di lavoro che si riuniscono molto frequentemente e con
tanti altri soggetti che vengono invitati dal Tavolo tecnico a
seconda dei temi affrontati.  Ne cito solo qualcuno:
l'Associazione "Libera", l'Associazione "Mi ripiglio", i gruppi
familiari di AL-ANON, gruppi familiari "Amici degli alcolisti",
l'associazione "Alcolisti anonimi", l'Unione Italiana "Sport per
tutti", il sindacato autonomo di Polizia Valle d'Aosta, la Consulta
regionale degli studenti, l'Associazione nazionale dei pedagogisti,
Forum delle associazioni familiari, la Caritas diocesana, l'Agenzia
regionale per la protezione dell'ambiente, l'Associazione Forte di
Bard, il Difensore civico della Valle d'Aosta, che è anche garante
del diritto delle persone sottoposte a misure restrittive, il
Garante per l'infanzia e l'adolescenza, il Garante dei diritti
delle persone con disabilità, eccetera. Tutta una serie di soggetti
che partecipano alla elaborazione e quindi, relativamente al tema
da lei evidenziato, le segnalo soltanto che tra le azioni approvate
dal Tavolo della legalità il 27 marzo scorso, a cui peraltro ero
presente, si è deliberato l'altro ieri che la seconda azione
recita: "Settimana della legalità e della cittadinanza avente
l'obiettivo di favorire in rete iniziative di promozione della
cultura, della legalità e del rispetto delle regole al fine di
sviluppare la partecipazione e la responsabilità sociale nei
giovani e negli adulti, rafforzare le relazioni positive e
sostenere la fiducia del cittadino nelle istituzioni preposte a
governare a diverso titolo...", eccetera. La settima azione che è
compresa nel piano che lei cita dice: "Educarsi ed educare
all'affettività, con l'obiettivo di sviluppare l'intelligenza
emotiva a partire dalla consapevolezza delle proprie sensazioni,
delle proprie emozioni e dei propri sentimenti e di accrescere le
abilità affettive al fine di favorire una buona relazione
interpersonale". Questa è la settima azione compresa nel piano che
lei ha citato e che è stato deliberato dalla Giunta ma deciso ed
elaborato insieme a tutti i soggetti che le ho elencato.
Presidente -
Per la replica, la parola al collega
Manfrin.
Manfrin (LEGA VDA) -
Visto che si è magnificata questa
Agenda 2030, è bene fare un po' un approfondimento. Le 35 pagine
che ci siamo presi la briga di leggere tempo fa, purtroppo, formato
A4, che contengono le indicazioni dell'Agenda 2030, esplicitano il
desiderio di trasformare il mondo attraverso i 17 obiettivi di cui
lei ci ha parlato, condensati in una paginetta che sin dal
preambolo veicolano contenuti e linguaggio su cui è assolutamente
necessario riflettere. Innanzitutto l'aggettivo "sostenibile"
compare più di 200 volte, così come massicciamente si fa ricorso
nel testo ad aggettivi quali "inclusivo, resiliente" o espressioni
come "uguaglianza di genere, diritto alla salute riproduttiva", che
sovente veicolano ideologie che lei conosce bene, ovviamente le
ideologie
gender
, o che tendono a legittimare pratiche
contro la vita. Astenendomi poi rigorosamente dai testi che intendo
confrontare, dato che l'Agenda 2030 ha esplicitamente affermato di
radicarsi sulla carta precedente, quella del 1948, merita di
sottolineare la lunghezza del testo: 35 pagine formato A4 quella
dell'Agenda rispetto alla precedente, 9 formato A4, quelle del
1948.
Nei 30 articoli approvati e proclamati dall'assemblea generale
delle Nazioni Unite il 10 dicembre del 1948, appare una visione del
mondo diversa rispetto a quella enunciata dall'Agenda 2030. Cito ad
esempio alcuni articoli dove la famiglia, la proprietà privata, la
sovranità popolare e l'educazione dei figli vengono in modo diretto
e chiaro salvaguardati e rimarcati, al contrario dell'Agenda dove
non solo non vengono tutelati ma nemmeno menzionati. L'articolo
16.3 della carta ONU del 1948 recitava testualmente così: "La
famiglia è il nucleo naturale e fondamentale della società e ha
diritto a essere protetta dalla società e dallo Stato". In nessuna
riga delle 35 pagine della sua bellissima agenda viene menzionata
la parola "famiglia", né ovviamente tutele o politiche sostenibili
al riguardo. L'articolo 17.2 del 1948 riferiva testualmente:
"Nessun individuo potrà essere arbitrariamente privato della sua
proprietà". Nell'agenda nulla compare a definire non solo
legittimità naturale della proprietà privata ma neppure
sottolineare i mezzi a difesa della stessa. L'articolo 21.3 del
1948 rimarcava che la volontà popolare è il fondamento
dell'autorità del Governo, mentre nell'Agenda 2030 non compare mai
un'esplicitazione del consenso popolare, alludendo piuttosto a un
potere e a un'autorità verticistica calata dall'alto. Ancora
l'articolo 26.3 del 1948 recitava in modo chiaro: "I genitori hanno
diritto di priorità nella scelta del genere d'istruzione da
impartire ai figli", forse qui si potrebbe anche scrivere "genere"
perché magari questo avrei potuto recepirlo. Nulla di tutto questo,
nemmeno indirettamente, però compare nel testo dell'Agenda 2030
dove i principi non negoziabili, difesa della vita, dal
concepimento alla morte naturale, famiglia come cellula
fondamentale della società e unione tra uomo e donna, educazione
dei figli quale il principale ruolo dei genitori sono abilmente
elusi e ovviamente non considerati. In una paginetta dell'Agenda
2030 vengono condensati ed enunciati 17 obiettivi per questo
sviluppo sostenibile in modo talmente generico e con un linguaggio
infarcito di ripetizioni, aggettivi, verbi, considerazioni
reiterate che esprimono la vaghezza e l'utopia della
vision
che precedentemente appunto le ho illustrato. Fanno sorridere o
forse meglio temere alcune grossolane ingenuità che manifestano la
violenza inaudita di un potere che cerca di legittimarsi dietro la
facciata buonista e che invece porta alle estreme conseguenze un
disegno troppo superficiale e piatto. Insomma, l'Agenda 2030 non
solo mente nel riferirsi alla Dichiarazione universale dei diritti
umani del 1948, ma manifesta e impone arbitrariamente la volontà di
un nuovo ordine mondiale, un pensiero unico e universalmente
accettato, imponendo la ricezione ossequiosa a Governi nazionali e
altri organismi, tra cui anche lei, Assessore. Un pensiero unico
che deve essere tenuto ben lontano dai nostri ragazzi e che non ha
nulla a che vedere con la corresponsabilità educativa e la
legalità. Allora, come giustamente diceva il collega Perron, forse
è meglio l'
home schooling
rispetto a questi obiettivi, a
questa propaganda che voi bella fresca fornite e servite
obbligatoriamente ai nostri studenti.
Io spero che voi vi divertiate, anzi, mi auguro che vi
divertiate veramente il meno possibile fino a quando poi ci sarà
un'inversione di rotta e i nostri ragazzi verranno tenuti ben
lontani da quest'Agenda famigerata che porta gli obiettivi
disgustosi e vergognosi e che prima o poi verrà cancellata, perché,
per fortuna, le persone si sono svegliate e si stanno svegliando
anche a livello internazionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK