Consiglio Regionale della Valle d'Aosta - Oggetto del Consiglio n. 2668 del 4 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2668 del 4 aprile 2017 - Resoconto
OGGETTO N. 2668/XIV - Interpellanza: "Applicazione della
sentenza del TAR Valle d'Aosta n. 7/2017 per l'affidamento diretto
di servizi pubblici alle società in house".
Rosset (Presidente)
- Punto n. 8 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Questa interpellanza prende spunto dalla
sentenza del TAR Valle d'Aosta n. 7 del 20 febbraio 2017 che è
scaturita da una discussione avvenuta tra il Comune di
Saint-Vincent e la società INVA. Si trattava di un ricorso fatto
dalla società INVA contro il Comune di Saint-Vincent che, in
quell'occasione, aveva messo a gara la consulenza e l'assistenza
informatica del proprio Comune. INVA in sostanza diceva: siccome
lavoriamo già per voi, anche se è scaduto il contratto, e siccome
facciamo questo lavoro di professione, vorremmo lavorare per voi
direttamente, e aveva fatto una proposta economica in tal senso. Il
Comune di Saint-Vincent, vista la proposta economica, decise invece
di andare in gara e affidò poi la fornitura ad un'altra ditta,
risparmiando anche diversi soldi. A questo punto la società INVA fa
ricorso al TAR rispetto alla decisione del Comune, perché dice: la
nostra è una società
in house
, a cui partecipa anche con una
quota minoritaria il Comune di Saint-Vincent, quindi ci sembra
corretto che la fornitura venga data a noi. Il TAR invece dà torto
ad INVA e dice: "nel caso in cui sussista una società in house del
Comune è legittima la scelta di quest'ultimo di non procedere
all'affidamento di un servizio pubblico e indire una gara, atteso
che l'affidamento ad una società in house ha natura eccezionale
rispetto alla regola generale che impone il ricorso al libero
mercato".
In passato noi abbiamo sempre detto che gli affidi diretti non
sono la nostra politica preferita; di conseguenza, leggendo questa
sentenza, siamo stati contenti perché finalmente anche il TAR dice
una cosa che dicevamo pure noi: bisogna andare in gara. A questo
punto mi sono informato sullo stato degli affidamenti fatti
dall'Amministrazione regionale rispetto ad INVA e, pur tenendo
presente che il bilancio regionale dal 2010 ad oggi ha subito delle
grosse decurtazioni, sul POA (Piano operativo annuale) del 2015 gli
investimenti verso INVA erano di 14,9 milioni, mentre nel 2016 sono
passati a 24,1 milioni con un incremento di 9,219 milioni. Oltre a
questo, ho poi guardato le spese di funzionamento e quelle che
l'Amministrazione regionale annualmente spende per l'assistenza
informatica verso INVA. Anche in questo caso dal 2015, con una
cifra di 8,1 milioni, si è passati nel 2016 ad una cifra di 9,6
milioni con un incremento di circa 1,469 milioni, quindi circa il
20 percento in più; ovviamente tutto questo è stato fatto in affido
diretto.
Ora, tenendo presente che INVA si occupa anche della CUC, di
quello strumento che permette di fare gli appalti e di gestire
direttamente per conto dei vari enti gli acquisti, io chiedo al
Governo una cosa molto semplice: se a seguito della sentenza del
TAR è intenzionato a fare le gare di affidamento. Mi sembra una
cosa ormai chiara, anche se INVA è una società in house, perché
abbiamo detto prima che deve essere una cosa di natura eccezionale,
quindi su importi così rilevanti io ritengo invece corretto che si
debbano fare le gare. Un'altra domanda è, se facciamo le gare, come
gestirle, visto che la CUC non potrà certo farle, perché la CUC è
gestita da INVA, quindi mi sembra ovvio che INVA non possa fare le
gare alle quali poi potrebbe partecipare. Vorrei quindi capire in
linea generale quali sono gli orientamenti.
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
Occorre in primo luogo premettere che la
sentenza del TAR n. 7/2017 richiamata si fonda su una
considerazione di partenza che è l'esigua partecipazione societaria
del Comune di Saint-Vincent al capitale sociale di INVA e
soprattutto l'assenza di poteri di controllo o di direzione
sull'attività societaria da parte del Comune. Voglio ricordare che
la partecipazione dei Comuni e degli enti locali somma allo 0,80
percento del capitale azionario. Il TAR ha pertanto stabilito che
non è possibile qualificare INVA come una società
in house
del Comune. Ciò detto, la sentenza prosegue poi dicendo che, anche
se fosse una società in house, l'affidamento diretto ha comunque
natura eccezionale rispetto alla regola generale che impone il
ricorso al libero mercato.
Ora, la sentenza in argomento non comporta alcuna novità per
quanto riguarda la Regione, atteso che INVA è sicuramente una
società in house dell'Amministrazione regionale e che l'ordinamento
vigente consente comunque l'affidamento diretto alle società in
house. La Regione pertanto continuerà, per quanto attiene al tema
degli affidamenti, ad attenersi alle norme che regolano i rapporti
tra la pubblica amministrazione e le società in house, ovvero gli
articoli 5 e 192 del nuovo Codice dei contratti pubblici,
provvedendo in particolare - come è sempre stato fatto in passato -
a valutare preventivamente la congruità economica dell'offerta
della società rispetto alle condizioni al momento reperibili sul
mercato. La questione peraltro è stata puntualmente illustrata nel
capitolo 1 del POA 2017, approvato con la deliberazione della
Giunta regionale n. 51 del 20 gennaio 2017.
Quanto alla seconda domanda: "con quali modalità si intende
effettuare tali gare visto che la società INVA opera come Centrale
unica di committenza regionale (CUC)", occorre fare alcune
puntualizzazioni. Occorre infatti distinguere l'attività di INVA in
quanto società in house quando svolge i ruoli di destinataria di
affidamenti diretti dell'Amministrazione regionale ai quali
risponde o con l'autoproduzione o con il ricorso al mercato tramite
CONSIP o con gare pubbliche, dall'altra attività che invece la
società svolge come Centrale unica di committenza regionale per lo
svolgimento delle procedure di gara dirette all'affidamento di
servizi e forniture, ma anche come uno dei trentaquattro soggetti
aggregatori in Italia accreditati dall'ANAC, ai sensi del decreto
legge n. 61/2014. INVA svolge questa attività sulla base della
normativa regionale vigente che le attribuisce detto compito per le
strutture regionali e per gli enti locali e che si connota, in
termini di obbligatorietà reciproca, sulla base di apposite
convenzioni che regolano i conseguenti rapporti.
In definitiva, si concorda che l'affidamento diretto debba
corrispondere a soddisfare i criteri di efficienza, efficacia ed
economicità sui quali si deve basare l'esigenza della pubblica
amministrazione.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Presidente Marquis, la sua risposta mi
permette di far notare a tutta quanta la Valle d'Aosta che è
cambiato il Governo ma le regole non cambiano. Questa è una cosa
importante, perché vuol dire che c'è continuità nell'azione
politica. Lo dico ai colleghi attualmente di minoranza, anch'io
faccio parte dell'opposizione, ma lo dico ai colleghi di minoranza:
state tranquilli, perché andrà tutto esattamente come prima, quindi
vi dovete rilassare, non vi dovete preoccupare perché continueremo
a dare affidi diretti. E va bene, anche questa è una notizia.
L'altra notizia è che se diamo affidi diretti ovviamente non ha
senso parlare della committenza unica, tanto diamo affidi diretti,
mi sembra normale a questo punto.
Un'altra cosa divertente: visto che dobbiamo vedere e valutare
aspetti di congruità e di efficienza, io spero di non vedere più
delibere come la n. 116 del 3 febbraio 2017 in cui c'era scritto
che il SISPREG 2014 allo stato non è usufruibile per utenti esterni
all'Amministrazione regionale e, di conseguenza, si è spostato il
termine per presentare i progetti, perché voleva dire che quel
software
fatto da INVA aveva dei problemi (e questa è solo
l'ultima di una lunga serie di cose che non funzionano).
Vede Presidente, io capisco che potrebbe essere un problema se
domani mattina mettiamo INVA sul mercato, perché avrebbe dei
problemi giganteschi. D'altro canto io le chiedo in maniera molto
decisa e formale di fare qualcosa per rendere questa società
operativa, e soprattutto rispondente ai minimi requisiti di
mercato: il che vuol dire che quando fa un lavoro, lo deve fare a
regola d'arte, sempre, e non ogni tanto. Altrimenti il fatto che
continuiamo a dare soldi ad un qualcosa che poi non funziona mi
ricorda qualcosa di già visto. Non so se vi ricordate il Casinò,
per esempio. Vogliamo fare la stessa cosa? Poi cosa aspettiamo, il
ricorso di qualcuno? Perché la regola del TAR è chiara, l'ha
enunciata anche lei: bisogna dare gli affidi diretti solo in
modalità straordinarie. Allora o voi tenete presente questa cosa,
oppure qualcuno continuerà a presentare alla Corte dei Conti gli
affidi diretti che fate e poi vi lamentate, dite che non è giusto,
dite che bisogna risolvere i problemi da un punto di vista
politico. Io sono qui per cercare in prima battuta di fare
questo.
Politicamente vi esorto a cominciare a ragionare secondo questa
sentenza, altrimenti continueremo, così come fatto in passato per i
colleghi dell'attuale minoranza, a farlo anche con voi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK