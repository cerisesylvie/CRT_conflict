Consiglio Regionale della Valle d'Aosta - Oggetto del Consiglio n. 1426 del 27 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1426 del 27 luglio 2005 - Resoconto
OGGETTO N. 1426/XII - Prospettive occupazionali dei dipendenti
di aziende in crisi della Bassa Valle. (Interrogazione)
Interrogazione
Appreso che la diffusa situazione di crisi industriale che
sta investendo in particolare la bassa Valle ha investito anche la
TECNOMEC di Arnad, impresa in concordato preventivo che ha posto in
cassa integrazione straordinaria un numero significativo di
lavoratori;
Ritenuto opportuno avere maggiori informazioni sullo stato di
crisi della TECNOMEC e, più in generale, sulle prospettive
occupazionali dei dipendenti delle aziende in difficoltà della
bassa Valle;
i sottoscritti Consiglieri regionali
Interrogano
Il Presidente della Regione per sapere:
1) quali sono i termini della situazione di difficoltà
dell'azienda TECNOMEC e qual è l'evoluzione prevedibile;
2) quali sono, più in generale, le prospettive occupazionali
dei dipendenti delle aziende in crisi della bassa Valle.
F.to: Curtaz - Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Mi ero già occupato di questo tema nella
scorsa seduta, a seguito di un'interrogazione della collega
Squarzino per quanto riguarda le questioni della "Balzano" e della
"Tecdis" ed immagino vi sia un supplemento di domanda relativamente
ad altre situazioni con l'interrogazione del collega Curtaz, per
cui mi auguro di rispondere in modo esauriente.
Sulla prima questione, va fatta una prima precisazione, in
quanto nelle premesse dell'interrogazione si fa riferimento a un
concordato preventivo, in cui sarebbe coinvolta l'azienda
"Tecnomec", non è così. La "Tecnomec" lavora normalmente e non è
coinvolta in alcun procedimento di concordato preventivo.
Probabilmente il "misunderstanding" potrebbe essere derivato dal
fatto che tale procedura è stata attualmente richiesta per la
società "Artech", che fa sempre parte dello stesso gruppo, ma
questo per una precisazione di merito che ritengo opportuna,
proprio perché la società "Tecnomec" non è sottoposta a procedure
di concordato preventivo, lo è la società "Artech", che è
controllata al 19% dalla "Tecnomec". Per quanto riguarda la
"situazione Tecnomec", questa è riconducibile alla situazione di
criticità dovuta alla "crisi FIAT" nell'ultimo biennio, rispetto
alla quale però l'azienda ha avviato già delle procedure di
accreditamento rispetto ad altre case automobilistiche, per fare in
modo di avere una diversificazione del proprio parco clienti.
Situazione di crisi che si è cumulata con una crescita dei costi
della materia prima, che ha avuto conseguenze anche sui margini
dell'azienda. Per quanto riguarda la situazione dello stabilimento,
è stata fatta una richiesta di cassa integrazione; la cassa
integrazione ordinaria per "Tecnomec" riguarda 17 persone che
raggiunge il numero di circa 40 persone considerando anche altre
società collegate. La cassa integrazione riguarda una richiesta di
13 settimane a partire da luglio 2005 e si è resa necessaria a
seguito di una riduzione di ordinativi da parte di alcuni
importanti clienti, soprattutto per rendere possibile un piano di
riorganizzazione aziendale con l'obiettivo del rilancio del gruppo
industriale. A questo proposito è stato raggiunto un accordo con le
organizzazioni sindacali e verrà presentato nel mese di settembre
un piano industriale che riguarderà sia la "Tecnomec", sia le altre
società industriali. Si tratta di un piano di rilancio del
gruppo.
In risposta al punto n. 2, vado in modo sintetico riguardo ad
alcune società: una è la società "Artech", che avevamo già indicato
precedentemente, che è in cassa integrazione straordinaria dal 25
giugno 2005 al 24 giugno 2006, lo stabilimento ha cessato
l'attività, per questo viene richiesto anche l'anticipo della cassa
integrazione così come previsto dalla legge regionale n. 4/2005.
Un'altra situazione di crisi è quella della "Zincocelere",
l'azienda era fallita nel corso del 2004, ha attuato cassa
integrazione dal marzo 2004, vi è un'ulteriore proroga che scadrà a
settembre 2005, poi vi sarà la fase di mobilità. I lavoratori in
cassa integrazione sono 48. Anche in accordo con le organizzazioni
sindacali, è stata avviata un'attività utilizzando i fondi del
Piano operativo nazionale per le aziende in crisi, sono stati
attivati dei colloqui ed è stato fatto un bilancio di competenze
relativamente ai lavoratori che dipendono da tale società da parte
dell'Agenzia del lavoro; questa è una delle misure per affrontare
le crisi aziendali. Vi sono ancora 19 lavoratori che fanno parte
della "CST-NET", che è quella società che era subentrata al
fallimento della "Zincocelere", che non ha potuto continuare la
propria attività ed aveva chiuso il sito industriale di
Pont-Saint-Martin. Vi sono poi situazioni che hanno connotati più
positivi, in particolare la "Feletti", che ha ripreso la
produzione; vi sono 15 dipendenti ed è previsto un aumento
dell'occupazione a 30-40 dipendenti non appena arriveranno i nuovi
macchinari che la nuova proprietà ha ordinato. Vi sono poi altre
notizie positive per quanto riguarda l'aggiudicazione dello
"stabilimento Ellelys"; dopo la chiusura dello stabilimento è stata
avviata una gara che si è chiusa nei giorni scorsi. La società
"Quality Building", con sede a Ivrea, ha vinto la gara, i
dipendenti di Ivrea sono attualmente 14 e le prospettive sono
quelle di arrivare a circa 30 dipendenti fra il 2006 e il 2007.
Questa società produce dei prefabbricati per l'edilizia, ma sono
prefabbricati che presentano una notevole innovazione dal punto di
vista tecnologico e rispondono alle più moderne esigenze dal punto
di vista del risparmio energetico. Vi sono poi iniziative
significative per quanto riguarda la "Olivetti I-Jet", nel senso
che questo stabilimento è interessato a un forte investimento da
parte del "gruppo Telecom", soprattutto nel settore delle testine
"ink jet" e al lancio di una nuova stampante che riguarda la
possibilità di stampare foto, fare fax e fotocopie.
Contemporaneamente vi sarà invece un ridimensionamento
dell'attività dello stabilimento, a dimostrazione che gli
interventi regionali che si erano rivolti ad incrementare la
ricerca nella sede di Arnad hanno avuto esito positivo e, dopo una
fase di criticità che si era verificata 2 anni fa, l'intervento di
"Telecom" è stato un intervento significativo. Avete visto che i
dati che sono indicati e che sono stati oggetto di incontro con le
organizzazioni sindacali e con il sottoscritto parlano di
intervento significativo. Per quanto riguarda la tecnologia, si
parla di 150 milioni di euro di investimenti e di 100 milioni di
euro per ricerca e sviluppo. Qui ci troviamo di fronte ad
un'inversione di tendenza, ma anche ad un dato emblematico, cioè
nella nostra realtà riescono a sopravvivere aziende che fanno
significativi interventi nel campo della ricerca, quindi anche le
iniziative di politica industriale della Regione che vanno in
questa direzione devono essere "sottolineate" con la dovuta
necessità. Oltre al piano di investimenti, sono già state
effettuate 70 assunzioni da parte della "Olivetti I-Jet" e sono
previsti incrementi anche per il 2006. Per terminare, è in fase di
attuazione un piano di incremento dell'occupazione da parte
dell'"Atos Origin" nella sede di Pont-Saint-Martin, che andrà quasi
ad un raddoppio degli attuali addetti, concentrando su
Pont-Saint-Martin tutta una serie di attività che oggi sono
distribuite in altre parti del territorio nazionale. Ci troviamo di
fronte a una situazione che presenta alcuni elementi di criticità,
ma indica anche alcune soluzioni per quanto riguarda le linee di
politica industriale per il futuro, che sono quelle di un forte
investimento nel settore della ricerca e nei settori ad alta
innovazione, come possono essere i settori della "information and
communication technology".
Président - La parole à la Conseillère Squarzino Secondina.
Squarzino (Arc-VA) - Grazie per le risposte, per aver completato
l'iniziativa del precedente Consiglio.
Vi sono alcune osservazioni da fare. Dai dati emerge una realtà
dall'andamento un poco ondulatorio, dove non si ha mai pienamente
la certezza del futuro. È una realtà in cui alcune aziende sembrano
aver concluso il loro ciclo e altre sembrano aver ritrovato una
loro strada. È una realtà in cui vi sono luci e ombre e questo è un
elemento che non ci fa ancora essere soddisfatti, ma che ci
sottolinea la gravità di alcune situazioni di occupazione in bassa
Valle. L'Assessore sottolineava l'importanza degli investimenti
sulla ricerca, sull'innovazione, che possono consentire alle
aziende di rinnovarsi e di rimanere sul mercato in una nicchia di
mercato ben precisa. Questo pone contemporaneamente un problema di
preparazione del personale, di persone che siano in grado di avere
tale alta specializzazione, che possono seguire i prodotti
dell'innovazione e della ricerca. Vi è da chiedersi se questo
personale è reperibile in Valle o se dobbiamo importarlo da fuori
Valle affinché tali aziende possano vivere nella nostra regione.
Qui vi è un problema urgente di individuazione delle tipologie di
professionalità necessarie in questa ottica di innovazione e
ricerca delle aziende adesso in bassa Valle, ma uguale problema
esiste all'"ex area Cogne", per cui la ricerca e l'innovazione
vanno finanziate con fondi regionali e sicuramente per mantenere
queste aziende in Valle, ma bisognerebbe anche capire che
contemporaneamente andrebbero preparate in loco le professionalità
necessarie.
Altro elemento di riflessione: che ne facciamo dei lavoratori
espulsi? Abbiamo una serie di operai in cassa integrazione, alcuni
hanno concluso, altri concluderanno quest'anno, altri nel 2006,
però sono persone per le quali va favorito un reinserimento nel
ciclo produttivo. Sono persone con bassa formazione, che hanno
difficoltà a riciclarsi, per cui bisognerebbe pensare ad iniziative
ad hoc per questa tipologia di persone. Credo che in tali mesi i
lavoratori che si sono trovati in cassa integrazione, che non hanno
possibilità di ritornare, siano andati a bussare dappertutto
chiedendo lavoro. Il problema allora non è che le singole persone
vadano a chiedere a destra o a sinistra, ma forse bisognerebbe
progettare una risposta complessiva. Credo che all'interno del
Piano triennale del lavoro e delle politiche di formazione
dovrebbero essere individuate iniziative ad hoc; inviterei
l'Assessore a vedere se nelle "pieghe" del Piano lavoro non possano
essere individuate soluzioni per dare risposte non individuali, ma
a gruppi, all'insieme di uomini e donne, adulti, che non hanno
competenze specifiche, con l'attivazione di iniziative, in modo che
queste persone possano ritrovare un loro ruolo di dignità
all'interno del processo produttivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK