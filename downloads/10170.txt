Consiglio Regionale della Valle d'Aosta - Oggetto del Consiglio n. 1163 del 4 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1163 del 4 aprile 1990 - Resoconto
OGGETTO N. 1163/IX - "ESAME DI UN PROGETTO DI COLLEGAMENTO
FERROVIARIO INTERNAZIONALE FRA PRE'-SAINT-DIDIER E LE FAYET".
(Reiezione di mozione)
PRESIDENTE: Do lettura della mozione presentata dal Consigliere
Riccarand ed iscritta al punto 33 dell'ordine del giorno.
MOZIONE
APPRESO che l'Ing. Jacques Dupin, fisico e ricercatore del CERN
di Ginevra, ha elaborato un'articolata proposta per un tunnel
ferroviario fra Pré-Saint-Didier e Le Fayet;
APPRESO altresì che tale proposta è stata accolta favorevolmente
nell'Alta Savoia ed è oggetto di esame e discussione a vari
livelli;
SOTTOLINEATA l'importanza di esaminare tutte le proposte di
collegamento ferroviario internazionale per un potenziamento di
tale sistema di trasporto;
Il Consiglio regionale
della Valle d'Aosta
IMPEGNA
la II Commissione consiliare permanente a richiedere un incontro
con l'ingegnere Jacques Dupin e ad esaminare il progetto di
collegamento ferroviario fra Pré-Saint-Didier e Le Fayet.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
L'argomento affrontato da questa mozione è
molto semplice. Nei mesi scorsi si è sviluppato in Savoia un
attento ed intenso dibattito rispetto ad una nuova ipotesi per dare
una soluzione diversa al problema del traffico attraverso le Alpi
e, in particolare, l'ing. Jacques Dupin, ricercatore del CERN di
Ginevra, ha presentato a pubblici amministratori ed a responsabili
a vari livelli della politica dei trasporti francesi una proposta
per realizzare un tunnel ferroviario che colleghi Pré-Saint-Didier
a Le Fayet, inserendo quindi la Valle d'Aosta e la Savoia in un
itinerario internazionale di grande interesse.
La proposta dell'ing. Dupin prevede un tunnel lungo ventisei
chilometri e quindi di dimensioni ridotte rispetto ad altre
trasversali alpine di cui si sta parlando in questi anni e che sono
tutte superiori ai quarantacinque chilometri.
Credo che si tratti di un'ipotesi da prendere in seria
considerazione, perché sicuramente servirebbe a dare una
alternativa credibile al trasporto merci su gomma, favorendo il
trasporto combinato gomma/rotaia e restituirebbe notevole ruolo e
significato all'intera linea ferroviaria della Valle d'Aosta,
compresa la tratta Aosta-Pré-Saint-Didier, che sappiamo essere
attualmente ferma a Morgex e sempre sull'orlo della chiusura perché
ritenuta linea a scarso traffico.
Su questa ipotesi l'ing. Dupin ha avuto degli incontri ufficiali
anche con il Sindaco ed il Consiglio municipale di Chamonix,
ottenendo dei pareri positivi che hanno avuto una certa rilevanza
sulla stampa savoiarda.
Questa prima proposta od ipotesi è rimasta ancora ad un livello
di dibattito generale, ma nel frattempo, sempre l'ing. Dupin, su
suggerimento ed indicazione di autorità governative francesi, ha
anche esposto una seconda ipotesi, quella cioè di un collegamento
diretto fra Le Fayet ed Aosta attraverso un tunnel di base che
avrebbe una lunghezza di quarantanove chilometri. Le ipotesi,
quindi, sono due: quella di un collegamento ferroviario di ventisei
chilometri tra Le Fayet e Pré-Saint-Didier e quella di un
collegamento ferroviario di quarantanove chilometri tra Le Fayet ed
Aosta.
Questa seconda ipotesi è stata avanzata per andare incontro alla
tesi di chi sostiene l'opportunità di realizzare un tunnel
ferroviario alpino con caratteristiche di alta velocità, cosa che è
evidentemente realizzabile collegando Le Fayet ed Aosta, perché
ambedue le località si trovano rispettivamente a 565 e 585 metri
sul livello del mare e quindi pressoché allo stesso livello
altimetrico, mentre, collegando Le Fayet, che è ad una quota più
bassa, a Pré-Saint-Didier, che è ad una quota di 400 metri più
elevata, noi avremmo evidentemente una linea che non potrebbe
essere ad alta velocità per problemi di pendenza.
Noi, in realtà, non solo da oggi sosteniamo che per questi
collegamenti ferroviari, specie se adibiti al trasporto merci, non
siano assolutamente opportune e necessarie linee ad alta velocità,
ma riteniamo che delle linee capaci di garantire una velocità di
100 o 120 chilometri all'ora siano più che adatte e confacenti al
servizio che devono fornire e che non si giustifichi affatto una
linea ad alta velocità attraverso la Valle d'Aosta.
In ogni caso questa proposta, che nel versante savoiardo è
oggetto di studio attento, è posta esplicitamente in alternativa
rispetto all'altro progetto di cui si sta discutendo Oltralpe, che
è quello del raddoppio del tunnel autostradale del Monte Bianco
facendo una seconda galleria sotto l'Aiguille du Midi, leggermente
più in basso rispetto all'attuale galleria, sulla quale però il
Consiglio comunale di Chamonix ha già espresso un parere negativo e
su cui la comunità savoiarda è contraria.
Lo scopo della mozione non è e né può essere chiaramente quello
di dire: "Va bene questo progetto", ma è quello di impegnare la 2a
Commissione consiliare permanente a sentire l'ing. Jacques Dupin,
ricercatore del CERN di Ginevra, che ha espresso interesse e
disponibilità a venire ad illustrare il suo progetto nelle
competenti sedi in Valle d'Aosta, in modo che noi possiamo
esaminare anche questa sua ipotesi.
Sappiamo tutti che è sul tappeto l'altro progetto, quello del
collegamento ferroviario tra Aosta e Martigny, sulla cui
fattibilità noi abbiamo espresso delle perplessità connesse alla
scelta dell'alta velocità ed al fatto che le autorità elvetiche nel
breve e medio periodo hanno progetti totalmente diversi, che non
comprendono l'Aosta-Martigny.
In ogni caso ci sembra che debbano essere vagliate fino in fondo
tutte le possibilità. Questa è sicuramente una ipotesi che va
tenuta in seria considerazione e deve essere esaminata.
La mozione, che io spero sia accolta dal Consiglio, ha
semplicemente lo scopo di impegnare ufficialmente la 2a Commissione
consiliare a sentire, possibilmente entro breve tempo l'ing. Dupin,
dandogli modo di illustrare i suoi progetti, così che possiamo
essere informati sul dibattito che, intorno a questi temi, si sta
svolgendo nella zona savoiarda che confina con la Valle
d'Aosta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Credo che il traffico su gomma attraverso
la Valle d'Aosta sia uno dei temi dominanti, che resterà tale anche
per gli anni a venire, anche perché ha numerosi risvolti: dal
discorso dell'autostrada, a quelli relativi alla ferrovia,
all'autoporto ed al bilancio regionale. Tuttavia è da anni che, a
mio giudizio, nel merito non viene tentata una riflessione
complessiva, che pure sarebbe possibile attraverso un piano di
sviluppo della Regione. E' quindi opportuno allargare fin dove è
possibile il campo delle ipotesi.
Se questa ipotesi, che viene sostenuta da una regione a noi
vicina, ha validi elementi per essere presa in considerazione,
credo che abbiamo il dovere di esaminarla.
La mozione propone che il progetto sia esaminato in sede di 2a
Commissione consiliare permanente ed io penso che sia utile ed
opportuno fare questo esame, se non altro per avere il quadro di
ciò che viene proposto nei paesi confinanti con la Valle d'Aosta e
soprattutto per avere elementi di giudizio e di confronto per le
proposte che noi facciamo alle altre regioni, al Paese ed
all'Europa.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Il mio intervento tende a chiarire alcuni
princìpi ed a ribadire alcuni punti fermi dell'azione del Governo
regionale che:
- è fortemente impegnato nella realizzazione del traforo
ferroviario del Gran San Bernardo o meglio del collegamento tra il
sistema ferroviario nordoccidentale italiano con quello europeo e
quindi della linea Santhià-Martigny;
- si sta muovendo con molta determinazione nella realizzazione
di questa linea;
- ha operato questa scelta dopo aver analizzato tutte le
possibili ipotesi alternative, compresa quella avanzata dal prof.
Dupin, che conosciamo.
E' dal 1986 che l'ingegnere francese Jacques Dupin sta
sottoponendo a vari enti, autorità e giornalisti, soprattutto
francesi, l'idea di realizzare un collegamento ferroviario tra
l'Alta Savoia e la Valle d'Aosta per mezzo di un traforo sotto il
massiccio del Monte Bianco, al fine di far circolare treni ad alta
velocità per viaggiatori e merci.
In realtà l'ing. Dupin avanza due proposte, che sono già state
illustrate sinteticamente dal Consigliere Riccarand, ma vorrei
cogliere l'occasione per esporle più compitamente.
La prima prevede un traforo ferroviario di ventisei chilometri
tra Pré-Saint-Didier (quota 1000 metri) e Le Fayet-Saint Gervais
(quota 600 metri), passando esattamente sotto la cima del Monte
Bianco, mentre l'attuale traforo autostradale passa sotto la
verticale dell'Aiguille du Midi.
Va sottolineato che l'ing. Dupin, fisico del CERN di Ginevra,
sostiene questo passaggio anche per ragioni connesse a ricerche
scientifiche, che però ci possono interessare solo
indirettamente.
La seconda proposta ipotizza, invece, un traforo ferroviario di
40,5 chilometri di lunghezza tra Aosta e Le Fayet-Saint Gervais,
sotto i monti Fallère, Grande-Rochère e Mont Blanc du Tacul.
Le reazioni finora registrate all'idea suggerita direttamente
dall'ingegnere agli enti ed autorità, soprattutto francesi, e dalle
stesse raccolte, non sono così positive, come invece fa apparire il
testo della mozione.
Infatti, solo il Sindaco di Chamonix, Michel Charlet, si è
espresso favorevolmente, mentre tutti gli altri interpellati hanno
risposto negativamente o in modo genericamente interlocutorio.
Il Ministero francese dei trasporti risponde rimandando lo
schema governativo di collegamenti ad alta velocità che, elaborato
nel 1989, non prevede alcun intervento sulla linea di Le Fayet.
Io ho avuto un incontro con l'ing. Dupin, che me lo aveva
chiesto, anche perché mi sembrava utile conoscere dal diretto
interessato l'ipotesi che stava proponendo.
Non è poi esatto quanto riferito nel testo della mozione,
secondo cui la proposta di Dupin
"è oggetto di esame e
discussione a vari livelli".
Essa, infatti, non è all'esame di
nessun organo politico-istituzionale, né francese, né ginevrino. La
stessa delegazione francese alla Co.Tr.A.O. non l'ha neppure
inserita tra le possibili ipotesi future.
Vediamo ora come la Regione ha affrontato il tema ed è arrivata
alla scelta della linea ferroviaria sotto il passo del Gran San
Bernardo.
Quando la Giunta regionale ha proposto al Consiglio di approvare
lo studio di fattibilità del traforo ferroviario del Gran San
Bernardo, adottando varianti di percorso e procedure di
realizzazione ben precise, e quando il Consiglio regionale del 18
dicembre 1989 ha approvato la deliberazione relativa, l'istruttoria
della proposta Dupin era già stata compiuta sotto i vari aspetti
politici, amministrativi, tecnici, economici e finanziari, non solo
da parte dell'assessorato, ma anche dell'Istituto dei Trasporti
dell'Università di Trieste.
Nella stessa fase di avvio dello studio di fattibilità del
traforo ferroviario del Gran San Bernardo erano state esaminate
tutte le possibilità alternative e direzionali di un nuovo traforo
transalpino interessanti il nostro territorio. Poiché non è stata
presa in considerazione solo quella ipotesi, vorrei elencare le
varie alternative prese in esame: la direttrice tra Arvier e
Bourg-Saint-Maurice, quella tra Zermatt e Saint-Vincent e quella
del Monte Bianco. Quest'ultima non è una ipotesi nuova, perché i
primi studi in merito risalgono addirittura al 1874.
Anche questa ipotesi, quindi, è stata esaminata dallo Studio
incaricato dalla Regione per valutare la fattibilità del
collegamento tra il sistema ferroviario nord-occidentale italiano e
quello europeo.
Per entrare nel merito specifico, ricordo che la direttrice
ferroviaria del Monte Bianco ha prospettato gravissimi problemi di
vario genere:
- di ordine tecnico, perché impone soluzioni molto più
costose;
- di ordine economico, perché prevede un lunghissimo nuovo
tracciato ferroviario ad alta velocità tra Santhià e Maçon, mentre
allo stato non è ancora previsto il collegamento Maçon-Genève e
comunque tra Santhià e Genève, perché l'idea dell'ing. Dupin, di
una linea cioè ad alta velocità solo tra Le Fayet ed Aosta,
risulterebbe monca di entrambi gli estremi; il costo sarebbe quindi
enormemente superiore, pari almeno a tre volte quello del traforo
ferroviario del Gran San Bernardo;
- di ordine politico, perché, a differenza del traforo
ferroviario del Gran San Bernardo, è alternativa al Fréjus ed al
Sempione, poiché determina una distribuzione rete e solo razionale
del traffico di non è concorrenziale con gli interessi e le scelte
già operate dal Governo francese sulla linea ad alta velocità per
soli passeggeri Lione-Torino.
A tutto ciò si aggiunga che le quattordici società ferroviarie
europee della CEE hanno già operato nel gennaio del 1989 una scelta
di rete europea che esclude definitivamente la direttrice
ferroviaria del Monte Bianco, a vantaggio di quella del Frejus, ma
inserendo fra le ipotesi alpine che riguardano la Valle d'Aosta
solo il Traforo del Gran San Bernardo. Ciò è stato ribadito anche
sabato scorso a Como, nel corso di un convegno organizzato
dall'Alpe Adria e che aveva per tema "Il sistema ferroviario
europeo", dove è stato sottolineato che le quattordici società
europee consideravano il progetto del Gran San Bernardo di alto
interesse.
Inoltre, sia il Governo francese, sia il Conseil régional della
Regione Rhône-Alpes, sia il Conseil régional della Savoia hanno
escluso ogni possibilità di linea ferroviaria ad alta velocità
passante per Le Fayet-Monte Bianco, privilegiando quindi la linea
Lione-Torino.
Nessuna ipotesi del genere, del resto, è stata presa in esame
dalla Direzione della programmazione del Ministero dei trasporti,
che invece prevede il traforo ferroviario del Gran San Bernardo, né
da alcun documento annesso al piano generale dei trasporti
italiano, né dalle Ferrovie dello Stato, né dalla Société Nationale
des Chemins de Fer.
Occorre ancora sottolineare che la direttrice di Le Fayet
determina uno spostamento notevole dell'asse di traffico rispetto
alla linea del Reno-Mare del Nord, che invece il traforo
ferroviario del Gran San Bernardo garantisce attraverso
Balle-Losanne, pur salvaguardando al tempo stesso quella di
Dijon-Parigi-Londra.
Tutto ciò premesso, in merito a quanto richiesto dalla mozione
si ritiene che in questa delicata fase di approvazione delle
convenzioni transfrontaliere Italia-Svizzera e Valais-Valle
d'Aosta, relativamente al traforo ferroviario del Gran San
Bernardo, sia controproducente dare l'impressione che la Valle
d'Aosta voglia impegnarsi su più fronti e per più trafori.
Ci tengo a ribadire che la scelta del traforo ferroviario del
Gran San Bernardo è già stata operata dal Consiglio regionale della
Valle d'Aosta, dopo che lo Studio incaricato aveva esaminato tutte
le possibili alternative sotto i vari aspetti tecnici, economici e
politici.
La Regione Valle d'Aosta non può impegnarsi contemporaneamente
in iniziative concorrenti sul suo territorio, a rischio di apparire
poco credibile, poco seria e poco realistica.
Ecco perché la Giunta propone alla maggioranza ed a tutto il
Consiglio di astenersi dal votare la mozione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Dalle parole dell'Assessore abbiamo
appreso quante cose si fanno e si decidono in nome del Consiglio,
senza che il Consiglio ne sappia assolutamente nulla
(...Interruzione dell'Assessore Lanivi...)
... I progetti dell'ing. Dupin non sono mai stati neppure citati
né in Commissione, né in questo Consiglio. Quest'ultimo, anzi,
apprende oggi per la prima volta, tramite questa mozione. che
esistono queste ipotesi. Il Consiglio non ha mai visto una sola
riga, scritta da progettisti incaricati dalla Regione, che
prendesse in esame questa ipotesi. Nessun documento è mai stato
distribuito ad un consigliere regionale in cui si dicesse: "E'
stata esaminata questa ipotesi ed è stata scartata per questi e
questi altri motivi" e sfido l'Assessore a dimostrarmi il
contrario. Voi avete deciso tutto per conto vostro, senza informare
il Consiglio.
Evidentemente esisteva una pregiudiziale ben precisa ed io
capisco per quale motivo voi avete scelto di scartare "a priori"
questa ipotesi. Voi su quell'asse volete fare l'autostrada e quindi
non vi interessa alcun discorso che abbia a che fare con il
collegamento ferroviario.
Ora, siccome invece questa proposta è seria ed è alternativa ad
un collegamento stradale o autostradale, io credo che dovesse
essere valutata e che vada valutata nelle sedi opportune. Non è
accettabile che si parta a senso unico, scartando "a priori" tutte
le altre ipotesi e tenendo sistematicamente all'oscuro il Consiglio
e le sue Commissioni sulle proposte che invece andrebbero valutate
ed esaminate.
Qui si dice: "L'ipotesi dell'ing. Dupin non va presa in esame,
perché non è prevista nei piani della Società delle ferrovie
francesi". Che forse l'ipotesi del traforo del Gran San Bernardo è
compresa nei piani delle Ferrovie svizzere? Abbiamo tutti letto, e
ci sono anche degli atti ufficiali, che non esiste una sola riga -
e l'Assessore conosce queste cose meglio di me - sull'ipotesi di un
traforo del Gran San Bernardo, perché le autorità svizzere hanno
altre priorità molto precise, che sono il Sempione ed il
Gottardo!
Per questo, allora, noi dovremmo dire: "Scartiamo
quell'ipotesi"? No, manteniamo quell'ipotesi, ma allo stesso modo
teniamo in piedi e verifichiamo anche tutte le altre ipotesi,
accertiamo se sono fattibili e se sono in grado di sottrarre la
Valle d'Aosta all'invasione dei TIR grazie ad un collegamento
ferroviario che passi sotto il Monte Bianco e sul quale convogliare
e trasportare le merci che attualmente viaggiano su gomma. Questo è
il discorso che ci interessa.
Noi riteniamo che l'ipotesi di questo ricercatore svizzero debba
essere presa in considerazione, al di là del fatto che sia stata
ufficialmente accolta o meno o che attorno ad essa si siano
raccolti gli opportuni consensi.
L'Assessore dice: "Solo il Sindaco di Chamonix ha espresso un
parere favorevole". Intanto non è cosa da poco che quel Sindaco si
sia espresso favorevolmente nei confronti di questa ipotesi, ma c'è
da dire che le altre risposte io ho l'elenco di tutti quelli cui è
stata mandata questa ipotesi ed ho anche il dossier di tutte le
risposte sono interlocutorie, come quelle sul progetto di traforo
del Gran San Bernardo.
Allora, perché dire: "L'ing. Dupin l'abbiamo già sentito noi,
come Giunta, e quindi non dovete sentirlo in Commissione. Il
Consiglio non deve più sentirlo, anche perché non dobbiamo neanche
pensare di prendere in considerazione la sua ipotesi, che potrebbe
disturbare l'altro progetto"? Io credo che questo non sia serio,
perché noi dobbiamo valutare tutte le possibilità che ci sono per
cercare di trovare una soluzione valida.
In ogni caso, se il Consiglio vota contro questa mozione, io
credo che esprima un voto contrario alla possibilità di conoscere e
di sapere, anche se dopo ciascuno è libero di rimanere nella sua
ignoranza.
E' chiaro che per quanto ci riguarda, noi chiederemo
ufficialmente un incontro con l'ing. Dupin, possibilmente qui ad
Aosta, in modo da poter sentire dalla sua viva voce il suo
progetto, le reazioni che ci sono state, i rapporti che egli ha
avuto con la nostra Giunta regionale e le discussioni e decisioni
che ci sono state.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Noi siamo un po' curiosi. Crediamo
certamente che la Giunta abbia sentito l'ing. Dupin e che non sia
stata convinta, vorremmo però avere l'opportunità di sentire questo
ricercatore e riteniamo interessante quel particolare, riferito
dall'Assessore, relativo agli studi nucleari che potrebbero essere
fatti nell'ambito della sua proposta.
Ci sembra veramente forzato ed esagerato voler dare questo
carattere di ufficiale incertezza al fatto che una Commissione
consiliare senta un tecnico che ha una proposta da fare.
Il Consiglio regionale ha votato per il traforo Aosta-Martigny,
ma credo che nulla possa impedire allo stesso Consiglio di sentire
e conoscere che cosa viene proposto di diverso da studiosi e dal
sindaco di Chamonix. Non mi pare che ciò possa sconfessare alcuno,
mentre sarebbe grave rifiutare una possibilità di conoscenza ai
consiglieri, perché ciò potrebbe ingenerare l'impressione che non
solo non si voglia dare al Consiglio la possibilità di decidere,
che è in gran parte nelle mani della Giunta e forse, sia pure solo
in parte, in quelle della maggioranza, ma neanche la possibilità di
sapere.
Noi, invece, siamo curiosi e vorremmo sapere.
PRESIDENTE:
Se nessuno chiede la parola, pongo in
votazione la proposta di mozione in oggetto.
ESITO DELLA VOTAZIONE
Presenti: 22
Votanti: 5
Favorevoli: 5
Astenuti: 17 (Agnesod, Bich, Faval, Lanièce, Lanivi, Lavoyer,
Limonet, Louvin, Perrin, Ricco, Rollandin, Rusci, Stevenin, Trione,
Vallet, Viérin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK