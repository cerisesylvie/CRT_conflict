Consiglio Regionale della Valle d'Aosta - Oggetto del Consiglio n. 175 del 6 ottobre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 175 del 6 ottobre 1993 - Resoconto
OGGETTO N. 175/X - Subconcessione al Comune di Val­tournenche di
deriva­zione d'acqua dalle sorgenti Grand-Roc in Comune di
Valtournenche, per il poten­ziamento dell'acquedotto comunale a
servizio dell'abi­tato del Breuil.
Deliberazione - Il Consiglio regionale
Premesso che:
con domanda in data 06.03.1987, il Comune di Valtournenche ha
chiesto all'Amministrazione regionale la subconcessione di derivare
dalle sorgenti sgorganti dalle morene del Furggen de­nominate Grand
Roc, moduli 0,25 di acqua per l'ulteriore po­tenziamento
dell'acquedotto comunale al servizio dell'abitato del Breuil;
la domanda, corredata da progetto in data 20.08.1986, a firma
Ing. Luciano GALLI, prevede la costruzione di tre opere per la
captazione delle polle sorgive e la posa di una condotta, per il
convogliamento delle acque a quota 2.482,80 m.s.m. nella esi­stente
opera di presa della sorgente Anservegne;
le sorgenti Grand Roc non sono iscritte nell'elenco delle acque
pubbliche della Regione, ma che l'Amministrazione regionale
provvederà ad istruire la relativa pratica d'iscrizione. non
es­sendovi dubbi sul carattere pubblico di tali sorgenti, in quanto
concorrono ad alimentare il torrente Cervino, iscritto al n. 148
dell'elenco delle acque pubbliche della Regione, dichiarato
pubblico dallo sbocco ai ghiacciai del Monte Cervino;
l'Amministrazione regionale non ha esitato, in pendenza della
conclusione della pratica della loro iscrizione nell'elenco delle
acque pubbliche, ad ammettere ad istruttoria la domanda del comune,
avendo giudicato del tutto legale il procedimento istruttoriale,
dato che l'iscrizione nell'elenco delle sorgenti co­stituisce il
semplice atto formale dichiarativo e non costitutivo della loro
pubblicità.
Inoltre:
a)
il Magistrato per il Po di Parma, con nota n. 10959 in
data 16.09.1987 ha rilasciato il nulla-osta nei riguardi idraulici
per l'ammissione ad istruttoria della domanda di cui si tratta;
b)
l'avviso di presentazione della domanda 06.03.1987 del
Co­mune di Valtournenche è stato pubblicato sul Foglio Annunzi
Legali della Valle d'Aosta n. 23 in data 04.11.1987 e riprodotto
nel n. 261 della Gazzetta Ufficiale della Repubblica Italiana
(Foglio Inserzioni) in data 07.11.1987 senza dar luogo alla
pre­sentazione di domande incompatibili e concorrenti;
c)
con Ordinanza dell'Assessore ai LL.PP. n. 139 in data
09.02.1988, è stato disposto il deposito della domanda e del
re­lativo progetto presso l'Assessorato dei LL.PP. della Regione
per 15 giorni consecutivi, decorrenti dal 22.02.1988, a
disposi­zione di chiunque intendesse prenderne visione nelle ore
d'uf­ficio;
d)
copia dell'ordinanza è stata affissa per il predetto
periodo di 15 giorni all'Albo Pretorio del Comune di Valtournenche
e copia della medesima è stata inviata al Ministero dei LL.PP., al
Ma­gistrato per il Po di Parma, alla Sezione Idrografica per il Po
di Torino, alle Associazioni irrigue Est-Sesia di Novara e
Ovest-Sesia di Vercelli, alla Prima Direzione del Genio Militare di
Torino, al Consorzio regionale Pesca, alla ditta Frassy Matilde ed
al Sindaco del Comune di Valtournenche;
e)
la pubblicazione presso il Comune di Valtournenche,
come risulta dal referto in calce all'Ordinanza, è regolarmente
avve­nuta e non sono state presentate osservazioni od
opposizioni;
f)
la visita d'istruttoria, come stabilito
nell'ordinanza, è rego­larmente avvenuta il 15 aprile 1988 ed alla
medesima sono in­tervenuti i funzionari dell'Ufficio Concessioni
Acque della Re­gione, il signor Maquignaz Luciano, assessore
comunale di Valtournenche, assistito dal capo dell'Ufficio tecnico
ing. Billo Maurizio, la signora Frassy Matilde, comproprietaria dei
map­pali da cui scaturiscono le sorgive ed il signor Bogazzi
Cesare, in rappresentanza del consorzio regionale Pesca. In tale
occa­sione, la signora Frassy si è riservata 20 giorni di tempo per
decidere la conferma dell'autorizzazione in data 13.11.1987
all'occupazione dei terreni su cui dovranno sorgere le opere
re­lative alla captazione delle sorgenti di cui si tratta ed ha
chie­sto che la sopracitata autorizzazione venga controfirmata, per
accettazione delle clausole contenute, dalle competenti autorità
comunali. In particolare, le clausole di cui si tratta sono le
se­guenti:
-
l'indennità di esproprio dovrà essere liquidata in base
ai va­lori medi agricoli determinati per l'anno in corso
dall'U.T.E. ed al contributo regionale integrativo;
-
il Comune di Valtournenche dovrà provvedere a lasciare
una presa di troppo pieno per l'estate, ad uso irrigazione
dell'al­peggio Cretaz, nella vasca di raccolta delle tre sorgive e
secondo le indicazioni dei proprietari stessi; il comune dovrà
inoltre predisporre una presa da 1" 1/2 sulla condotta adduttrice
in prossimità dell'arrivo della sciovia n. 5, in previsione della
co­struzione di un posto di ristoro per gli sciatori;
-
le opere di presa non dovranno avere delle recinzioni
che pregiudichino l'utilizzo delle piste di sci o la libera
circolazione vicino agli impianti;
- il Comune di Valtournenche dovrà provvedere alla variazio­ne
catastale relativa alla costruzione delle opere di presa ed al
pagamento delle indennità relative all'esproprio entro l'anno
1988.
Oltre a ciò, sempre in sede di visita d'istruttoria, non sono
state presentate opposizioni e si è accertato, per quanto
possibile, che le rappresentazioni grafiche di progetto
corrispondono, di mas­sima, alla situazione delle località
interessate dall'acquedotto.
Le prescrizioni richieste dalla signora Frassy Matilde per il
ri­lascio dell'autorizzazione all'occupazione dei terreni
interessati dall'acquedotto, sono state accettate dal sindaco del
Comune di Valtournenche, che ha controfirmato, in data 06.05.1988,
l'au­torizzazione, e che per il rispetto delle prescrizioni
contenute nell'accordo, che si ritengono ammissibili, è stata
inserita ap­posita clausola nell'articolo 6 del disciplinare di
subconcessione.
Infine:
a) le sorgenti da captare sgorgano ai lati della pista di sci n.
24 bis, nel tratto compreso tra la quota 2615 m.s.m. e la quota
2710 m.s.m. e sono costituite da tre polle principali che
scaturi­scono sul mappale n. 2 foglio m del Comune di
Valtournenche;
b)
la captazione delle sorgenti avverrà mediante la
costruzione di una tubazione drenante del diametro di 400 mm.,
completa­mente incassata nel terreno, per permettere a tutta
l'acqua delle polle di affioramento e di quelle che sottopassano,
di esse­re incanalata;
c) dato l'andamento a mezza costa del terreno, la captazione
sarà possibile mediante la costruzione di un muro di sbarra­mento
che impedisca all'acqua di fuoriuscire dal drenaggio
ar­tificiale;
d)
la parte superiore delle prese sarà protetta con la
costruzio­ne di una platea in conglomerato cementizio per impedire
alle acque superficiali di scorrimento di entrate nelle prese;
e)
le tre opere di captazione verranno impostate
rispettiva­mente a quota 2619, 2654,60 e 2703,40 m.s.m. e saranno
es­senzialmente uguali: consisteranno in tre manufatti in cls.
composti di due scomparti per la decantazione delle acque,
ri­spettivamente delle dimensioni di mt. 1,20 x 2,90 e di mt. 1,50
x 1,60, e di due camere di manovra nelle quali verranno siste­mate
le saracinesche per la messa in esercizio dell'impianto, lo scarico
di fondo ed il troppo pieno;
f) dalle rispettive opere di presa, l'acqua verrà convogliata
mediante una tubazione in acciaio del diametro di 150 mm.
nell'esistente opera di captazione della sorgente Anservegne
ubicata a quota 2482,80 m.s.m.;
g)
la distribuzione delle acque avverrà mediante
l'esistente impianto del Breuil.
In considerazione di quanto sopra esposto, l'utilizzazione delle
sorgenti Grand Roc corrisponde ad una reale necessità per i
fabbisogni potabili dell'abitato del Breuil e le modalità di
cap­tazione e delle loro condotte di adduzione sono da ritenersi
ido­nee allo scopo, e quindi tecnicamente approvabili.
Infine, il Magistrato per il Po, di Parma, con nota n. 14975 in
data 01.12.1988 ha rilevato che l'istruttoria è stata regolar­mente
espletata ed ha espresso parere favorevole all'accogli­mento della
richiesta di subconcessione, sotto l'osservanza delle condizioni
espresse nel sottoriportato schema di disciplinare.
Visto il parere favorevole rilasciato dall'Ingegnere Capo
incari­cato, Dirigente il Servizio Assetto e Tutela del Territorio
dell'Assessorato dei LL.PP., ai sensi del combinato disposto
dell'articolo 72 della legge regionale 3/1956 e successive
modifi­cazioni e dell'articolo 21 della legge regionale 18/1990 e
suc­cessive modificazioni, in ordine alla legittimità della
presente proposta di deliberazione;
Richiamato l'articolo 9 della legge costituzionale n. 4 del
26.02.1948;
Visto il parere della IV Commissione consiliare permanente;
Delibera
1) di subconcedere al Comune di Valtournenche, giusta la
do­manda 6 marzo 1987 di derivare acqua dalle sorgenti Grand Roc,
in Comune di Valtournenche, per il potenziamento dell'ac­quedotto
comunale al servizio dell'abitato del Breuil;
2) di autorizzare l'emanazione del decreto di subconcessione da
parte del Presidente della Giunta regionale, previa sottoscri­zione
del disciplinare da parte del legale rappresentante del Comune di
Valtournenche;
3) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 20.000 (ventimila) pari al minimo prescritto
dall'articolo 5 della legge 21 dicembre 1961 n. 1501, a titolo di
cauzione, somma che sarà restituita, ove nulla osti, al termine
della sub­concessione stessa;
b) lire 10.000 (diecimila) pari al minimo fissato dall'articolo
3 della legge 21 dicembre 1961 n. 1501 e per gli scopi di cui al
se­condo comma dell'articolo 7 del T.U. 11 dicembre 1933 n. 1775,
somma da introitare al capitolo 08800 della parte ENTRATE del
bilancio preventivo della Regione per il corrente esercizio
finanziario (Provento delle concessioni e subconcessioni di ac­que
pubbliche e miniere);
c) lire 750.000 (settecentocinquantamila) quale somma a
di­sposizione dell'Amministrazione regionale (Ufficio Concessioni
Acque dell'Assessorato dei LL.PP.) per spese di sorveglianza,
esperimenti di portata, collaudo, registrazione di atti, eccetera,
somma da introitare al capitolo 13500 della parte ENTRATE del
bilancio preventivo della Regione per il corrente anno fi­nanziario
(Gestione di fondi per conto terzi per istruttoria do­mande e
pratiche varie);
4) di stabilire, come specificato nell'articolo 10 del
disciplinare di subconcessione, che, trattandosi di derivazione
d'acqua per usi potabili e di igiene, nessun canone è dovuto a
termini dell'articolo 9 dello Statuto Speciale della Regione
Autonoma della Valle d'Aosta, promulgato con legge costituzionale
n. 4 del 26 febbraio 1948;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 1, lettera e) del Decreto Legislativo 13
febbraio 1993, n. 40.
Presidente -
La parola all'Assessore dei lavori
pubblici, Ferrero.
Ferrero (Ass.tec.) -
Si tratta sostanzialmente di
piccole de­rivazioni infatti, salvo una, sono tutte inferiori ai
100 kw. L'istruttoria è stata condot­ta in modo regolare, si tratta
di una parte delle pratiche, delle domande per le quali le Giunte
re­gionali precedenti avevano autorizzato la prosecuzione
dell'istruttoria.
Vi posso dunque dare un quadro della situazio­ne per quanto
riguarda le doman­de giacenti alla fine del mese di settembre. Le
domande perve­nute all'Ufficio concessioni ac­que del mio
Assessorato erano 128; di queste, 101 erano ad uso idroelettrico e
le altre ad uso industriale ed irrigazione. Per 44 è stata
autorizzata la prose­cuzione dell'istruttoria dalla Giunta
regionale in data 21 giu­gno 1991. Di queste 44, 26 sono ad uso
idroelettrico, si tratta di derivazioni con potenza inferio­re alla
soglia dei 2220 kw salvo due, e 18 ad uso diverso
dall'idroelettrico.
Vi sono poi 33 do­mande, anche queste libe­ralizzate dalla
Giunta regionale in data 5 febbraio del 1993; di queste 33, 28 sono
ad uso idroelet­trico e 5 ad uso non idroelet­trico. Da queste
cifre risulta che rimangono bloccate, cioè non è autorizzata la
prosecuzione dell'istruttoria, 51 domande perve­nute; 38 sono
domande ad uso idroelettrico presentate in data antecedente al 5
febbraio del 1993, 9, sempre ad uso idroelet­trico, presentate in
data po­steriore al 5 febbraio del 1993 e 4, presentate in data
posteriore al 5 febbraio del 1993, sono do­mande a uso diverso da
quello idroelettrico.
Sulle singole subconcessioni potrei poi rispondere alle vostre
domande anche se mi pare che tutto sia contenuto nelle
delibe­re.
Presidente -
La parola al Consigliere
Chiarello.
Chiarello (RC) -
Forse finalmente cominciamo a
lavora­re su proposte nuove e una di queste è l'acqua. Ciò che mi
spin­ge ad intervenire sulla questione delle concessioni per le
cen­traline idroelettriche non è certo la volontà di polemica, ma
il desiderio di portare un contributo costruttivo alla questione in
oggetto. Facendo rife­rimento allo studio redatto dall'ingegnere
Boffa leggiamo che la portata rilasciata in concessione
corri­sponde al valore medio ri­cavato dalla curva di durata estesa
a tutto il periodo di osservazione.
Date le caratteristiche dei no­stri torrenti, alimentati per lo
più da acque di fusione con por­tate massime nei mesi estivi e
periodi di magra per tutto il re­sto dell'anno, non è dif­ficile
capire che i titolari delle conces­sioni potranno, nei periodi di
magra, prosciugare i torrenti e potranno farlo nella piena
le­galità data loro dalla concessione; del resto che ciò già ora
av­venga lo si può osservare laddove si sia in presenza di molte
prese d'acqua per gli utilizzi idroelet­trici.
Alcune regioni a noi vicine, probabilmente più attente ai
pro­blemi ambientali, si sono mosse in modo ben diverso, adottando
un piano direttore delle risorse idriche.
In tal piano si stabilisce molto chiaramente che l'acqua non è
una risorsa da sfruttare, ma un bene da utilizzare
intelligentemente, infatti per quanto riguarda le eventuali
concessioni si darà sempre e comunque la precedenza al torrente o
al fiume tramite l'introdu-zione e il completamento di una serie di
azioni tese alla salva-guardia dei corsi d'acqua quali la tutela
delle acque sotterranee e la norma del DMV, deflusso minimo vitale,
che definisce la portata mi­nima da mantenere nei corsi d'acqua
soggetti a derivazioni al fine di garantire la conservazione della
vita acquatica e che viene calcolato tenendo presente parametri
biologici e idrologici quali l'ampiezza del bacino e le
precipitazioni degli ultimi 10 anni.
Sfogliando la relazione del Prof. Boffa si legge che: " i
co­muni, i consorzi, le cooperative e i privati che intendono
indi­rizzare risorse proprie nel settore idroelettrico hanno
predi­sposto numerosi progetti di massima per l'installazione di
im­pianti; si è rilevato che alcuni di questi non sempre presentano
i requisiti più idonei per il miglior utilizzo dell'acqua e spesso
sono in concorrenza tra loro".
Segue quindi uno studio volto ad individuare la producibilità
residua paragonandola alla attuale produzione, scendendo fino ad
individuare, bacino per bacino, le centrali che è ancora possibile
e conveniente costruire.
Si comincia a notare nello studio la differenza sostanziale tra
le zo-ne in cui è suddivisa la Valle d'Aosta; l'alta Valle infatti
a fronte di un accettabile sfruttamento attuale, dispone ancora di
notevoli ri-sorse idriche mentre le altre due zone, a fronte di uno
sfruttamento ben più massiccio, dispongono di irrisorie residue
zone idriche.
Poiché, nonostante le rassicurazioni, le conces­sioni che
attualmente sono state prese in considerazione non rientrano in
quelle previste dallo studio del Prof.Boffa, tra l'al­tro
commissionato e pagato dalla Regione, vorremmo sapere se­condo
quali criteri sono state iniziate le pratiche per tali con­cessioni
e quale rapporto producibilità-investimento tali pro­getti
hanno.
Alla luce di tutto ciò a noi pare che l'Amministrazione
regionale si stia muovendo ai limiti della costituzionalità e
certamente in modo moralmente discutibile.
Occorre invece che la regione si doti di un piano energetico
regionale e di un piano direttore delle risorse idriche che
permettano di perseguire tutta una serie di obiettivi quali la
salvaguardia delle risorse idriche at­traverso norme e dispositivi
di gestione finalizzati al recupero ed al mantenimento quantitativo
e qualitativo delle risorse, la realizzazione di infrastrutture
idriche, gli interventi di risana­mento e ottimizzazione dell'uso
dei corpi idrici con particolare attenzione all'approvvigionamento
idropotabile e per la gestio­ne multiobiettivo delle acque, ivi
comprese eventuali conces­sioni a fine di produzione di energia,
l'adozione di provvedi­menti legislativi e amministrativi e di
iniziative finanziarie a sostegno dell'attuazione di tale
obiettivo.
Nello specifico e cioè in merito alle domande di subconcessione
per la progettazione e la costruzione di impianti idroelettrici, le
nostre proposte sono: rifiuto assoluto di concessione ai privati se
non per alpeggi, rifugi o siti in cui sia comunque antiecono­mica
ogni altra forma di elettrificazione, proprietà totale della
Regione degli im-pianti da costruirsi, costruzione laddove è
possibile di impianti ad accumulo giornaliero in galleria in modo
da avere energia dispo-nibile quando serve. La strada in­trapresa
dall'Amministrazione regionale ci pare invece un ben strano modo di
amministrare.
Si vuole permettere a qualcuno, sia esso un privato o un singolo
comune, di utilizzare soldi pubblici ed una risorsa comune per
arricchirsi, mentre coloro che già oggi pagano in termini di
cessione del proprio territorio continueranno a pagare la bolletta
a pieno prezzo. Riteniamo viceversa del tutto legittima la
richiesta dei comuni, servizi, imprese, artigiani ad avere energia
a basso costo perché in tal modo il beneficio andrebbe a tutta la
comunità valdostana. Per questo noi voteremo contro.
Presidente -
La parola al Vicepresidente del
Consiglio Vié­rin.
Viérin M. (DC) -
Diciamo che Chiarello ha già
sollevato la questione; noi non siamo contrari ad esaminare oggi le
doman­de di subconcessione. Sicuramente dobbiamo ricordare qui in
Consiglio che esiste già un piano di Boffa del 1992, come diceva
Chiarello, ma esiste già anche un piano del 1988, detto di Quinson,
che è di ben 17 volumi più un volume che praticamen­te riassume
tutta la questione.
Detto questo, volevo arrivare al fatto che manca ancora, ad
oggi, la legge di indirizzo sull'uti­lizzo di questa risorsa
energetica, anche se con le leggi 9 e 10 del gennaio 1991 lo Stato
ha già dato sue indicazioni e la pos­sibilità alle Regioni di fare
questi piani regionali. Attualmente noi facciamo ancora
riferimento, per le concessioni di questo ti­po, ad una legge che
esiste nella vicina Svizzera che però non può essere inserita
direttamente e in maniera precisa nella nostra realtà. Ritengo che
due anni e mezzo siano passati e che in un momento così difficile,
soprattutto nel settore energetico, sia più che mai necessario
realizzare questo piano.
Per fare questi due studi la Regione ha speso parecchio e, cosa
ancora più grave, pare che ci sia un grosso scollamento fra i
lavori pubblici che verificano l'iter delle concessioni e
l'Assessorato all'industria che provvede all'istruzione delle
pratiche per eventuali contributi in merito a questi
interventi.
Vi è anche questo aspetto amministrativo che denuncia che non
c'è un rapporto fra i due assessorati che gestiscono questo
set­tore ed è per questo che io solleciterei questo Consiglio a far
fronte nel più breve tempo possibile a questi problemi per evi­tare
di trovarci in questa aula fra alcuni mesi a concedere altre
concessioni, dopodiché non sapremo più come fare per regola­mentare
questa risorsa delle acque.
Sottolinerei ancora il fatto che c'è anche una grossa
imprecisione del servizio dei lavori pubblici che gestisce le
concessioni delle acque perché in molti casi non si sa ancora bene
se ci siano o meno concessioni in merito a consorzi irrigui o meno
e quindi se siano valide o me­no. Quindi vi è un grosso marasma e
chi va a chiedere notizie non può averle. Chiederei quindi
all'Assessore competente di verificare anche questo aspetto.
Grazie.
Presidente -
La parola al Consigliere Florio.
Florio (VA) -
Che questo sia un argomento di
importanza formidabile per la Regione credo che sia nella mente di
tutti. Credo anche che, come chi mi ha preceduto ha già detto,
questa regione abbia ac­cumulato un ritardo poco giustificato nella
formulazione di quello che deve essere fatto con estrema urgen­za,
vale a dire il piano energetico regionale che è diventato an­cora
più urgente dopo che è diventata operante la legge regio­nale n. 62
del 1993 che dice al primo comma del primo articolo che la Regione
Valle d'Aosta "favorisce ed incentiva, in accordo con la politica
ener­getica della comunità Economica Europea e dello Stato, l'uso
razionale dell'energia, il risparmio energetico e lo sviluppo delle
fonti rinnovabili di energia" e che poi nei ti­toli a seguire
indivi­dua fonti di finanziamento per quanti ab­biano intenzione di
in­vestire in questo settore così importante dell'energia.
Dal punto di vista generale quindi i dati che l'As­sessore
Ferrero ci ha dato sono sì preoccupanti per un verso, ma
significativi da un altro punto di vista; significativi perché c'è
la diffusa sensazione che il settore energetico possa costitui­re
effettivamente per la no­stra regione, negli anni a venire, una
fonte di lavoro e di inve­stimento che finalmente, guarda caso,
attiene ad una delle ri­sorse del nostro territorio.
Questa pressione quindi, alla quale guardo con estremo
inte­resse, proprio per questa attenzione nei confronti di questa
no­stra risor-sa, deve essere fortemente controllata e
regolamenta­ta e sapiente-mente gestita dall'Ente Regione per tutta
una se­rie di motivi, al-cuni dei quali sono già stati citati:
certamente il deflusso minimo all'interno dei torrenti e dei corsi
d'acqua, certamente l'aspetto am-bientale e paesaggistico, ma non
sol­tanto, anche quello di una ne-cessaria e indispensabile
distri­buzione collettiva fra tutti i Val-dostani della ricchezza
che la Regione Valle d'Aosta può ricavare dall'utilizzazione di
questa formidabile e tutta nostra risorsa.
Quindi io richiamo l'esecu­tivo alla indispensabilità della
predisposizione del piano ener­getico regionale con il quale è
necessario individuare tutte le potenzialità idroelettriche che
siano strategiche, da controllare e da programmare tenuto conto di
tutti quegli aspetti ugual­mente importanti che ho citato.
Per quanto riguarda poi segnatamente i punti che sono oggi
all'ordine del giorno, il discorso, seppure da collegarsi con
quello che ho appena finito, può essere diverso. Non mi sembra che
corrisponda al vero quello che ha poco fa detto il Consiglie­re
Chiarello e cerco di spiegarmi.
L'oggetto n.18 si riferisce ad una subconcessione per il
potenziamento di un acquedotto co­munale per l'abitato del Breuil;
credo che questa sia una que­stione fuori discussione. Tutte le
altre invece hanno ottenuto tutti i nullaosta sia del magistrato
del Po sia dell'Enel, ma per la verità ci sono alcune cose curiose,
ci sono anche degli abusi edilizi per il punto 19, ci sono due
derivazioni in sanatoria; si intuisce cioè una sorta di faciloneria
con la quale sovente questi richiedenti le subconcessioni si
comportano poi nel concreto.
Anche qui si tratta di controllare queste questioni con severità
e con coerenza, proprio per porre tutti i cittadini valdostani
sullo stesso piano.
Per quanto riguarda poi le potenzialità nominali in kw/h, sono
tutte molto contenute tranne forse quella della Cofarco che ar­riva
a 247,25 kw/h e per tutte queste derivazioni nell'appendice 1 della
ricerca Boffa "Individuazione delle derivazioni d'acqua a scopo
idroelettrico di elevata rilevanza strategica" è detto che non ci
sono incidenze sulle successive utilizzazioni; ad esempio rispetto
all'oggetto 19 è chiaramente detto che la concessione richiesta da
Favre Ferruccio di 58 kw/h sul torrente Contenery può essere
accordata se non interferente con altre.
La numero 20, quella sul torrente Valcornera, relativa al
rifu­gio Prarayer, può essere concessa pur richiamando il fatto che
ci sono altre due domande e che queste potrebbero prendere parte ad
un consorzio, ma in relazione a queste è detto che po­trebbe essere
concessa, così pure la numero 21 alla pagina 16 dell'appendice di
Boffa e che si riferisce al torrente Cervino e ancora oltre, la 22
sul torrente Marmore e l'oggetto 23 sul tor­rente Valbona su cui
alla pagina 11 si dice "le richieste possono essere soddisfatte
salvo interferenza fra di loro" e anche le al­tre, sia quella di
Busso Walter e quella della Cofarco, perché le richieste presentate
non interferiscono con altri impianti e se non esistono le suddette
interferenze le concessioni possono es­sere accordate. In sostanza
ci sembra che queste subconcessioni che sono in discussione oggi
siano approvabili perché non rien­tranti tra quelle ritenute a suo
tempo strategiche dallo studio di Boffa.
Il nostro gruppo sottolinea comunque con forza l'esigenza di
avviare la predisposizione del piano energetico regionale.
Presidente -
Se nessuno chiede la parola riteniamo
chiusa la discussione generale e lasciamo intervenire l'Assessore
dell'industria, commercio e artigianato Mafrica.
Mafrica (GV-PDS-SV) -
Io procederò ad una breve
rico­struzione dei lavori e degli studi che riguardano questo
settore e degli orientamenti che sono stati successivamente presi
dal Governo regionale.
Il Governo regionale nel 1989 aveva bloccato tutte le
istruttorie di tutte le richieste di subconcessione sia per quanto
riguarda l'uso idroelettrico sia per altri usi.
Nel 1991, dopo che era stata approvata la legge sulla
valutazione d'impatto ambientale, poi­ché in questa legge era stata
scelta una soglia di 120 kw oltre la quale bisognava riservare
particolare attenzione dal punto di vista ambientale alle
concessioni, una deliberazione di Giunta ha scelto di autorizzare
la prosecuzione dell'istruttoria per le domande giacenti fino al
quel momento di potenza inferiore ai 220kw, quindi nel giugno 1991,
in relazione a questo fatto si­gnificativo, si è fatta questa
scelta perché altrimenti sarebbero rimaste bloccate domande di
pochi kw di potenza relative a ri­fugi, aziende agricole e piccole
attività economiche.
Per fare un calcolo di massima per sapere che cosa significa una
centralina credo che si possa dire che il valore beneficio massimo
ottenibi­le da una centralina per kw di potenza sia intorno al
mezzo milione per kw quando la producibilità media viene rispettata
per tutto l'anno quindi una centralina di 20 kw ha un beneficio
teorico massimo di 10 milioni in un anno; questo per dire le
di­mensioni economiche del fenomeno.
Nell'anno 1991, inizio 1992 è stato affidato al Prof. Boffa
l'incarico di studiare delle linee guida per il piano energetico e
queste linee guida hanno stabili­to rispetto ai beneficiari due
criteri di massima e rispetto alla precedenza un criterio
netto.
I beneficiari possibili nelle linee guida del piano energetico
sono individuati nei titolari di attività produttive e nella
popolazione che non può usufruire dei vantaggi derivanti da altre
fonti energetiche agevolate dalla Regione. Rispetto ai criteri con
cui assegnare le subconcessioni è stato individuato questo ordine:
che siano titolari delle subconcessioni comuni e comunità montane,
in secondo luogo consorzi a maggioranza pubblica, in terzo luogo le
cooperative di produzione, in quarto luogo coloro che chiedevano la
subconcessione per produrre energia per uso proprio e soltanto
ultimi coloro che chiedevano la subconces­sione per vendere
all'Enel e quindi per uno scopo finanziario.
Questo ordine è stato introdotto tale e quale nell'articolo 24
al com-ma 11 della legge che prevede finanziamenti per lo sviluppo
delle risorse energetiche nella nostra regione, quindi mi pare
chiaro il criterio da seguire quando vi siano domande che
ri­guardino lo stesso tipo di derivazione per l'assegnazione delle
subconcessioni.
Nel febbraio 1992, alla luce delle linee guida del Prof. Boffa e
di un approfondimento da lui fatto su tutte le domande allora
gia­centi e su tutte le domande possibili previste nello studio
Quin­son, la Giunta regionale, in seguito a una valutazione
congiun­ta degli uffici dell'energia e dei lavori pubblici, ha
scelto l'orientamento di autorizzare la prosecuzione dell'iter a
centrali ritenute dallo studio Boffa non di interesse regionale
strategico, quindi centraline che non potevano avere per il futuro
un inte­resse regionale prevalente e a quelle per cui lo studio
Boffa prevedeva un pronunciamento da parte regionale in merito
all'interesse regionale per il futuro.
Sono state quindi autoriz­zate le prosecuzioni dell'iter per
doman-de che interessassero i comuni o soggetti a maggioranza
pubblica quando non fossero in presenza di problemi di
interferenza.
I criteri quindi finora adottati sono stati di autorizzare
l'iter sotto i 220 kw fino al giugno 1991, per le altre ancora
bisogna decidere, di autorizzare sulla base di uno studio quelle
poche che non erano di interesse regionale o che andavano ad
incon­trare esigenze dei comuni e di consorzi a maggioranza
pubblica.
Sono state ferme finora le richieste di concessione che
riguar­dano le più grosse centrali idroelettriche e su questo si è
avvia­to, in collaborazione tra l'Assessorato all'industria e
l'Assesso­rato ai lavori pubblici e anche con l'Assessorato
all'ambiente, un gruppo di lavoro che prenda orientamenti
definitivi per il futuro, tenendo conto di una questione importante
che è quella del rilascio delle acque di deflusso cioè della parte
che non può essere concessa perché serve per la fauna ittica o per
ragioni inerenti il territorio.
Questa è una questione da approfondire perché finora
sostan­zialmente gli uffici dei lavori pubblici seguono, da questo
punto di vista, le normative vigenti a livello di Stato mentre è
auspi­cabile che si abbia un orientamento preciso a livello
regionale. Si sta con questi gruppi tecnici predisponendo un
criterio guida che possa poi essere presentato alla Giunta, alle
Commissioni e al Consiglio per l'orientamento rispetto a tutte le
altre subcon­cessioni possibili bloccate che sono dal punto di
vista della po­tenza e dell'interesse regionale quelle più
interessanti.
Io quindi colgo positivamente le osservazioni fatte dai
consi­glieri in merito alla necessità di portare a conclusione gli
studi sul piano energetico regionale in un confronto possibile,
aperto con le forze della maggioranza e con l'intero Consiglio. Si
tratta qui di passare da una fase di contenimento, perché
sostanzial­mente in questi due anni anche in una situazione
politica di una certa instabilità si è fatta un'opera di
contenimento, a una precisa politica di scelta più definita dei
beneficiari, dei criteri di utilizzazione delle singole aste
d'acqua e del migliore rispetto possibile dei problemi
ambientali.
Diciamo che rispetto ad altre regioni abbiamo due vantaggi e
anche dei rischi: il vantaggio è la titolarità delle subconcessioni
che probabilmente va indagata anche rispetto all'Enel dopo che
l'Enel è stato trasformato in una società per azioni, quindi si
tratta di verificare se anche ri­spetto alle concessioni in
scadenza l'intervento dell'Enel si pone negli stessi termini di
prelazione in cui si poneva nel passato.
Il secondo vantaggio della Regione è quello di avere ancora
risor­se idroelettriche potenziali disponibili di grande interesse,
su cui in tutti questi anni si sono manifestati interessi di
svariati gruppi privati che finora sono da definire dal punto di
vista della scelta definitiva.
Un vantaggio è poi anche quello di potere, con proprie norme,
volgere a un uso collettivo prevalente questa risorsa importan­te
per l'economia e la comunità valdostana. Si tratta di evitare il
rischio che studi puntuali condotti nel territorio blocchino per
anni, nella definizione precisa di ogni cosa, tutte le possibili
at­tività, si tratta anche di evitare il rischio opposto e cioè che
norme non sufficientemente dettagliate possano dare in capo a
privati possibilità di intervento fuori da un indirizzo
generale.
L'indirizzo generale finora seguito che andrà definito meglio
nella prosecuzione degli studi del piano energetico regionale è
quello dell'interesse collettivo, dei comuni e delle comunità
montane e delle attività economiche.
Io credo che con una prosecuzione di questi studi, con una
con­sultazione delle forze politiche si possa arrivare ad uno
stru­mento che sia sufficientemente agile, non richieda tempi
lunghi per la sua definizione e in questo senso in collaborazione
con l'Assessorato dei lavori pubblici e dell'ambiente predisporremo
materia per le commissioni del Consiglio regionale.
Presidente -
La parola al Consigliere
Chiarello.
Chiarello (RC) -
Io volevo solo mettere in
evidenza due cose: a parte il fatto che siamo contrari alle
centraline private perché andiamo a creare anche in questo campo
dei Valdostani di serie A e di serie B, quello che voglio
sottolineare è che si può fare tutto, ma a fronte di un piano
energetico. Quello che mi stupisce è che si comincino a dare delle
concessioni senza avere un piano ener­getico e un piano direttorio
delle acque. Fra l'al­tro mi viene an­che da pensare che ci sarà
poi un pullulare di centraline nei nostri torrenti e se si
ripeteranno i fatti che sono recentemente avvenuti, tutti i
proprietari di queste centraline chiederanno dei contributi per i
danni subiti e la regione dovrà dunque partecipare alle spese.
Presidente -
La parola al Consigliere Marco
Viérin.
Viérin M. (DC) -
Il gruppo della Democrazia
Cristiana proprio per il dibattito avvenuto in aula, si asterrà
sulle con­cessioni che riguardano i privati per evitare disparità
fra sog­getti che hanno già presen­tato la domanda o devono ancora
presentarla, ma le cui prati­che non sono ancora state inoltrate in
quest'aula mentre voterà a favore per le tre richieste che
ri­guardano gli Enti Pubblici.
Presidente -
Consigliere Chiarello, lei ha già
fatto due in­terventi, avevamo chiuso la discussione generale e il
regola­mento prevede che lei a questo punto non possa più
intervenire neanche per fare delle precisazioni.
Possiamo a questo punto passare alla votazione.
Presenti, votanti, favorevoli: 26
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK