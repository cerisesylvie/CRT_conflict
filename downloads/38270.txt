Consiglio Regionale della Valle d'Aosta - Oggetto del Consiglio n. 1843 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1843 del 25 febbraio 2016 - Resoconto
OGGETTO N. 1843/XIV - Interpellanza: "Situazione degli
interventi effettuati per il contenimento della frana del Mont de
la Saxe a Courmayeur".
Follien (Presidente) -
Punto n. 42 all'ordine del giorno.
La parola alla collega Certan, per l'illustrazione.
Certan (ALPE) -
Visto che si sta avvicinando la primavera
con il naturale disgelo, ritorniamo a parlare di questo argomento.
Ritorniamo a parlare della frana intelligente di la Saxe e del
vallo utile o inutile, questo sarà la storia che ce lo dirà, di La
Palud. Ho precisato che dopo l'audizione fatta lo scorso anno e la
serie di osservazioni che erano state fatte al commissario Rocco in
quella sede, avevamo atteso come d'accordo tutta una serie di
documentazioni e abbiamo poi fatto delle richieste di informazioni
successive. In questo periodo ci sembrava utile ritornare
sull'argomento, perché - questo viene detto anche dai tecnici
stessi, dai geologi - in autunno con le forti piogge e nel momento
del disgelo sono i due momenti di criticità. Per quest'opera ormai
sono stati investiti quasi tutti i soldi pubblici che erano stati
impegnati. Eravamo a 10 milioni di euro nel mese di giugno e mi
sembra che ne fossero stati impegnati circa 12 milioni, per
un'opera che tra le altre cose voi avete definito utile, oltre alla
protezione del villaggio di La Palud, anche per fare delle
simulazioni o scuola di prevenzione per la protezione civile. Di
fatto, per ora quest'opera è servita (fortunatamente) solo a queste
lezioni di prevenzione, perché il collaudo credo che ritardi e non
ci sia ancora - poi me lo spiegherà lei il perché - quindi il vallo
non è ancora idoneo all'uso e alla funzione che doveva avere.
Nella nostra interpellanza chiediamo puntualmente tre cose. La
prima, se sia stato emesso il certificato di collaudo delle opere,
che lo scorso anno era imminente già in primavera, ma poi invece è
stato ritardato perché, come ci aveva detto anche il commissario
Rocco, successivamente al collaudo si potrà procedere per adeguare
sia i vincoli urbanistici per quanto riguarda il comune di
Courmayeur, sia anche il piano di protezione civile, legato
chiaramente al comune. Sapendo che passa lì vicino anche una strada
statale, credo sia importante che questo piano di protezione civile
possa essere adeguato. Peraltro mi pareva, dall'audizione di giugno
dello scorso anno, che ci fosse stato detto che tali adeguamenti
fossero vincolanti al collaudo. Di fatto, in autunno il certificato
di collaudo non era ancora stato emesso, quindi chiediamo quali
sono le motivazioni. Magari è stato emesso in questi giorni e lei
ci sorprenderà.
L'altra domanda è se sia stato realizzato l'intervento per il
ripristino del rivestimento crollato lo scorso anno. Come ci è
stato spiegato anche da lei in risposta a un'interpellanza di un
Consiglio precedente, ci è stato detto che i problemi che il vallo
ha avuto subito dopo la sua realizzazione, non erano di tipo
strutturale, ma legati al semplice rivestimento, quindi alla parte
più estetica del vallo. Però non sappiamo come mai i tempi di
questo ripristino sono stati più lunghi di quello che avevate
preventivato. Pertanto vorremmo capire se adesso questo lavoro è
stato ultimato o se il certificato di collaudo è legato anche a
problemi, a questo punto, strutturali del vallo.
Infine chiediamo se sia stato definito un nuovo programma per
investire le risorse restanti, che è un po' quello che ci aveva
detto il commissario in audizione, i tempi in cui si intendono
ultimare i lavori e se ci sono in previsione delle opere che
necessitano di altre risorse, se intendete andarle a reperire o le
avete già trovate. Quando parlo di altre opere, mi riferisco ad
esempio al
bypass
, che in un primo momento sembrava
fondamentale da fare come prima opera, ma poi si è invece ritenuto
di fare una variazione immediatamente dopo l'appalto del lavoro e
non è più stata ritenuta un'opera urgente. Chiediamo queste cose
perché riteniamo che, ad esempio, al collaudo siano collegati anche
altri aspetti. È chiaro che se questo certificato di collaudo tarda
ad arrivare per delle motivazioni non legate solo al semplice
crollo di un rivestimento, ma a problemi strutturali, allora credo
che siano necessari altri approfondimenti, ad esempio sull'utilizzo
dei materiali, della terra e del pietrame, però qualcuno avrà delle
responsabilità del perché quest'opera non viene collaudata.
Presidente
- La parola all'assessore Baccega.
Baccega (SA) -
Io mi permetto di chiederle - un giorno me
lo confermerà, perché sono certo che questa interpellanza avrà un
seguito - se il suo sarcasmo nel parlare di quest'opera è dettato
dal fatto che, è vero, è una realizzazione impegnativa e quindi ci
porterà a fare ulteriori valutazioni nel tempo, oppure se lei
ritiene che l'opera non fosse da fare. Se la risposta è la seconda,
io sono fortemente preoccupato rispetto al suo atteggiamento. Vado
a dirle che su un'opera di protezione civile che ha visto coinvolti
i massimi sistemi della protezione civile nazionale, che ha visto
lo sgombero di abitanti, lo sgombero di abitazioni in ambiti
diversi, che ha visto un disagio della popolazione che non ha
precedenti in Valle d'Aosta se non con l'alluvione, francamente il
suo sarcasmo mi dà quantomeno fastidio.
Ora vado a rispondere, perché i tre quesiti hanno giustamente
bisogno di una risposta. Il certificato di collaudo non è stato
emesso dalla commissione di collaudo, però è stato avviato il
percorso. La commissione ha ampiamente visionato le opere
realizzate e ne ha seguito la realizzazione, fornendo indicazioni e
suggerimenti nel corso di questi mesi su come preparare formalmente
i documenti per poter chiudere appena possibile il collaudo. Non è
un'opera normale, è una costruzione che è stata realizzata in
opera, quindi da questo punto di vista è un pochino più complicato
il percorso.
Con riferimento al secondo quesito, l'individuazione delle opere
da realizzare per ripristinare l'investimento, è stato anche questo
oggetto di un ampio confronto. È vero, ne abbiamo parlato a giugno
in Commissione, e il percorso è stato piuttosto serrato con le
imprese realizzatrici. Un confronto rispetto al quale sono
intervenuti anche la commissione di collaudo e l'ingegner Cancelli,
che ha l'incarico di verificare da un punto di vista strutturale il
vallo. Quindi c'è stato un ampio approfondimento da parte dei
tecnici, affinché l'opera andasse nella direzione indicata nella
fase progettuale. A fine anno sono state finalmente definite le
modalità di ripristino e l'intervento sarà realizzato appena ci
saranno le condizioni meteo adeguate. Oggi nevica a Courmayeur,
quindi si dovrà giustamente aspettare quello che lei chiama il
disgelo.
Al terzo quesito rispondo che non è ancora stato formalmente
definito il programma delle opere da finanziare, perché non è
ancora stato determinato l'importo delle risorse restanti. Il
dibattito in corso con le imprese sui riconoscimenti in contabilità
di alcune partite di opere, sta infatti ritardando la chiusura
della contabilità e quindi l'approvazione del programma. C'è un
confronto tra le imprese e la direzione lavori per il
riconoscimento di alcune opere, ma credo che sia questione di
giorni. Le risorse disponibili non sono comunque ingenti e non lo
saranno - si parla di circa 400 mila euro - e sarebbero da
destinare a interventi di miglioramento dell'inserimento ambientale
del vallo, completando alcune opere accessorie che si era
individuato di dover fare.
In conclusione, si ritiene necessario ribadire che il vallo è
pienamente operativo, che è in grado di svolgere l'opera di
protezione civile per la quale è stato realizzato. L'evoluzione
morfologica della frana, attestata dai dati del monitoraggio del
2015, per fortuna indica una situazione di dissesto profondamente
mutata rispetto a quella del 2014 e del tutto compatibile con
quanto finora realizzato per la protezione degli abitanti di La
Palud e di Entrèves.
Io mi auguro di essere stato chiaro. Magari ho usato un'enfasi
un po' particolare, perché quando si parla di protezione delle
abitazioni e delle persone, io credo che il sarcasmo debba essere
messo da parte e si debba guardare alle concretezze tecniche che si
portano avanti, quando si fanno opere e interventi di questo
tipo.
Presidente
- Per la replica, la parola alla consigliera
Certan.
Certan (ALPE) -
Le rispondo, così sfatiamo subito: non
abbiamo mai detto che l'opera non era da fare, quindi non è questa
la motivazione di un po' di sarcasmo. Il motivo non è questo e non
abbiamo detto che quest'opera non fosse da fare. Sono sempre
intervenuta andando ad analizzare le varie fasi dei lavori di
questo vallo, la progettazione e poi l'assegnazione. Quindi la
questione non è sicuramente se era da fare o meno, escludiamo
subito.
Escludiamo un'altra cosa. Siamo contenti della sua risposta e
sono soddisfatta della sua risposta, per il fatto che il vallo sia
operativo e che quindi risponda alle funzioni di protezione civile.
Perché se questo non fosse operativo per un certificato di collaudo
che doveva essere urgente e che è un anno che tarda a venire, le
motivazioni del mio sarcasmo non sarebbero più solo tali, ma
dovremmo anche fare altro. Quando si tratta di protezione civile,
di protezione delle abitazioni, ci troverà sempre al suo fianco,
però sulle questioni di metodo su come queste opere vengono fatte,
su come si procede, su come vengono affidate, ci vedrà al suo
fianco se le cose verranno fatte nel modo più trasparente
possibile. Però, ci scusi, ma noi su questo aspetto qualche dubbio
lo abbiamo avuto e continuiamo a chiederle di spiegarci,
continuiamo a chiedere audizioni al commissario straordinario, che
è passato prima dal ministero e poi dalla Regione, e continueremo a
chiedere delucidazioni, perché credo che questo sia il ruolo che
abbiamo noi in Consiglio regionale e credo che siano le
informazioni che vogliono avere anche i cittadini. A lei sembrerà
tutto chiaro, ma guardi che la popolazione valdostana e di quel
luogo non ha tutto chiaro su quello che è avvenuto.
Infine, il certificato di collaudo non è stato emesso. Quando le
dicevo prima che non noi stiamo monitorando e chiedendo
informazioni e dettagli riguardo alle questioni di metodo, è perché
questa problematica è stata affrontata - dico anche giustamente -
sempre con l'urgenza: per qualsiasi cosa, anche per l'assegnazione
dei lavori, si è utilizzata l'urgenza. Non sono parole mie e i
colleghi in Commissione se lo ricorderanno, è stato detto che in
casi di urgenza è normale e logico che i cantieri più vicini
probabilmente siano quelli ricevono l'assegnazione del lavoro. Ci è
stato detto che è normale che abbiano delle precedenze o dei
punteggi maggiori, perché possono avere dei vantaggi essendo
(stranamente) in quel momento operativi in un certo posto. Questo
passaggio per noi fa un po' strano, perché invece in questi casi,
soprattutto quando - come ci ha detto lei -deve essere protetto un
villaggio, un'intera popolazione e una strada statale, a nostro
avviso i criteri di selezione devono essere soprattutto quelli
della competenza e dei mezzi migliori per fare questo.
Mi fermo qui, perché oggi in questa interpellanza non le avevo
chiesto appositamente altre cose, ma probabilmente ci ritorneremo,
perché l'audizione di giugno è stata amplissima e quindi torneremo
su questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK