Consiglio Regionale della Valle d'Aosta - Oggetto del Consiglio n. 2540 del 3 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ISTRUZIONE PUBBLICA
Organi collegiali
Precedente
Successivo
Resoconto integrale del dibattito dell'aula
Oggetto del Consiglio n. 2540 del 3 aprile 2002 - Resoconto
OGGETTO N. 2540/XI Rispetto dell'autonomia della scuola e dei
suoi organi collegiali. (Interrogazione)
Interrogazione Vista la circolare della Sovraintendenza agli
Studi, datata 13 marzo 2002, con cui si chiede ai dirigenti delle
istituzioni scolastiche ed educative della Regione di inviare
"l'ordine del giorno dei collegi docenti nel periodo compreso fra
la fine di febbraio e i primi di marzo?, al fine di poter
rispondere all'interpellanza consiliare n. 38/02;
Ritenuto che i collegi docenti sono autonomi nel definire gli
argomenti su cui dibattere, specie se si tratta di temi che
concernano la scuola;
Ravvisando in tale circolare un segnale preoccupante di non
rispetto dell'autonomia della scuola e dei suoi organi
collegiali;
la sottoscritta Consigliera regionale
Interroga
l'Assessore competente per sapere:
1) come valuta tale iniziativa e come la coniuga con
l'indiscutibile autonomia dei collegi docenti;
2) se, a suo avviso, il tema della riforma della scuola rientra
nella rosa dei problemi oggetto di esame, approfondimento e
valutazione da parte dei collegi docenti.
F.to: Squarzino Secondina
Président
La parole à l'Assesseur à l'éducation
et à la culture, Pastoret.
Pastoret (UV)
Je regrette que le collègue Frassy ne soit
pas là parce que cette question le concerne en quelque sorte. Je
dis cela parce qu'il y a peu de temps, nel marzo scorso, veniva
proposta, proprio da parte del Consigliere Frassy, l'interpellanza
n. 30/02, concernente l'iniziativa delle organizzazioni sindacali
nei confronti di numerosi collegi dei docenti delle scuole, in
merito alla proposta del Governo di riforma della scuola,
interpellanza che non è stata discussa nello scorso Consiglio e che
sarà discussa più tardi. Con tale iniziativa il Consigliere Frassy
chiedeva all'Assessore se fosse a conoscenza che:
"in occasione
della convocazione di numerosi collegi docenti delle scuole della
nostra Regione, riuniti fra fine febbraio e i primi di marzo, è
stata sistematicamente svolta attività politico-sindacale
attraverso la richiesta agli insegnanti da parte dei sindacati di
esprimere il proprio assenso ad una lettera petizione contro la
proposta di riforma della scuola del Ministro Moratti"
.
Chiedeva poi l'interpellante se l'Assessore fosse a conoscenza
dei fatti esposti in premessa. Poiché non possiedo arti
divinatorie, il solo mezzo che avevo per acquisire elementi utili
per fornire risposte pertinenti alle richieste del Consigliere
interpellante era quello di richiedere agli uffici scolastici
dell'Assessorato di fornire debito riscontro alle richieste e alle
affermazioni dell'interpellanza.
Il Sovrintendente agli studi, in qualità di Responsabile degli
uffici scolastici, con propria nota del 13 marzo 2002, ha quindi
richiesto la collaborazione alle istituzioni scolastiche al fine di
acquisire elementi utili per fornire adeguate risposte
all'interpellanza in questione, così come svariate altre volte ed
in diverse occasioni si richiedono analoghe informazioni per dare
risposte, ad esempio, a richieste della collega Squarzino.
L'iniziativa della Sovrintendente era quindi necessaria per
consentire, come ho detto prima, di fornire risposte che altrimenti
non sarebbe stato possibile avere e senza le quali si sarebbe
negata la potestà ispettiva di un membro del Consiglio regionale
non fornendo gli elementi di chiarimento richiesti.
Questi e solo questi sono i fatti. Inutile dire che né
pressioni, né indicazioni, né suggerimenti sono stati avanzati da
chicchessia in tutta questa vicenda, certo, se si esclude quanto
afferma la collega Squarzino nella sua interrogazione laddove dice
che:
"i collegi docenti sono autonomi nel definire gli argomenti
su cui dibattere, specie se si tratta di temi che concernano la
scuola"
. In questo caso la collega ci esprime in modo chiaro il
suo parere sulla legittimità di argomenti che però così legittimi
non sembrano essere per il suo collega Frassy.
Si capisce bene che si tratta di opinioni divergenti e che io
non ho certo la presunzione di ricomporre tenuto conto delle due
filosofie di partenza da parte dei colleghi. Probabilmente ho fatto
male nel non richiedere al Presidente dell'Assemblea di discutere
in forma congiunta le due iniziative forse in questo modo i due
colleghi avrebbero potuto chiarirci reciprocamente i loro punti di
vista. Posso solo dire, per quanto riguarda la Consigliera
Squarzino, che quando essa afferma di ravvisare - cito - che
"in
tale circolare vi è un segnale preoccupante di non rispetto
dell'autonomia della scuola e dei suoi organi collegiali"
, ella
fa affermazioni gratuite e gravi sulla base di argomentazioni che
non posso che definire pretestuose ed infondate proprio alla luce
di quanto ho esposto in precedenza.
D'altronde i fatti parlano in modo assai più chiaro e
circostanziato delle supposizioni: a tutt'oggi tengo a sottolineare
che mai in questa legislatura si è verificata una qualche ingerenza
dell'Amministrazione negli organi collegiali della scuola e nella
fattispecie dei collegi dei docenti.
Quanto alla seconda domanda di questa interrogazione ove mi si
chiede se il tema della riforma della scuola rientri nella rosa dei
problemi oggetto di esame, approfondimento e valutazione da parte
del collegio dei docenti, mi pare essere questo il classico caso in
cui sì, veramente, rispondendo si lederebbe quella autonomia che a
parole invece si vorrebbe salvaguardare.
Président
La parole à la Conseillère Squarzino
Secondina.
Squarzino (PVA-cU)
Forse sarebbe stato davvero utile
dibattere insieme le due iniziative, questo era un suggerimento che
mi dispiace l'Assessore abbia soltanto esposto adesso e non
praticato. Ho ascoltato le osservazioni dell'Assessore, però le
confesso, Assessore, che la circolare che è stata inviata alle
scuole appare perlomeno strana, nel senso che si chiede l'elenco
degli ordini del giorno discussi nei collegi docenti. Ribadisco
allora quanto ho affermato nelle premesse dell'interrogazione, cioè
ribadisco l'autonomia del collegio docenti nel definire gli
argomenti su cui riflettere.
Credo che vada riconosciuta a tutti gli effetti l'autonomia del
collegio dei docenti nello scegliere le materie da esaminare e mi
sembra che parlare di riforma della scuola non possa che rientrare
negli oggetti di cui dovrebbero interessarsi i docenti.
C'è una riforma in fieri, ci sono delle proposte da parte del
Governo e della Ministra della pubblica istruzione: sono indicati
cambiamenti consistenti nei confronti dell'attuale normativa: la
scelta precoce fra due filiere scolastiche, il liceo e il
professionale, l'anticipo della scolarità.
Su questo si pronunciano dappertutto comitati, sindacati,
genitori, alunni e i docenti della scuola non devono pronunciarsi,
non possono anche loro pronunciarsi?
Si sono pronunciati sulla quarta prova di esame, si sono
pronunciati sul dimensionamento, forse che non possono farlo anche
sulle proposte di riforma dell'intero sistema scolastico? Credo che
sia compito degli organi di controllo della Sovrintendenza
tutelare, garantire, rispettare e far rispettare l'autonomia dei
collegi docenti. Un collegio docente è un organismo istituzionale e
non un'assemblea qualunque di persone che si ritrovano a discutere
le cose, è un organismo che ha un suo status giuridico ben preciso,
è responsabile dell'elaborazione e approvazione di progetti
formativi, della Carta degli studenti, è responsabile e
specializzato per tutto quello che riguarda il campo educativo e
didattico, è un organo sovrano nel suo campo e la sua autonomia va
difesa.
Io credo allora che, di fronte alle richieste come quelle che
hanno fatto i colleghi di Forza Italia, di fronte a chi
implicitamente vuole intentare un processo ai collegi docenti che
discutono della riforma della scuola e che intendono far giungere
la propria voce alla stessa Ministra, ci si aspettasse da parte
dell'Assessore e della Sovrintendenza una difesa dell'autonomia dei
collegi e non la richiesta degli argomenti da dibattere. Per questo
siamo preoccupati e abbiamo espresso la nostra preoccupazione
perché questo tipo di circolare, di intervento può apparire anche -
ed è stata vissuta in alcuni casi dai dirigenti con cui ho parlato
- quasi come un'azione intimidatoria:
"State attenti a quello
che dite perché ve ne chiederò conto!"
.
Credo che il compito dell'Assessore debba essere diverso, quello
cioè di difendere l'autonomia e di affermare che i collegi docenti
sono autonomi e autorizzati a parlare di riforma della scuola.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK