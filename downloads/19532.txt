Consiglio Regionale della Valle d'Aosta - Oggetto del Consiglio n. 2689 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2689 del 26 giugno 2002 - Resoconto
OGGETTO N. 2689/XI Contenuti dell'accordo tra la Finaosta S.p.A.
e la Cooperativa Abit relativo alla cessione della "Centrale
Laitière d'Aoste". (Interrogazione)
Interrogazione Premesso che i Consiglieri regionali non hanno
mai avuto a disposizione il testo concernente l'accordo tra la
Finaosta S.p.A. e la Cooperativa Abit relativo alla cessione della
Centrale Laitière d'Aoste;
Osservato che non è chiaro il titolo di occupazione, da parte
dell'Abit, dello stabilimento di Gressan;
Ritenuto opportuno avere informazioni al riguardo;
i sottoscritti Consiglieri regionali
Interrogano
l'Assessore competente per sapere:
1) a che titolo l'Abit occupa lo stabilimento di Gressan, ove ha
sede la Centrale Laitière d'Aoste;
2) a chi appartiene l'immobile in questione;
3) nel caso in cui il rapporto fra ente proprietario e Abit
fosse di locazione, a quanto ammonta il canone mensile (o annuale)
di locazione e se i canoni risultano regolarmente e tempestivamente
corrisposti.
F.to: Curtaz - Squarzino Secondina
Président
La parole à l'Assesseur à l'agriculture et aux
ressources naturelles, Perrin.
Perrin (UV)
In data 13 aprile 2001, in virtù della
deliberazione n. 1199, avente per oggetto: "Conferimento di mandato
alla Finaosta S.p.A. per l'acquisizione in gestione speciale della
partecipazione regionale nella "Centrale Laitière d'Aoste", ai
sensi dell'articolo 5 della legge regionale 16/1982, e per la
successiva cessione della partecipazione alla società ABIT
Cooperativa produttori latte, con sede legale in Grugliasco", e
ratificata dal Consiglio Valle in data 26 aprile 2001, Finaosta
cede ed ABIT acquista la totalità delle azioni della società. Fra
gli ulteriori impegni si cita in modo particolare: Finaosta farà in
modo che venga stipulato dalla società un contratto di locazione,
avente ad oggetto gli immobili attualmente in uso, e che tale
contratto abbia una durata alla prima scadenza di 9 anni e canone
annuo non superiore a lire 200 milioni. Lo stabilimento è
chiaramente di proprietà regionale.
Per formalizzare il contratto di locazione definitivo, si è
proceduto a richiedere un permesso di abitabilità e di agibilità
per alcuni locali non ancora utilizzati e non ancora utilizzabili,
e il permesso è stato rilasciato dal Sindaco di Gressan in data 31
marzo 2002: non si tratta di tutto lo stabilimento, si tratta di
alcuni locali. ABIT richiede, in data 18 febbraio 2002, in attesa
di definire le condizioni contrattuali per l'affitto delle aree
utilizzate presso lo stabilimento della "Centrale Laitière
d'Aoste", a decorrere dal maggio 2001 - il 1° maggio è l'inizio
dell'attività della nuova Centrale Laitière - di attivare una
trattativa per fissare i costi di affitto per gli esercizi futuri,
alla luce delle aree che la Centrale intende occupare per lo
svolgimento della propria attività.
Il Dipartimento legislativo e legale, Direzione attività
contrattuali e patrimoniali, sta procedendo alla valutazione della
situazione dell'immobile e degli spazi occupati da Centrale
Laitière, per definire l'importo annuale dell'affitto, che non
potrà essere superiore a 200 milioni annui. Va da sé che sarà
recuperato l'affitto delle aree effettivamente utilizzate nel primo
anno di attività, cioè a decorrere dal 1° maggio 2001.
Président
La parole au Conseiller Curtaz.
Curtaz (PVA-cU)
Sono rimasto senza parole, perché avevamo
un dubbio che speravamo l'Assessore ci dissipasse, invece
l'Assessore lo conferma. L'ABIT è a Gressan da maggio 2001 e, a
tutt'oggi, non è stato fatto un contratto di locazione degli
immobili, che sono di proprietà della Regione, e la Regione non ha
riscosso una lira di canone! Non so, se la Regione ha qualche
ufficio ditemelo, perché mi propongo come locatario, perché se non
si fanno pagare gli affitti…
(interruzione dell'Assessore Perrin, fuori microfono)
… voglio sperare che pagheremo anche
gli arretrati, ma intanto sono passati quattordici mesi e - mi si
consenta - ho un po' di esperienza nel settore, se non altro
professionale, la questione del permesso di abitabilità mi sembra
una scusa, perché i contratti di locazione si possono fare su
qualsiasi immobile indipendentemente dal permesso di
abitabilità.
A me sembra, e ne prendiamo atto con dispiacere, che nella
vicenda "ABIT" ci siano sempre state tante cose strane: qui c'è
stata, come minimo, una trascuratezza rilevante e ci auguriamo che
questa trascuratezza, probabilmente con le altre che andremo a
riprendere nei prossimi Consigli, venga sanata, e venga sanata al
più presto, perché qui c'è un danno per l'Erario regionale e
soprattutto una questione di correttezza nei rapporti contrattuali
e commerciali. Se una ditta sta in un immobile, fra l'altro di una
certa consistenza commerciale, di proprietà di un terzo, in questo
caso addirittura un ente pubblico, mi sembra come minimo "normale"
che questa ditta paghi il canone!
Voglio sperare che almeno questa nostra interrogazione abbia
consentito l'avvio delle trattative per stipulare un contratto di
locazione a 14 mesi dall'entrata dell'ABIT nello stabilimento di
Gressan.
Se poi - e qui mi rifaccio a richieste che ho già avanzato
inutilmente - l'Amministrazione avrà la bontà di procurarci, nelle
forme che riterrà più opportune, una copia del contratto fra ABIT e
Finaosta rispetto alla cessione della Centrale, ne saremmo grati,
anche perché continuiamo ad immaginare delle cose, ad avere delle
perplessità, a sentire Tizio che segnala una cosa, a sentire un
altro che parla degli yogurt, un altro ancora dei
tomini… non abbiamo però un pezzo di
carta dove verificare i pasti e poter dire, anche da parte nostra,
delle cose più documentate. Ci dobbiamo sempre immaginare cosa è
successo e utilizzare i condizionali nelle nostre iniziative!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK