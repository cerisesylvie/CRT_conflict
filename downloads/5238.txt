Consiglio Regionale della Valle d'Aosta - Oggetto del Consiglio n. 109 del 24 febbraio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 109 del 24 febbraio 1983 - Resoconto
OGGETTO N. 109/VII - NOTIZIE RELATIVE ALL'ORGANIZZAZIONE DI
UNA GARA DI FONDO SVOLTASI RECENTEMENTE NEL COMUNE DI SAINT-NICOLAS
- (Interrogazione).
PRESIDENTE:
Dà lettura dell'interrogazione presentata dal
Consigliere Pedrini:
INTERROGAZIONE
Venuti a conoscenza, tramite una lettera pubblicata dal
settimanale "Il Monitore valdostano" e firmata da vari cittadini
dell'alta Valle, sull'episodio riguardante una gara di fondo nel
Comune di Saint-Nicolas, gara che per poter essere effettuata ha
visto lo spostamento di decine di camion, sia privati che
dell'Amministrazione regionale, che hanno trasportato neve dal
Comune di Valsavarenche a quello di Saint-Nicolas con una spesa,
pare, di oltre 60 milioni;
INTERROGA
il competente Assessore per avere conferma della verità della
notizia, chi ha autorizzato i mezzi della Regione a intervenire,
chi ha pagato i camion; quanto è costata l'operazione che ha
sollevato l'indignazione di buona parte della popolazione che, già
sommersa da tasse e balzelli vari, vede sotto i suoi occhi spendere
malamente i denari di tutti i cittadini valdostani.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
Questa gara è stata organizzata dalla
Comunità Montana Gran Paradiso e sponsor principale è la Cassa di
Risparmio di Torino. Alla Regione è giunta una richiesta di
contributo per l'organizzazione della competizione: è stato dato un
contributo di un milione e mezzo, quindi nei limiti di competenza
della Giunta, come sempre quando le gare assumono un risvolto di un
certo rilievo. In questo caso si tratta di una gara di rilevanza
internazionale con partecipazione di atleti di varie nazioni e
debbo dire che dal punto di vista spettacolare la manifestazione ha
avuto un ottimo risultato (c'erano 3000 spettatori) mentre dal
punto di vista dell'impegno regionale ci siamo limitati ad un
contributo che è normale per una gara a questo livello, dato, fra
l'altro, prima della sua organizzazione con una delibera di Giunta.
Niente altro per il momento è stato dato al Comitato organizzatore
della gara di fondo a Saint-Nicolas.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI - (Ind.P.L.I.):
l'Assessore Pollicini è stato
molto abile (gliene dò atto) nello svicolare un po' da quello che è
il tema di questa interrogazione. Vi è contenuta infatti una
espressa richiesta per sapere chi ha messo a disposizione i mezzi
della Regione per il trasporto e quindi chi ha pagato i mezzi.
Anche se non è di sua competenza, però su questo l'Assessore
dovrebbe dire qualcosa.
Nello stesso tempo penso che non si metta in dubbio quella che è
stata ed è la mia conoscenza, data da anni di pratica, dei campi di
sci; mi permetto allora, molto modestamente, di dire alcune cose
che mi sono state suggerite dalla popolazione di Saint-Nicolas.
Devo dire che quando è scoppiata questa "grana", pensavo di
prendere posizione contro coloro che avevano inviato delle lettere
in cui si dicevano stupiti dello sperpero di denaro attuato per
portare la neve da una valanga di Valsavarenche a Saint-Nicolas.
Invece mi ero sbagliato, perché gli abitanti di Saint-Nicolas sono
venuti da me a ringraziarmi ed a dirmi che non volevano più una
manifestazione del genere spiegandomi anche le ragioni. All'origine
di tutto c'era il fatto che i camions hanno rovesciato la neve sui
campi normali, invadendoli anche di pietrame, pezzi di legno, ecc.
ci sono state in seguito delle difficoltà a spostare questi
detriti. Oltretutto, quando l'Assessore Pollicini, che ritengo una
persona valida al posto giusto, ha varato il milione e mezzo,
avrebbe dovuto dire a questi signori: ma pensate che Saint-Nicolas
sia proprio il posto adatto per una gara in un periodo così scarso
di neve?
Possiamo organizzare altre cose a Saint-Nicolas, perché è giusto
che ogni paese abbia le sue manifestazioni, ma facciamo le gare
internazionali là, dove senza spese, senza camions e senza far
mugugnare la popolazione possiamo farle.
Mi si permettano queste osservazioni che non sono mie, ma che
riporto perché così sono stato pregato di fare in forza del nostro
compito che è quello di essere i portavoce dei nostri elettori ed
anche non elettori, ma comunque cittadini valdostani che
votano.
Desidererei una precisazione in merito.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
L'Assessore al Turismo, Urbanistica e
Beni Culturali Pollicini, prima di rispondere a questa
interrogazione, aveva chiesto ai colleghi di Giunta, ed io ho
risposto che l'Assessorato ai Lavori Pubblici non aveva fatto
nessuno stanziamento.
Mi sono dimenticato però di dire che un camion dell'Assessorato
ai Lavori Pubblici era stato messo a disposizione per trasportare
la neve della valanga dalla Valsavarenche, previa autorizzazione
della Giunta regionale. Quando alcune Comunità Montane, Enti di
promozione sportiva e l'Assessorato al Turismo in modo particolare
lo richiedono ed i nostri mezzi sono fermi per mancanza di
interventi urgenti per lo sgombroneve o altro, li mettiamo sempre a
disposizione.
La Comunità Montana del Gran Paradiso ha organizzato la
manifestazione, purtroppo mancava la neve ma la gara è ugualmente
riuscitissima; tutto il Consiglio ha dato ampia facoltà agli Enti
locali di organizzare gare perché è l'indirizzo politico, quindi
chiedo scusa al mio collega ed anche al Consigliere Pedrini se,
senza volerlo, ho nascosto questo piccolo intervento dell'Ente
Regione.
PRESIDENTE
: La consideriamo come un'interpellanza, vista
la doppia risposta pertanto se il Consigliere Pedrini vuole
intervenire, ne ha facoltà.
PEDRINI - (Ind.P.L.I.):
Volevo solo prendere atto di
questo; non siamo qua per fare una polemica, ma solo per dire che
la popolazione ha ritenuto eccessiva quella spesa per quello che
doveva essere fatto, anche se in prima persona faccio l'elogio agli
organizzatori della gara. Dobbiamo dare atto che i nostri
valdostani non sono del tutto deficienti e dar loro il diritto di
mugugno quando non sono d'accordo.
Penso che questo in Valle d'Aosta possa ancora essere concesso,
anche se qualcuno pretende che filiamo o quasi, come in un'epoca
che è passata ed alla quale non voglio assolutamente ritornare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK