Consiglio Regionale della Valle d'Aosta - Oggetto del Consiglio n. 63 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 63 del 26 luglio 2018 - Resoconto
OGGETTO N. 63/XV - Interpellanza: "Riapertura del Servizio
migranti nella città di Aosta".
Fosson (Presidente) -
Punto n. 26 dell'ordine del giorno.
La parola alla Consigliera Pulz per l'illustrazione.
Pulz (IC) -
Vorrei riportarvi un attimo al 23 dicembre
2015, quando venne attivata una raccolta di firme attraverso la
piattaforma Change.org per una petizione dal titolo: "Il Servizio
migranti di Aosta non deve chiudere", petizione che in meno di un
mese raccolse 990 firme, tra cui ovviamente la mia, firme che
vennero consegnate all'allora Presidente della Regione.
Vi vorrei fare un po' velocemente la storia di questo Servizio
migranti, servizio che precedentemente era denominato "Centro
comunale immigrati extracomunitari". Nacque nel 1991 in via Antica
Zecca per rispondere ai bisogni di prima accoglienza dei migranti
che cominciavano ad arrivare nella nostra regione. Il Servizio
migranti negli anni è diventato un riconosciuto e apprezzato punto
di riferimento per immigrati, per operatori sociali e per l'intera
comunità valdostana. Esso svolgeva il suo mandato in sinergia con
altre agenzie sociali territoriali in un lavoro professionale
davvero di rete che vedeva un'efficace collaborazione con la
Questura, la Prefettura, gli Assessorati comunali e regionali, i
sindacati, i patronati, la Soprintendenza agli Studi, le
istituzioni scolastiche, la Casa circondariale, l'USL, le
assistenti sociali, gli enti di volontariato, i datori di lavoro e
i locatori. Il servizio offriva orientamento sul territorio,
supporto per la compilazione della modulistica burocratica, in
particolare per l'ottenimento del permesso di soggiorno e della
cittadinanza, nonché uno spazio di incontro e di socializzazione,
uno spazio importante interculturale.
Nel corso del tempo questi servizi offerti dal centro, che nel
frattempo si era spostato in via Avondo 23, sono rapidamente
evoluti assieme al fenomeno migratorio stesso. Vi ricordo che il
Servizio migranti è stato coordinato e finanziato, dalla sua
fondazione fino al 2008, dal Comune di Aosta, mentre in seguito è
stato finanziato dalla Regione e dal Consiglio permanente degli
Enti locali. Ad un certo punto il rifinanziamento del servizio si è
all'improvviso arenato ed era la fine dell'anno 2015, quando la
Giunta decise di non approvare l'ultimo atto per dare continuità al
servizio, eppure questo servizio aveva registrato 6.400 passaggi
nel 2014, con una media di 520 passaggi al mese nei primi dieci
mesi del 2015. A questo importante dato si devono aggiungere 1.500
consulenze a enti privati e pubblici. Il lavoro era infatti
diventato ancora più ricco di complessità con l'arrivo dei primi
richiedenti asilo nel 2014, che ora, tra l'altro, ammontano a meno
di 300 unità sul territorio valdostano, perché la Valle d'Aosta
risulta essere la Regione con il più basso tasso di accoglienza
rispetto al resto del Paese.
A quasi tre anni dalla chiusura del Servizio migranti i dati di
contesto restituiscono l'evidenza di un servizio necessario e
insostituibile. A dichiararlo non sono io, ma è la rete sopracitata
dei servizi che rilevano le ripercussioni deleterie della chiusura
di questo servizio. Infatti essi hanno dovuto sopperire alla
mancanza di orientamento e di sostegno nell'espletamento delle
pratiche a fronte della perdita di professionalità acquisite e
consolidate negli anni da parte di quattro operatori e di tre
mediatrici culturali. Mi permetto di dire che la Valle d'Aosta non
può dimenticare le sue radici di comunità costituite in diverse
fasi storiche dagli immigrati e in quest'aula sono certa che molti
sono figli di immigrati. Se la popolazione migrante attuale è
sostanzialmente rappresentata da giovani, giovani sono anche i
valdostani in uscita dalla nostra regione: 10 residenti ogni 1.000
stanno migrando all'estero verso altre regioni, con un'incidenza
che è crescente per via della crisi economica.
Tornando al Servizio migranti, possiamo dire con certezza che
esso ha saputo gestire il fenomeno migratorio con capacità di
analisi e di intervento tanto professionali che la comunità
valdostana non ha dovuto mai lamentare, almeno fino al 2015,
particolari disagi, anzi ha provveduto ad avviare e a consolidare
proficui percorsi di inserimento degli stranieri nella comunità.
Sottolineiamo che siamo di fronte anche alla necessaria costruzione
del senso di una nuova cittadinanza che sappia tenere conto delle
nuove istanze della società e della comunità valdostana, che, come
tutte le comunità, è in costante evoluzione. I cittadini stranieri
- mi piace ricordarlo - non sono solo i richiedenti asilo, infatti
al 1° gennaio 2018 vi erano 8.257 stranieri in Valle d'Aosta,
questi stranieri ormai residenti pagano le tasse e credo che
abbiano diritto ad un ufficio che si occupi delle loro esigenze e
delle loro problematiche specifiche.
Noi quindi chiediamo all'Assessore competente quali siano le
intenzioni del Governo regionale proprio sulla possibilità di
riaprire questo Servizio migranti, che è stato chiuso per un enorme
errore nella città di Aosta, e questo è l'auspicio degli operatori
della rete dei servizi chiamati a sopperire, pur non avendo
strumenti specifici, al vuoto che quotidianamente rilevano proprio
per soddisfare i bisogni dei migranti. Da tre anni questi migranti
vagano davvero da un ufficio all'altro, "intasando" gli sportelli,
che sono tenuti a rispondere ad uno spettro troppo ampio di
richieste da parte della cittadinanza. Vorremmo conoscere inoltre
quale sia "
la visione strategica complessiva dell'accoglienza
dei migranti per il futuro prossimo, in un'ottica non di buonismo
pietista
- non è un'ottica cristiana, se vogliamo metterla sul
piano religioso -
ma di rispetto dei diritti fondamentali
dell'uomo che da millenni è migrante
".
Presidente -
La parola all'Assessore Certan per la
risposta.
Certan (ALPE) -
Collega, in parte lei ha già ricostruito,
quindi andrò velocemente sul primo punto, dove parla della
possibilità di riaprire il Servizio migranti. Tale servizio, che
era conosciuto come Centro comunale immigrati extracomunitari, è
nato nel 1991 e ha svolto - come sottolineato da lei stessa - per
molti anni un ruolo esclusivo e sicuramente qualificato di sostegno
e supporto al fenomeno migratorio rappresentando un importante
riferimento per l'espletamento delle procedure di richiesta del
permesso di soggiorno e di tutti gli adempimenti previsti dai patti
per l'integrazione previsti dalla legge vigente Bossi-Fini. Va però
rilevato come il fenomeno migratorio sia evoluto in questi anni,
evoluto o involuto non lo sappiamo, comunque sia cambiato nei
termini che sono sotto gli occhi di tutti e che vedono la
migrazione economica in contrazione rispetto ad un'onda di flussi
irregolari, che solo da un anno registra una drastica diminuzione.
Nel contempo, per quanto riguarda gli sforzi che l'Amministrazione
regionale ha cercato di fare, essa ha concentrato in un unico
sportello (quello sociale) tutti i contatti di primo livello da
parte dei cittadini, qualunque sia la tipologia di richiesta, di
bisogno esplicito o implicito espresso. Tale sforzo porta ad una
selezione di primo livello delle istanze che possono trovare
risposte immediate allo sportello stesso: espletamento di pratiche
burocratiche, informazioni e modulistica, o l'invio dell'utente
verso una valutazione di secondo livello da parte delle assistenti
sociali e di territorio per una presa in carico che spesso rivela
complessità sulle quali è opportuno pianificare una pluralità di
interventi; quindi lo sportello svolge anche un'azione di vaglio
delle diverse problematiche. La volontà di far confluire in un
unico centro tutte le richieste concorre a semplificare la vita dei
cittadini, ad ottimizzare le risorse umane messe in campo e a
permettere di compiere valutazioni multidimensionali indispensabili
per offrire risposte appropriate. La diminuzione delle risorse
regionali negli anni 2013/2014 per questo ambito, in particolare
nell'ultimo biennio, è stata compensata da un incremento dei fondi
dei trasferimenti statali ed europei concessi attraverso dei bandi
ai quali la Regione autonoma ha risposto puntualmente, bandi di
circa 2 milioni di euro, utili a promuovere iniziative di
rafforzamento linguistico, educazione civica, sensibilizzazione ai
temi dell'immigrazione, la costruzione di reti solidali tra persone
migranti riunite in associazione e popolazione locale, quindi anche
per un obiettivo e un discorso, oltre che di accoglienza, anche di
integrazione.
In questo contesto, in particolare riguardo al bando multiazione
dal 2016 al 2018, in accordo con il Comune di Aosta come capofila
del piano di zona, l'Amministrazione ha inserito i servizi di
informazione, consulenza e relazioni di rete a favore dei cittadini
di Paesi terzi all'interno degli sportelli sociali di Aosta e delle
Unités
, affiancando personale specializzato (mediatori
culturali e altri operatori) che aveva già operato nello Sportello
migranti agli operatori già attivi, permettendo un efficace scambio
di informazioni e di interventi tra diverse figure professionali.
Il servizio poi si è interfacciato con gli enti gestori di servizi
per cittadini di Paesi terzi anche di secondo livello. Questa
razionalizzazione, che è partita lo scorso anno ad Aosta (per due
mattine e un pomeriggio alla settimana) e a Verrès (per un giorno
alla settimana), è come un punto di orientamento creato nell'ambito
del progetto "Vivere in Valle d'Aosta" cofinanziato dal Fondo Asilo
Migrazione e Integrazione, meglio conosciuto come progetto FAMI, in
capo al Ministero dell'interno.
Per il prossimo biennio la Regione ha le risorse necessarie per
continuare la sperimentazione avviata lo scorso anno. La struttura
Politiche sociali e giovanili, capofila della misura, ha ricevuto
in questi giorni la notizia dell'approvazione del Progetto FAMI
"Vivere in Valle d'Aosta", presentato insieme al Comune di Aosta
con altri enti, per il consolidamento dei piani di interventi
regionali per l'integrazione dei cittadini di Paesi terzi per un
importo riconoscibile pari a 370 mila euro. Gli ambiti di
intervento saranno nello specifico: l'orientamento,
l'accompagnamento ai servizi territoriali, il
counseling
e
l'orientamento scolastico, formativo e lavorativo, il supporto per
la compilazione delle pratiche telematiche relative al rilascio e
al rinnovo dei permessi di soggiorno. I servizi garantiti dal
vecchio Sportello migranti sono dunque in qualche modo migrati a
loro volta in un contesto più allargato e l'istituzione di nuovo
sportello dedicato oggi potrebbe risultare un arretramento.
Comunque altre valutazioni possono essere fatte anche nel corso del
tempo anche con questo sportello, però, a mio avviso, sarebbe come
un doppione, adesso che bene o male gli sportelli hanno un'azione
abbastanza interessante sul territorio sarebbe come arretrare
rispetto all'azione di sistema messa in atto negli ultimi anni.
Per quanto riguarda il punto 2 (la visione strategica
complessiva dell'accoglienza), premesso che questa risposta è stata
concordata con la Prefettura, poiché, come lei sa, la prima
accoglienza è materia di competenza della stessa Prefettura, i
migranti, una volta regolarizzati per quanto attiene
all'accoglienza di secondo livello, quindi quella di cui si occupa
l'Assessorato, sono coinvolti nelle politiche sociali in un'ottica
di inclusione e di integrazione, non di buonismo pietista. Le
politiche sull'immigrazione sono definite dallo Stato in un serrato
confronto con l'Unione europea. Possiamo dire che in Valle d'Aosta
abbiamo numeri piccoli che richiedono comunque attenzione.
Continueremo a lavorare sui progetti evitando che i flussi
migratori diventino un'occasione di
business
per pochi sulla
pelle di molti, inserendoli nel sistema di servizi pubblici delle
istituzioni.
Sul rispetto dei diritti fondamentali concordo con lei, collega
Pulz: ci vuole una visione strategica. Le rispondo con un messaggio
che un collega giustamente mi ha ricordato l'altro giorno, che non
ricordavo più: si tratta di quello che Papa Benedetto XVI nel 2013
diede per la Giornata mondiale del migrante e del rifugiato, e lo
trovo giusto, non buonista e non pietista. Lo ritengo interessante
anche riguardo al concetto che lei ha introdotto di nuova
cittadinanza, diceva che, invece di un pellegrinaggio animato dalla
fiducia, dalla fede e dalla speranza, migrare diventa un calvario
per la sopravvivenza, dove uomini e donne appaiono più vittime che
autori e responsabili della loro vicenda migratoria. Riconoscendo
il diritto di ogni Stato ad attuare le politiche migratorie dettate
dalle esigenze generali del bene comune, ma sempre assicurando il
rispetto della dignità di ogni persona umana, Papa Benedetto XVI
evidenziava che il cammino di integrazione comprende diritti e
doveri, attenzione e cura verso i migranti affinché abbiano una
vita decorosa, ma anche attenzione da parte dei migranti verso i
valori che offre la società in cui si inseriscono. Trovo che questo
messaggio sia molto puntuale e attuale.
Riguardo a quanto diceva lei su quante persone hanno frequentato
il centro, non metto in dubbio il valore dei numeri, però credo che
per una valutazione non possano essere i numeri gli unici ad essere
tenuti in considerazione, ma bisogna anche vedere se i vari ruoli
sono comunque stati mantenuti. Posso anche condividere sui nostri
ragazzi che escono all'estero a studiare o a lavorare per tutta una
serie di motivazioni, ma credo che questo discorso non c'entri con
il contesto del centro di Aosta.
Presidente -
La parola alla Consigliera Pulz per la
replica.
Pulz (IC) -
Non posso certo permettermi di dare
un'insufficienza a una collega, anche perché in questo caso sarebbe
un'insufficienza grave, perché non credo assolutamente - ma non
sono io a sostenerlo, siamo in molti - che la riapertura del
Servizio migranti sarebbe un doppione, proprio perché questo
sportello sociale di cui si parlava non riesce più ad affrontare la
disparità di richieste e gli sforzi fatti per i bandi - si parlava
giustamente del bando FAMI - non sono sufficienti, attraverso quei
bandi non soddisfiamo le richieste specifiche dei migranti. Io mi
permetto di sottolineare che quando, proprio nel Natale 2015, ci
arrivò la notizia della chiusura del servizio, rimasi a
bouche
bée
, perché ho lavorato in quel servizio: dal 1998 al 2000,
mentre ero in attesa dei concorsi nazionali per entrare di ruolo
nella scuola (concorsi, tra l'altro, fermi da dieci anni), quindi
vi sto parlando di questioni che conosco molto da vicino. Ho
conosciuto personalmente molto da vicino i professionisti che si
spendevano al Centro immigrati: persone competenti, serie,
sensibili; abbiamo perso quelle competenze acquisite in anni e così
abbiamo impoverito tutta la comunità valdostana.
Inoltre, per quanto riguarda l'odiosa logica che in quest'aula
molti condividete: "prima gli italiani" o, meglio, "prima i
valdostani", io vorrei sottolineare che la nostra unica fortuna è
stata quella di nascere nella parte giusta del pianeta.
La chiusura del Servizio migranti e ora il mancato ripristino
sono dei gravi errori, e non lo dico io, lo dicono gli operatori
del settore - i quali, tra l'altro, ritengono di non avere la
libertà di esporsi, mentre io non ho nulla da perdere -, che
registrano quotidianamente il malcontento dei cittadini valdostani
che devono sopportare code agli sportelli, perché nessuno è più in
grado di far efficace filtro tra i migranti e i diversi uffici in
cui i migranti stessi devono recarsi per le pratiche.
È inoltre venuta meno tutta un'educazione interculturale
fondamentale nelle scuole che va letta nell'ottica di più parlavamo
ieri della prevenzione del disagio giovanile rispetto alla mancata
e importantissima educazione alla ricchezza del diverso. Vogliamo
dei giovani disagiati che non sanno affrontare la nuova società che
li aspetta? La vostra posizione riconferma a tutti gli effetti la
chiusura dei precedenti Governi regionali - mi dispiace dirlo -,
pericolosi segni di intolleranza in una fase di crisi economica e
di rassegnazione, quale quella che ci tocca vivere, costituiscono
la pericolosa premessa per una guerra civile fra poveri, di cui si
avvantaggiano i populisti della peggior specie.
Inoltre, da ricerche approfondite che ho anche qui, mi risulta
che il Servizio migranti costasse 70 mila euro all'anno, non mi
sembra una cifra incredibile per un'Amministrazione regionale e,
tra l'altro, stiamo parlando, come diceva giustamente l'Assessore
Certan, di una costante diminuzione degli arrivi in un Paese che
sta diventando sempre più chiuso e sempre meno ospitale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK