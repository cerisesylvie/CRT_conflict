Consiglio Regionale della Valle d'Aosta - Oggetto del Consiglio n. 239 del 13 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 239 del 13 novembre 2013 - Resoconto
OGGETTO N. 239/XIV - Approvazione del bilancio di previsione
del Consiglio regionale per l'anno 2014.
Presidente
- Care colleghe, cari colleghi, il bilancio di
previsione del Consiglio regionale per l'anno 2014 si attesta sul
valore di euro 16.933.600, di cui euro 13.828.600 per entrate e
spese effettive ed euro 3.105.000 per partite di giro.
L'assegnazione a carico del bilancio regionale pari a euro
11.240.000, che rappresenta l'81,28 percento delle entrate, ha
subito una riduzione del 23,74 percento, pari a 3.500.000 euro
rispetto all'esercizio 2013, conseguente in gran parte alle
riduzioni di spesa introdotte dalla legge regionale 24 dicembre
2012, n. 35 "Disposizioni per la riduzione della spesa per il
funzionamento dei gruppi consiliari e per i trattamenti indennitari
previdenziali dei Consiglieri regionali".
Può essere interessante, in questa sede, fare un raffronto tra
gli esercizi finanziari degli anni interessati dal cambio di
legislatura, da cui emerge una notevole differenza tra lo
stanziamento definitivo dell'anno 2008 rispetto a quello dell'anno
2013, riduzione ammontante ad euro 1.710.000 euro, pari all'11,7
percento. Emerge, inoltre, come nel primo anno intero della XIII
legislatura, quindi l'anno 2009, lo stanziamento è stato ridotto
rispetto all'anno precedente del 4,68 percento, mentre nel primo
anno intero della XIV legislatura, 2014, lo stanziamento è stato
ridotto rispetto all'anno precedente del 18,20 percento. Importante
sottolineare che, quindi, vi è una differenza di stanziamento tra
gli anni 2009 e 2014 di euro 3.487.500, pari quindi al 23,69
percento in meno.
Le spese fisse per l'anno 2014 ammontano a 11.767.175 euro,
corrispondenti, spese fisse, all'85,09 percento della spesa
generale. Tali spese hanno subito una riduzione del 21,34 percento,
pari ad euro 3.193.125, rispetto all'esercizio precedente, in
seguito all'entrata, come abbiamo già detto, in vigore, della
sopracitata legge regionale 35 del 2012, e tenendo conto che la
previsione 2013 di tale spesa prevedeva anche i costi di fine
legislatura. Le spese variabili ammontano complessivamente a
2.061.425 euro, corrispondenti al 14,91 percento della spesa
generale. Tali spese hanno subito una riduzione del 4,9 percento,
pari ad euro 106.275.
Analizzando le spese aggregate per macro-voci e raffrontandole
con quelle dell'anno 2013, emerge che costi per i Consiglieri
regionali, quindi le indennità di carica, l'indennità di fine
mandato, l'IRAP, l'indennità di trasporto, il contributo ai gruppi,
partecipazione di Consiglieri a convegni e congressi, spese per
attività formative, polizze assicurative, insomma tutto ciò che
riguarda i costi effettivi per i Consiglieri regionali, sono stati
ridotti del 40,4 percento, dato che credo che sia particolarmente
importante e significativo.
I costi per il personale del Consiglio regionale, invece,
ammontano ad euro 4.337.710 e sono stati ridotti dell'1,07
percento; i costi per gli organismi incardinati presso il Consiglio
regionale sono stati ridotti del 9,34 percento. I costi per il
sistema informatico ammontano a euro 1.400.000 euro, con un
incremento del 23,89 percento; quindi in questo settore vi è stato,
invece, un incremento d'investimento...finalizzato a cosa?
finalizzato a maggiori investimenti per l'adeguamento e
l'ottimizzazione del servizio informativo nel suo complesso e, in
particolare, per interventi volti alla dematerializzazione dei
documenti e del flusso documentale, volti ad ottenere successive
riduzioni negli anni dei costi di gestione.
I costi per il funzionamento degli uffici, abbonamenti a
periodici, consulenze, spese per adesioni ad associazioni eccetera,
sono stati ridotti del 9,19 percento; i costi per iniziative
culturali e promozionali, iniziative editoriali, l'acquisto di
promozione, le spese di rappresentanza, le attività promozionali,
iniziative istituzionali e culturali, informazione, educazione e
comunicazione istituzionali sono stati, invece, aumentati (così
come abbiamo ricordato prima quelli per l'informatizzazione, anche
in questo settore è stato deciso un piccolo incremento) del 6,5
percento.
Il totale complessivo delle spese ammonta, quindi, a euro
13.828.600, con una riduzione, quindi, totale, rispetto al 2013,
del 19,26 percento.
Perseguendo i fini istituzionali, che sono propri del Consiglio
regionale della Valle d'Aosta, dall'analisi complessiva del
prospetto presentato, emerge l'attiva partecipazione del Consiglio
regionale, di concerto con l'Amministrazione regionale, al
contenimento della spesa pubblica, riducendo per l'anno 2014 in
modo significativo l'ammontare dei costi fissi, e continuando in
modo progressivo e costante la riduzione dei costi di natura
variabile intrapresa già a decorrere dal 2009. Per quanto concerne
i costi di natura variabile, essenzialmente l'organizzazione di
eventi di carattere istituzionale e culturale, le iniziative
editoriali e l'acquisto di pubblicazioni a fini promozionali,
occorre segnalare che la programmazione di tali attività sarà fatta
naturalmente in corso d'anno, seguendo il metodo di lavoro che
sinora ha permesso di approvare l'organizzazione di tali eventi,
sempre, "sempre" previo un ampio confronto in maniera collegiale e
quasi sempre unanime, da parte dell'Ufficio di Presidenza.
Tengo a sottolineare in questa occasione che il Consiglio
regionale è di tutti, non è settore peculiare di qualcuno, e almeno
in questo ambito dovremmo davvero essere in grado di superare la
logica delle parti che contrappone la maggioranza alla minoranza,
come peraltro si è sempre riusciti a fare, anche nel passato.
Relativamente alle spese per la collaborazione del Consiglio
regionale nell'organizzazione di iniziative e di manifestazioni di
particolare valore culturale, valore sportivo, scientifico o
sociale, abbiamo scelto di potenziare gli stanziamenti relativi
agli eventi culturali istituzionali, e nessuna osservazione è stata
fatta su questo in seno alla riunione dell'Ufficio di Presidenza
dove abbiamo approvato questo bilancio che oggi è alla vostra
attenzione e lo abbiamo fatto sulla base di una riflessione: una
delle funzioni del Consiglio Valle è quella di sensibilizzare i
cittadini alle tematiche di particolare rilievo istituzionale,
culturale e sociale, e in questi anni l'Ufficio di Presidenza ha
sempre cercato di promuovere manifestazioni volte a valorizzare la
Valle d'Aosta, a sostenere il talento culturale e artistico e a
rafforzare la crescita sociale e solidale della comunità
valdostana. Credo che in un momento come questo sia necessario
ribadire forte questa volontà, perché la ripresa, colleghi,
comincia proprio dall'offrire delle opportunità, andando incontro
alle richieste del territorio e dei suoi attori sociali, culturali
ed economici.
La nostra filosofia è stata quella di dire no, di rifiutare in
maniera forte e chiara la filosofia dei tagli lineari, mettendo in
atto, invece, tagli mirati, andando a produrre innanzitutto tagli
considerevoli al capitolo dei cosiddetti "costi della politica",
riuscendo così, seppure in un'ottica generale di diminuzione
significativa...e abbiamo appena citato i numeri in maniera
puntuale dell'intero bilancio...riuscendo così, dicevo, a
potenziare settori per noi strategici, soprattutto in un momento di
crisi importante come quello che stiamo vivendo, riuscendo così ad
offrire un'opportunità di crescita e sviluppo anche per il nostro
territorio.
Concludo, colleghi, ringraziandovi per l'attenzione e
sintetizzando brevemente, quindi, i numeri fondamentali di questo
bilancio: per il 2014 avremo un meno 23,74 percento della richiesta
di assegnazione dei fondi alla Regione rispetto al 2013; un meno
21,34 percento è, invece, la riduzione della cifra inerente alle
spese fisse, un meno 4,9 quello delle spese variabili. In
conclusione, quindi, si produrrà una riduzione totale pari a
4.243.400 euro rispetto all'anno 2013. Vi ringrazio.
Prima di aprire la discussione generale, vi chiedo un attimo di
pazienza per il riavvio del sistema, così per non avere ulteriori
problemi, dopo, in fase di voto...qualche minuto di pazienza.
Si dà atto che la seduta è sospesa dalle 17,30 alle
17,36.
Presidente
- Grazie colleghi. Ci scusiamo ancora per
l'inconveniente tecnico. Siamo al punto 22, possiamo aprire la
discussione generale. Ci sono richieste d'intervento?
Il y a des requêtes d'intervention? On donne le temps de se
déplacer...collègues, a demandé la parole le collègue Rosset.
Rosset (UVP)
- Merci Madame la Présidente.
Siamo quest'oggi chiamati ad approvare il progetto di bilancio
del nostro Consiglio regionale per l'anno a venire. Ci fa piacere
che, pur a fronte di un bilancio piuttosto rigido, si giunga ad
un'operazione di risparmio, l'operazione di risparmio in linea con
la situazione di austerità e con l'idem sentire delle forze
politiche, su un punto: il costo delle istituzioni. Il costo delle
istituzioni è ormai seguito con attenzione dall'opinione pubblica
e, da questo punto di vista, va ricordato che il Consiglio
regionale - anche se aspettiamo ancora l'esito della "vicenda
gruppi" di cui nessuno conosce gli aspetti precisi - si è sempre
distinto per la sua sobrietà, rispetto in particolare ad
incredibili eccessi e persino reati di altre Assemblee regionali.
Questo va ricordato, questo va ricordato per rispetto ai colleghi
del passato, per cui lo diciamo con franchezza: ogni tanto ci
imbarazza il suo autocelebrarsi, Presidente Rini, assurta a severo
censore della finanza pubblica, specie se questo monito viene
pronunciato in modo ripetitivo, in ogni occasione pubblica. Certi
risparmi sono frutto delle decisioni del Consiglio, dell'intero
Consiglio regionale, per cui bisognerebbe essere piuttosto cauti
nel mettersi sul petto delle medaglie personali e non
collettive!
Peraltro ci sono affermazioni che prendono, che pretendono
cautela, come l'indicazione nell'essere risparmiosi: attenzione al
sapore amaro della demagogia. E mi riferisco a un punto che, in
quanto membro dell'Ufficio di Presidenza, mi sta particolarmente a
cuore: riguarda il rischio crescente, perché siamo in epoche di
grandi crisi, di "vacche magre", di un uso discrezionale, per non
dire "clientelare" dei fondi per iniziative istituzionali e
culturali. Abbiamo notato e denunciato una certa deriva sul punto,
nella logica di far piacere qua, far piacere là, un favore a Tizio,
un favore a Sempronio, con l'occhio più al suo prestigio e
benevolenza che al bene comune, e lo dimostra un fatto, un dato
imbarazzante: nel 2014 si prevede un aumento delle spese per queste
iniziative, finora sostenute senza criteri, a sua discrezionalità.
E, allora, mentre nel biennio precedente ci si assestava su 729.400
euro, ora si sale a 850.000 tondi, tondi.
Mi scusi Presidente...mi segue? Grazie. Mi scusi, Presidente,
lei...lo dico a lei, che di fronte alla Presidente della Camera,
Laura Boldrini, ha spiegato quanto è brava, come si spiega questo
dato macroscopico in controtendenza? Temo che siamo di fronte, con
questa cifra cospicua, ad un caso...come altri elementi
contraddistinguono questa Amministrazione, è un caso di
contraddizione: ci dice una cosa e se ne fa un'altra! Ci spiace
sinceramente, non condividiamo.
Aggiungo un conclusivo elemento di riflessione: in questi giorni
abbiamo cominciato a guardare le tabelle di diversi Assessorati
nell'esaminare la manovra, abbiamo attivato le nostre riflessioni
sulla finanziaria...lei non ha partecipato, ma probabilmente ne ha
conoscenza...ebbene, queste voci di spesa sono tutte, da anni e
ancora per il 2014, in continua e netta diminuzione. Pensi, gli
stessi capitoli dell'Assessorato, dai circa 4.000.000 del 2012
passano a 1.203.630 nel 2014. Non possiamo, come Ufficio di
Presidenza, sostituirci all'Assessorato della cultura, sarebbe un
po' come passare dalla
restitution
alla
substitution
!
Invece noi diamo un cattivo esempio, con un tesoro - non uso il
termine "tesoretto", perché si tratta di 850.000 euro, e dunque una
bella cifra - che lievita malgrado il periodo negativo. Credo che,
al di là di ogni propaganda, sia bene che i valdostani lo
sappiano.
Pertanto proponiamo un emendamento, un emendamento che chiediamo
di prendere in considerazione, emendamento in linea con la
situazione di austerità che tutte le forze politiche hanno sempre
auspicato, sia nei giorni passati, sia in queste ultime discussioni
di finanziaria. Grazie.
Presidente
- Grazie collega. Le ricordo che, quando
abbiamo sempre ricordato la legge approvata nel 2012, è sempre
stata mia premura sottolineare come sia stato un lavoro collegiale,
soprattutto dell'allora Ufficio di Presidenza. Ci sono qui anche i
colleghi Lanièce e Chatrian, con i quali abbiamo lavorato benissimo
durante la scorsa legislatura, in un ottimo clima di rispetto
reciproco.
La parola al collega Roscio.
Roscio (ALPE)
- Grazie Presidente.
Ha già detto diverse cose il Vicepresidente Rosset, ma ci tenevo
a fare un piccolo intervento, in quanto mi è abbastanza caro questo
emendamento, e volevo spiegare un po' le motivazioni che hanno
portato proprio all'idea di scrivere questo emendamento. Su una
cosa sono concorde, cioè concordo con le sue parole, e cioè che il
Consiglio regionale è di tutti, quindi su questa cosa mi trova
perfettamente d'accordo.
Però su un altro passaggio, mi consenta di non essere pienamente
d'accordo con lei, Presidente, visto che i fini del Consiglio
regionale, a mio avviso - ma credo di parlare a nome anche di altri
colleghi della minoranza - non vengono perseguiti aumentando le
spese arbitrarie; forse i fini del Consiglio vengono perseguiti
cercando di mettere in condizione i Consiglieri di poter svolgere
al meglio il loro mandato, quindi consentendo ai Consiglieri di
poter accedere per esempio agli atti - cosa che non sempre succede
- oppure seguire le mozioni approvate fino al loro termine, o
garantire, sempre e comunque, l'imparzialità nelle sedute; quindi
questo, secondo me, è il compito che dovrebbe avere l'istituzione
del Consiglio, più che un aumento finanziario legato a spese
arbitrarie.
L'entità della riduzione, peraltro, non deriva da un intento
persecutorio nei confronti della persona del Presidente, ma deriva
semplicemente da una constatazione. Siccome, come ha ricordato lei,
c'è stata una riduzione dei costi complessivi del bilancio del
Consiglio regionale dovuta, appunto, alla legge regionale
approvata, conseguentemente appare equo che anche altre voci, così
come a maggior ragione le spese arbitrarie, vengano ridotte della
stessa quantità e quindi...così come le spese fisse vengono ridotte
del 20 percento, appare equo che anche le spese arbitrarie vengano
ridotte di pari percentuale, portando a 600.000 euro rispetto ai
720.000 euro...diciamo la provvista è a disposizione. I fondi
liberati sarebbe auspicabile che venissero utilizzati
dall'Assessore, dall'Assessorato competente, (istruzione) per
perseguire gli stessi fini, ma non più in maniera arbitraria, bensì
in maniera ordinata e strutturata, almeno come auspicio.
Su una questione vorrei fare una puntualizzazione: come mai in
sede di Ufficio di Presidenza non è stato rilevato questo?
Semplicemente vorrei ricordare che in Ufficio di Presidenza la
componente minoritaria si è astenuta, ma su un'altra motivazione,
per cui magari non è il caso neanche di ritornarci, però ad un
esame successivo del bilancio, confrontando con il bilancio
pregresso, ci siamo resi conto di questa differenza e purtroppo, in
quella sede lì, noi non avevamo questi elementi a disposizione,
quindi solo successivamente abbiamo potuto fare un confronto e
constatare questa cosa qua, sennò avremmo motivato ulteriormente la
nostra astensione. Essendoci resi conto in seguito di questa cosa,
abbiamo ritenuto opportuno ovviarvi presentando l'emendamento, che
noi vorremmo fosse votato in un'ottica proprio di equità, e non
come un attacco personale. Grazie.
Presidente
- Grazie. Altri? Non ci sono altri? Ha chiesto
la parola il collega Donzel.
Donzel (PD-SIN.VDA)
- Grazie Presidente.
Cari colleghi, non si può non riconoscere lo sforzo che sta
facendo l'intero Consiglio regionale, naturalmente con sensibilità
diverse, che devono incontrarsi su questo tema per cercare di
ridurre anche il costo della nostra struttura. In questo senso
voglio ricordare che noi abbiamo depositato alcune leggi che vanno
ulteriormente in quella direzione di rapportare meglio le riduzioni
che facciamo al Consiglio regionale con le riduzioni che andremo a
discutere nel bilancio regionale vero e proprio e sono sicuramente
più significative di quelle di questo bilancio.
Non si può non riconoscere che uno sforzo è stato fatto
all'interno di questo bilancio, un buon lavoro, lavoro collettivo
di tutto l'Ufficio di Presidenza, e sicuramente devo ringraziare il
collega Chatrian che, proprio per l'esperienza nell'Ufficio di
Presidenza, ha permesso anche di far emergere qualche macchiolina
all'interno di questo bilancio. Insomma, una macchia, quella
sollevata ed evidenziata dai colleghi Rosset e Roscio, che noi
vorremmo correggere con un emendamento. È un peccato che un lavoro,
che comunque globalmente va riconosciuto, è un lavoro positivo,
abbia una macchia, nel senso che alcune poste in bilancio della
passata legislatura, che erano preventivate per eventuali costi di
gestione di una parte aggiuntiva di sede del Consiglio regionale,
sono state spostate sulla voce "Istruzione e cultura". È una cosa
che ci lascia un po' perplessi e, al di là che non è oggetto della
discussione del bilancio di oggi, naturalmente aprirà anche una
discussione su quelli che sono i costi di questa potenziale,
possibile, nuova sede aggiuntiva del Consiglio.
Forse sarà meglio chiarirci che magari, in questo momento, non è
il caso che si vada a fare nuove sedi del Consiglio, ma ciò resta
un grave problema per i cittadini che si ritroveranno con una
struttura di proprietà di una partecipata pubblica, parzialmente
ristrutturata a fini ufficio che, se noi non usiamo più,
sicuramente sarà un problema riallocare come gestione. Quindi, non
è oggetto diretto di questo bilancio, ma è proprio da questo
bilancio che noi abbiamo potuto capire, guardando le poste, che
succedeva qualcosa in quella direzione e forse è il caso che nei
prossimi mesi ce lo chiariamo tutti assieme, Assessori competenti e
con i soggetti della partecipata in questione, su che fine fa
quella parte di ristrutturazione.
Noi speriamo quindi che questa macchia che c'è su questo
bilancio oggi venga cancellata. Si può fare, e a quel punto sarà di
nuovo un'occasione per tutti di rallegrarci, un piccolo passo
avanti nella direzione che i cittadini ci chiedono, di camminare
tutti insieme nella strada di riconsiderare i costi, non solo della
politica, ma della gestione complessiva del bilancio regionale.
Presidente
- Grazie. La parola al collega Follien.
Follien (UV)
- Sì, grazie Presidente.
Prendo la parola anch'io, in qualità di membro dell'Ufficio di
Presidenza, nella funzione di Consigliere Segretario, per dare il
mio apporto alla discussione dopo aver ascoltato con attenzione gli
interventi dei colleghi, per fare alcune brevi e semplici
considerazioni. Non vorrei ripetermi molto sui numeri, la relazione
della Presidente Rini è stata molto precisa; comunque il bilancio
di previsione del Consiglio regionale per l'anno 2014 si attesta
sui 16.933.000 euro e, come dicevo, senza entrare troppo
nell'analisi tecnica, credo però opportuno mettere l'accento su
alcune importanti riduzioni che questo ha subito: un meno 23
percento di assegnazione a carico del bilancio regionale, una
riduzione delle spese fisse del 21 percento, tenendo conto anche
del fatto che le spese fisse ammontano all'85 percento circa della
spesa generale.
Credo però di poter affermare che la logica cha ha guidato la
relazione di questo documento previsionale sia stata quella di non
applicare - come diceva poc'anzi la Presidente - dei tagli lineari,
ma dei risparmi ragionati, e penso anche che all'interno di questo
bilancio si incomincino a vedere i benefici economici derivanti da
questi tagli ai costi della politica, che sono merito della
legislatura precedente, del precedente Consiglio, e che sono stati
tagli importanti che permettono un risparmio di 2 milioni di euro
annui - ed è giusto che lo ripetiamo - e vanno sicuramente nella
direzione di ciò che ci chiedono i cittadini. Sono stati un passo
importante, sicuramente, soprattutto in un momento come questo di
grave crisi economica.
Sulla questione...ci terrei, invece, a precisare una cosa,
poc'anzi ho sentito gli interventi dei due membri di minoranza
dell'Ufficio di Presidenza, dei colleghi Roscio e Rosset, e devo
dire che loro si sono astenuti sul bilancio nella riunione
dell'Ufficio di Presidenza, un'astensione che però è stata motivata
da una questione che non era sui contenuti e sul merito del
documento previsionale. E ci tenevo anche a dire, questo sì, anche
per informare il Consiglio su come si svolgono i lavori all'interno
dell'Ufficio di Presidenza, che all'interno di questo ufficio si è
instaurato un clima positivo di lavoro e di confronto tra i membri
della maggioranza e dell'opposizione, con l'obiettivo di lavorare
tutti nella stessa direzione, consci dell'importanza di questa
istituzione, e questo credo che sia anche un merito
dell'impostazione della Presidenza.
L'importanza di questa prestigiosa istituzione, che non devo
sicuramente ricordare a colleghi che sono qui da prima di me e che
conoscono molto meglio di me il Consiglio regionale e la Presidenza
del Consiglio, e l'organizzazione e il finanziamento di
manifestazioni ed eventi a carattere culturale, hanno anche delle
ricadute socio-economiche, creano sicuramente un piccolo indotto
sul territorio, e quindi noi, come Ufficio di Presidenza, cercando
da nostra parte nei limiti del possibile di sostenere questi eventi
culturali, andiamo a volte ad aiutare anche nel finanziamento gli
Enti locali, sicuramente non nella volontà di sostituirci a quello
che è il ruolo della Giunta e degli Assessorati, non credo che ne
saremmo in grado, però andando sicuramente ad aiutare, dove è
possibile. Ecco, fa parte della Presidenza del Consiglio anche
l'acquisto di pubblicazioni promozionali, di iniziative editoriali
che rientrano proprio nei fini istituzionali propri del Consiglio
regionale e che permettono spesso di conservare e preservare il
nostro patrimonio di cultura e tradizioni, che molto spesso
difendiamo e cerchiamo sempre di dire che dobbiamo
difendere...anche così si difende, anche molte volte acquistando
dei volumi, delle pubblicazioni.
Il tutto, tutti questi atti che vengono fatti dall'Ufficio di
Presidenza, viene fatto tramite la discussione, l'analisi e il
confronto delle proposte di delibera che sono presentate
all'Ufficio di Presidenza e che, nella maggioranza dei casi - nella
grande maggioranza dei casi, ci tengo ad evidenziarlo - sono
delibere che sono approvate bipartisan, molto spesso sono approvate
all'unanimità, quindi io non credo che a questo punto la gran parte
delle delibere che noi passiamo siano delibere di qualcuno o di una
parte politica, altrimenti non sarebbero approvate molto spesso
all'unanimità, come ripeto.
Proporre - e termino - un emendamento, quale quello che mi
sembra sia stato proposto, per ridurre il bilancio del Consiglio,
soprattutto alla voce delle manifestazioni per circa 250.000 euro,
che quindi è il 30 percento di quella che era la previsione del
bilancio per quanto riguardava le manifestazioni, mi trova
contrario e in parte stupito; stupito perché, anche qua, durante le
riunioni dell'Ufficio di Presidenza in cui c'è sempre un confronto
molto schietto, non avevo sentito parlare e quantificare una
proposta di tagli, se così possiamo dire, anche draconiani al
bilancio da parte dei membri di minoranza. Tra parentesi, era stato
anche apprezzato, perché credo sia stato anche ripetuto in aula il
fatto che 1 milione di euro di quello che era il disavanzo è
tornato alla Giunta. E mi trova però anche contrario, perché
ritengo che l'importanza è anche di sostenere dei momenti
organizzati sul territorio, dei momenti sentiti dalla popolazione,
momenti che sono spesso cofinanziati; non sono solo un'iniziativa
della Presidenza del Consiglio, ma sono cofinanziati da più
soggetti, e quindi hanno una valenza importante e, in generale,
perché credo che, tagliando di una percentuale sul Consiglio, si
taglia una delle poche istituzioni bipartisan, in cui si decide
insieme che cosa finanziare e quali sono i progetti che bisogna
sostenere. Grazie.
Presidente
- Grazie collega Follien. La parola al collega
Chatrian.
Chatrian (ALPE)
- Grazie Presidente.
Intervengo volentieri su questo tema con un unico obiettivo,
Presidente Rini: l'obiettivo di portare il nostro piccolo
contributo per migliorare l'approvazione del bilancio di previsione
del Consiglio regionale per l'anno 2014, l'unico obiettivo. Dico
questo perché ho ascoltato attentamente la sua relazione, ho
ascoltato attentamente i colleghi Roscio, Rosset, Donzel e Follien
ed ho partecipato, come membro della II Commissione, al dibattito
su questo documento contabile.
Va fatta un po' di chiarezza, non tanto forse per il Consiglio
regionale, ma per chi ci ascolta, altrimenti forse usciamo dal
seminato, usciamo dal dibattito che lei ci ha ben illustrato, cioè
l'approvazione del bilancio di previsione del Consiglio regionale.
Non stiamo parlando di Regione, stiamo parlando dell'istituzione
"Consiglio regionale della Valle d'Aosta", Consiglio in cui che lei
ha esordito dicendo: "questo bilancio ha, rispetto al 2013, una
riduzione del 23 percento". Quindi i cittadini valdostani che hanno
ascoltato attentamente soprattutto la sua illustrazione avranno
apprezzato in parte, probabilmente, questo sforzo, questo lavoro
che è stato fatto, lavoro che è stato fatto soprattutto nel
dicembre 2012 da tutte le forze, approvato all'unanimità sul tema
dei costi della democrazia. Oggi noi ci troviamo questa grande
riduzione sul bilancio del Consiglio regionale perché, nel dicembre
2012, tutto il Consiglio regionale ha approvato una buona riforma
per i costi della democrazia.
Apro però una parentesi, e la parentesi va in questa direzione,
in un'unica direzione: di chiarezza, di trasparenza e, soprattutto,
di migliorare questo provvedimento. Presidente Rini, noi usciamo da
tre giorni interi di dibattiti, di discussioni in II Commissione
sul bilancio regionale: abbiamo audito tutti gli Assessori, il
Presidente della Regione, le forze sociali, le forze produttive.
Non abbiamo ancora terminato il nostro percorso in commissione, e
devo dire che da tutti gli auditi, dal Presidente della Regione a
tutti gli Assessori, risulta che la coperta sia molto più corta: è
talmente corta che sul DL 8 ci sospendono tutte le leggi di settore
e, sempre sul DL 8, non vi è nessuna certezza per le istruttorie
fatte nel 2013 perché, ad oggi, non ci sono le coperture.
E qui ho ascoltato attentamente le parole del collega Follien
quando ci spiega, in Consiglio - ed apprezzo il suo intervento -
che "noi siamo per le ricadute socio-economiche sul
territorio"...noi no, collega Follien, noi no! Noi siamo
"doppiamente" per le ricadute sul territorio, doppiamente, nel
momento in cui chi ha già investito sul territorio non avrà la
certezza di avere gli aiuti sul 2013 perché, ad oggi, non ci sono
le coperture! Noi siamo d'accordo, collega Follien, quando lei ci
apre una piccola finestra: dobbiamo aiutare dov'è possibile. Noi
abbiamo fatto tre giorni di audizione, insieme a tutto l'Esecutivo,
e quando l'Assessore Testolin si è presentato in commissione e ci
ha detto, nero su bianco: "il settore agricolo, nel 2010, aveva una
capacità di 77 milioni di euro e, nel 2014, le disponibilità sono
di 17 milioni di euro"...la matematica non è più un'opinione, la
riduzione è stata fortissima!
Non è qui la sede, in questo momento, di discutere sul bilancio
regionale, ma è il caso di fare degli esempi. Facendo sempre degli
esempi, però, allora, se il bilancio regionale ha una riduzione,
nel suo complesso, del 23 percento, non capiamo - e l'emendamento
va in quella direzione - perché un capitolo, in maniera
sostanziale...l'anno scorso facevo parte dell'Ufficio di
Presidenza, è stato diminuito, per una mancanza di disponibilità, a
729.000 euro e, quando il prossimo bilancio regionale avrà una
capacità ridotta di un ulteriore 17 percento, la proposta che ci
fate è di aumentare del 19 percento quel capitolo nel momento in
cui tutti gli Assessorati hanno ridotto? e non solo nelle leggi di
settore? e non solo negli aiuti diretti? e non solo nella
programmazione o pianificazione?...e potremmo fare degli elenchi
lunghissimi!
Ecco, solo per riportare il dibattito nella sede opportuna,
l'emendamento che noi abbiamo proposto va in questa direzione. C'è
stata una riduzione per tutto il bilancio del Consiglio regionale,
quindi anche sul capitolo "iniziative istituzionali e culturali",
non manifestazioni, le manifestazioni le lasciamo all'Assessore
Marguerettaz...intendiamo, probabilmente, forse, fare uno sforzo.
Ecco la nostra intenzione, il percorso che gradiremmo e lo
chiediamo perché lo vogliamo spiegare ai valdostani. Non vogliamo
fare demagogia, non vogliamo fare populismo, ma vogliamo essere
chiari verso i cittadini valdostani: se gli Assessorati, in questo
momento, ridurranno, in percentuali molto più alte, le loro
disponibilità finanziarie, io penso - e penso di parlare a nome di
tutta la minoranza - che anche il capitolo "iniziative
istituzionali e culturali" debba avere una sua riduzione.
Chiederei proprio ai Consiglieri di maggioranza di fare una
riflessione su questa nostra proposta che non è, come dicevo prima,
una proposta sulla persona, ma è sull'istituzione "Consiglio
regionale" perché, se da una parte abbiamo ridotto di quasi il 25
percento i costi della democrazia, anche in questo capitolo
dobbiamo ridurre per poter reinvestire queste risorse su leggi
magari di settore o, comunque, su leggi esistenti dove le pari
opportunità sono garantite da leggi. Chiedo veramente uno sforzo,
o, quanto meno, la possibilità di riaprire il dibattito. Ripeto:
non è demagogia, non è populismo, ma è, penso, uno sforzo che tutti
insieme dobbiamo fare...come diceva bene il collega Donzel prima:
"cerchiamo di terminare questo buon lavoro che abbiamo fatto in
questi anni sul bilancio del Consiglio regionale". C'è la
possibilità, l'emendamento mi sembra chiaro, ha un suo ragionamento
e chiediamo veramente ancora che ci sia la volontà e lo sforzo di
modificare questo lavoro che è comunque iniziato nel dicembre 2012.
Grazie.
Presidente
- Grazie collega. Ricordo solo per correttezza
d'informazione che sono stati due i capitoli che abbiamo avuto
intenzione di potenziare: il primo, con un aumento del 23,89
percento, dove credo che ci sia anche l'unanimità d'intenti per
quel che riguarda l'informatizzazione, mentre il capitolo a cui fa
riferimento lei è stato aumentato del 6,5 percento, l'altro era del
23,8 percento, per correttezza...quello
dell'informatizzazione...adesso non ho il numero sottomano. I
servizi di informatizzazione, costi per il servizio informatico,
adeguamento all'ottimizzazione del servizio informatico nel suo
complesso.
Ci sono altre richieste? La parola al collega Cognetta.
Cognetta (M5S)
- Grazie Presidente.
Solo due brevi parole per dire che noi, come Movimento Cinque
Stelle, siamo d'accordo rispetto a questa mozione presentata.
Spesso noi siamo additati e nominati come i portavoce
dell'antipolitica e del populismo, della demagogia, però poi
notiamo che, effettivamente, le questioni, al di là del discorso
puramente politico, quando si entra nel tecnico, come in questo
caso, parlando di questo bilancio, poi sono reali: se l'anno scorso
si prevedeva 720 e adesso, invece, si prevede un aumento, noi
veramente non possiamo che essere in disaccordo con questa
decisione, anche perché - e avremo modo, come dice il collega, di
parlarne diffusamente quando discuteremo del bilancio - di fatto,
ogni euro che riusciamo a mettere via è un euro che poi riusciamo a
spendere per cose sicuramente più importanti per i cittadini,
perché non dimentichiamo che noi siamo qui per rappresentare i
cittadini. E quando i cittadini vedono che per iniziative
istituzionali e culturali ci sono questi 720.000 addirittura
portati ad 850.000 come bilancio di previsione, ebbè...io, come
cittadino, come portavoce dei cittadini, mi sento di dire che,
forse, se ne spendiamo qualcuno in meno e, magari, diamo più soldi
per fare qualcosa di più importante, mi sento con la coscienza un
pochino più a posto.
Non nascondo che per noi - ma questo, naturalmente, è
"populismo" e "demagogia" - il taglio proposto sarebbe stato molto
più alto...ma questo è un altro discorso. Sono questioni, poi, di
sensibilità politiche diverse, di questioni che poi devono mettere
insieme tutti gli aspetti delle persone sedute in questo Consiglio
e, quindi, ci va altrettanto bene anche quanto abbiamo deciso di
spendere in meno, perché è già un risultato da portare a casa e a
noi sembra importante, in questo momento, qualunque euro portato a
casa ci interessa. Detto ciò, ci sono poi una serie di cose, di
considerazioni fatte rispetto alla Presidenza - che, ovviamente,
non mi sembra questo il momento di fare - con le quali noi,
chiaramente, siamo d'accordo: ci sono diverse cose che notiamo,
rispetto a questa Presidenza, che non ci vanno bene, ma, secondo
me, è il momento, adesso, di fermarci al bilancio ed avremo modo di
parlarne nei prossimi Consigli. Grazie.
Presidente
- Grazie collega Cognetta. Altri? Nessun
altro? La parola al Vicepresidente Lanièce.
Lanièce (SA)
- Ho ascoltato con attenzione gli interventi
dei colleghi e devo dire che ho provato un senso di stupore, nel
senso che non mi era mai successo, in questi anni di Consiglio
regionale, di vedere un dibattito sul bilancio del Consiglio
regionale dove si cercava di denigrare l'attività del Presidente
del Consiglio che, come ho già detto prima, ha presentato un
bilancio che è il bilancio di tutti noi; un bilancio che...e lo
dico in modo che le persone che stanno ascoltando lo possano ben
sentire...vede i nostri costi, di noi Consiglieri, rappresentare il
36,50 percento del bilancio; il costo del personale è invece pari
al 31,3 percento; gli organismi incarnati presso il Presidente del
Consiglio regionale, Consulta, Associazione ex Consiglieri,
Co.re.com. e Difensore civico, rappresentano il 3 percento; il
sistema informativo il 10,12 percento; le spese per il
funzionamento rappresentano un costo del 9,63 percento e, infine,
il tanto "vituperato capitolo" che riguarda le iniziative culturali
e promozionali che rappresenta il 9,26 percento del bilancio e
quindi è la penultima voce percentuale del nostro bilancio!
I cittadini devono sapere che i Consiglieri regionali seduti in
quest'aula stanno discutendo di una parte che rappresenta il 9,63
percento di tutto il bilancio! Tutto il resto, tutto il restante 91
percento è insignificante! E questo 9,63 percento ha avuto un
incremento, rispetto all'anno scorso, del 6,5 percento...Quindi
teniamo conto che questi sono i dati. Perciò stiamo ragionando su
un valore che rappresenta - facendo riferimento al bilancio
regionale - lo 0,12 percento...ecco, questo è un primo dato di
partenza.
Io avrei capito, avrei apprezzato...e devo dire che forse
l'unico intervento in questa direzione è stato quello del collega
Donzel, che ha parlato del fatto che bisogna rivedere i costi della
politica...ecco, io mi sarei aspettato questo: "bene, abbiamo un
bilancio del Consiglio regionale, dimostriamo ai cittadini che noi,
gli eletti (coloro che rappresentano il costo maggiore, in
percentuale, rispetto alle varie categorie che vi ho appena letto,
e questo è un dato), vogliamo intervenire su questo per abbattere
ulteriormente i costi della politica"...costi che sono stati
diminuiti del 40 percento in seguito ad una legge votata da tutto
il Consiglio regionale! Legge che, non per difendere il Presidente
Rini, vedeva primo firmatario e estensore di quella legge lo stesso
Presidente Rini...perché bisogna dare "a Cesare quello che è di
Cesare"...è il Presidente Rini e lo staff della Presidenza del
Consiglio, che hanno presentato quella legge, l'hanno scritta, è
poi è stata condivisa dai membri dell'Ufficio di Presidenza e dai
Capigruppo! E questo ad onor del vero.
Sappiamo che il Presidente Rini ha fatto un grosso lavoro a
livello di Conferenza dei Presidenti dei Consigli, per cercare di
far sì che ci fosse una riduzione giusta e corretta in base alle
rispondenze della collettività nazionale. Guarda caso, il Consiglio
regionale ha fatto quella modifica che ha portato ad una riduzione
del 40 percento del nostro bilancio...quindi siamo stati tutti
bravi, tutti l'abbiamo votata...proposta e votata...quindi tutti
bravi. Altri Consigli non l'hanno fatto, l'hanno detto a parole!
Tra l'altro il Presidente della Camera che è venuto in Valle si è
vantato che, a seguito del suo insediamento, c'è stato recentemente
un risparmio di "10 milioni" nel Parlamento italiano. Questo
"parlamentino", piccolino, ne ha invece risparmiati 2, un quinto
del Parlamento italiano...Dovremmo essere fieri o no? Io penso che
dovremmo essere fieri! E, quindi, anche una parte di questa
fierezza riconosciamola a chi ha dato il "la" a questa
iniziativa.
Secondo me, il Presidente Rini ha ben operato e sicuramente
continuerà a ben operare in futuro, anche perché io ho avuto la
fortuna di far parte di diverse Presidenze del Consiglio e di poter
valutare l'operato dei vari Presidenti del Consiglio.
Presidente
- Colleghi, colleghi!
Lanièce (SA)
- ...Mi sembra che in questo inizio di
legislatura si sia notata una certa disponibilità nella Commissione
del Regolamento, no? Mi sembra che nella Commissione del
Regolamento, certe iniziative, che nella passata legislatura...
Presidente
- Scusate! Un po' di rispetto per chi parla e
per chi avrebbe magari piacere di ascoltare!
Lanièce (SA)
- L'educazione purtroppo non è da tutti.
Presidente
- Scusate!
Lanièce (SA)
- Ripeto mi sembra che, nella passata
legislatura, alcune proposte fossero state portate in Commissione
Regolamento, ma non mi sembra che siano state accettate. Mi sembra
che invece in questo primo inizio ci sia stata una disponibilità,
da parte del Presidente e di chi faceva parte, di lavorare in
questa direzione. C'è quindi, sicuramente, uno spirito
collaborativo da parte dell'Ufficio di Presidenza; io ne faccio
parte da un po' di tempo e non posso dire che non ci sia
disponibilità a lavorare, cercando, ovviamente, di usare un metodo
di condivisione. È ovvio che, per condividere certe scelte, bisogna
avere un atteggiamento di rispetto reciproco, di condivisione, non
fare il muro contro muro, perché se si fa muro contro muro
all'Ufficio di Presidenza, si rischia di "essere murati", anche
perché lì vige il rapporto di 3 a 2.
Io dico che se invece cerchiamo una condivisione, e faccio
riferimento al Vicepresidente Chatrian...quante volte, nella
passata legislatura, quando c'era già la crisi...perché la crisi
non è nata il 1° luglio 2013 con la maggioranza Stella
Alpina-Union, c'era anche prima, la crisi, purtroppo, e lo sanno
tutti, quante volte, nella passata legislatura, anche a fine
legislatura, abbiamo condiviso iniziative culturali, presentate
anche dal Vicepresidente Chatrian tra cui una dell'8 maggio 2013 in
pieno periodo elettorale! Allora non ci si poneva il problema se
fosse importante risparmiare dei soldi per poterli destinare ad
altri capitoli riguardanti altri settori, che già allora
soffrivano! Io penso che abbiamo sempre cercato, assieme, di
portare e sostenere iniziative, nell'ambito della nostra attività,
ritenute valide.
Secondo me, se noi non capiamo che bisogna sedersi intorno al
tavolo, cercare di dialogare, avendo ognuno le proprie posizioni,
ma se noi mettiamo il dialogo, sicuramente, in qualsiasi organismo,
dall'Ufficio di Presidenza, alla Commissione Regolamento,
Capigruppo, si può lavorare seriamente per cercare di individuare
la soluzione migliore. Se questa richiesta di emendamento al
bilancio fosse stata portata in discussione all'Ufficio di
Presidenza durante la discussione del bilancio, magari sarebbe
stato possibile fare delle variazioni, anche se ricordo a chi è già
stato nell'Ufficio di Presidenza, che nulla vieta, nel corso
dell'anno, di fare variazioni. In effetti abbiamo appena votato una
variazione di 1 milione di euro! Non mi sembra di 100 euro! Una
variazione fatta nel corso dell'anno di competenza. Oggi stiamo
discutendo di un bilancio di previsione non di un consuntivo! Si
trattasse di un bilancio consuntivo avrei potuto capire le
affermazioni che dicevano che, in momento di crisi, a consuntivo,
c'è il doppio delle spese dell'anno precedente. Ma qui siamo di
fronte ad un bilancio di previsione, che come sappiamo benissimo
stanzia in via previsionale delle somme nei vari capitoli di
bilancio; poi, nel corso dell'anno, concretamente tali somme
verranno in parte o del tutto utilizzate. Dire che queste spese
sono discrezionali è falso e lo sappiamo benissimo, perché la
"Scuola di Democrazia" ha un costo, la "Donna dell'Anno" ha un
costo e tante iniziative hanno un costo già fisso e, quindi, non è
assolutamente vero dire che ci sono 850.000 euro discrezionali,
perché non è così! E poi "discrezionale" che cosa vuol dire? A
discrezione del Presidente? Non mi sembra affatto che sia a
discrezione del Presidente, perché chi è stato nell'Ufficio di
Presidenza sa che ognuno ha proposto iniziative che, attuate, hanno
avuto poi delle ricadute positive sul territorio.
David Follien diceva: "ci sono ricadute sul territorio"...certo!
perché molte iniziative vanno ad aiutare, a sostenere ad esempio le
Biblioteche, i Comuni, o altri Enti e Associazioni. L'altro giorno,
l'Ufficio di Presidenza ha approvato un'iniziativa del CSV; se non
sbaglio, la stragrande maggioranza della minoranza era presente,
l'altro giorno, all'audizione, in II Commissione, quando il
Presidente del CSV si è lamentato della scarsità di fondi a
disposizione. L'Ufficio di Presidenza, qualche settimana fa, ha
approvato un'iniziativa del CSV per venire incontro ad una loro
proposta perché quest'organismo ci aveva comunicato che non trovava
fondi; per cui, dire che questi fondi sono tutti discrezionali, è
una falsità unica, anche perché il Vicepresidente Chatrian conosce
le iniziative che ha proposto lui e non la Presidente Rini, e
questo vale da sempre nella storia dell'Ufficio di Presidenza! Ci
sono iniziative istituzionali - e le ripeto: "Donna dell'Anno",
"Scuola di Democrazia" - che hanno un costo importante, che ammonta
quasi alla metà di questi 850.000 euro, e poi ci sono iniziative
che vengono presentate dai singoli componenti o da altri componenti
del Consiglio regionale ed altre iniziative che vengono proposte
all'attenzione dell'intero Ufficio di Presidenza, il quale, poi, le
discute, le analizza voce per voce, scheda per scheda.
Dire quindi che queste siano somme a piena discrezione del
Presidente non è corretto, anzi è falso perché nell'Ufficio di
Presidenza è rappresentato l'intero Consiglio: ci sono tre
rappresentanti di maggioranza e due di minoranza, e si discute
liberamente; poi, ci possono essere iniziative per cui uno può
essere favorevole o meno, ma si discute, e non è una cosa
esclusivamente di competenza della maggioranza! Questo è un
messaggio veramente fuorviante: l'Ufficio di Presidenza è un
organismo dove si discute e si approvano iniziative anche
provenienti dalla minoranza. Io ho fatto il Vicepresidente
nell'Ufficio di Presidenza ed ero anche Vicepresidente di minoranza
(in quella sede il Presidente era Ego Perron e Consigliere
Segretario era Laurent Viérin): ho presentato alcune iniziative e
queste sono state approvate, e rappresentavo allora la minoranza!
Non ho mai pensato che ci fossero solamente delle somme a
disposizione del Presidente, ma somme a disposizione dell'Ufficio
di Presidenza che è un organo collegiale; quindi cerchiamo di dare
informazioni corrette!
Poi, ovviamente, capiamo anche noi che ci sono dei momenti di
difficoltà, ma ribadisco, nulla vieta che, nel corso dell'anno, ci
siano delle variazioni che facciano sì che una parte di queste
risorse vadano sul bilancio regionale. Sicuramente avremmo
apprezzato molto di più questa richiesta se fatta nel momento in
cui si discuteva del bilancio all'interno dell'Ufficio di
Presidenza, perché magari già lì si potevano individuare delle
scelte differenti. Questo non è stato fatto dai colleghi Rosset e
Roscio che nulla hanno detto in merito, quindi noi lo abbiamo
approvato e...non pensavamo che ci saremmo trovati di fronte ad un
emendamento come quello presentato oggi. Quindi questo è
sicuramente per ribadire che non c'è nessuna volontà
discriminatoria da parte della maggioranza e da parte dell'Ufficio
di Presidenza. L'attività è quella di una piena collaborazione, ma
la piena collaborazione deve essere biunivoca, non è che ci deve
essere solo da una parte e non dall'altra! Io ripeto che, quando
ero rappresentante di minoranza, mi sono sempre rapportato con
quelli di maggioranza in modo tranquillo, discutendo i problemi,
sapendo che, ovviamente, nella logica di una votazione, nel caso di
diverso parere, prevaleva il parere della maggioranza, ma non ho
mai pensato che fosse un organismo in cui c'erano dei fondi a
disposizione completa ed esclusiva del Presidente!
Secondo me, dobbiamo cercare di usare un metodo diverso, di non
pensare sempre che ci siano i buoni o i cattivi, o alla
contrapposizione muro contro muro: non mi sembra un atteggiamento
molto corretto, non è positivo, non porta a niente. Secondo me, il
dialogo ed il confronto, magari anche la discussione fatta in
quell'Ufficio di questo problema avrebbe già trovato soluzione
allora. Invece, mi sembra che si cerchi sempre, a tutti i costi, di
fare polemica, di fare il muro contro muro, cosa che non serve a
nulla in un momento di grande difficoltà. Secondo me, è molto
meglio cercare di ragionare, mantenendo ognuno il proprio parere,
confrontarci seriamente e tranquillamente, per individuare
soluzioni migliorative in qualsiasi voce del bilancio del Consiglio
regionale. Da parte nostra mi sembra che ci sia stata
quest'attitudine, c'è quest'attitudine, e lo avevamo visto in
queste prime riunioni...vi dicevo anche della Commissione per il
Regolamento, in cui non c'è mai stato un muro contro muro, ma la
disponibilità a lavorare cercando di ascoltare anche le proposte
che venivano dalla minoranza. In effetti la maggior parte delle
proposte accettate sono state portate dalla minoranza. Non c'è
stato il muro contro muro, ma c'è stata la volontà di trovare
assieme delle soluzioni che migliorassero il nostro Regolamento. E
questo vale anche all'interno dell'Ufficio di Presidenza.
Presidente
- Colleghi, però, scusate! Un po' di silenzio,
per cortesia!
Lanièce (SA)
- Noi possiamo cercare, se c'è la volontà,
di migliorare l'attitudine, di confrontarci, per cercare, tutti
assieme, di dare le risposte migliori. Se invece l'attitudine è
quella della contrapposizione, del muro contro muro, del dileggio,
del dire sempre che "quelli non sono capaci a fare niente, mentre
noi siamo bravi"...non si porta a casa niente, non si migliora
niente, e siamo qui, ogni volta, a far vedere alle persone fuori da
quest'aula che qui c'è un muro contro muro, che non serve a nulla!
Molte volte sarebbe molto meglio fermarci un attimo, cercare di
riflettere e, quando ne abbiamo la possibilità, analizzare a fondo
i vari problemi.
Il collega Roscio ha detto che loro non avevano a disposizione i
dati...posso anche crederlo, però, capisce anche che per noi
sarebbe stato molto più facile sederci attorno ad un tavolo,
ascoltare le vostre proposte e cercare magari di intervenire su
alcune voci di capitolo venendo incontro a queste vostre richieste,
ma, fatto così, sembra quasi un
blitz
...è un po' strano, non
è un atteggiamento molto collaborativo! Poi, giustamente, ognuno ha
i suoi metodi... Noi pensiamo di mantenere i nostri, ovvero di
essere disponibili a collaborare, cercando di far sì che il
Consiglio regionale abbia le risorse per poter, da una parte,
dimostrare che sui costi della politica si è fatta una forte
riduzione, e così è stato, grazie ad una proposta presentata e
votata nella passata legislatura, ribadendo la volontà di
ragionare, nel corso di questa legislatura per vedere se si possa
intervenire in altre maniere, sempre per cercare di ridurre i costi
fissi che sono pari all'85 percento - lo ricordo - e poi di
ragionare su altre voci. Ricordo sempre che stiamo ragionando su un
bilancio di previsione e non sul consuntivo; un conto è inserire
850.000 euro in un capitolo, un conto è spenderli tutti! Abbiamo
appena fatto, dieci minuti fa, una variazione di bilancio in cui
abbiamo scorporato, restituito al bilancio regionale, 1 milione di
euro...mi sembra, questa, una dimostrazione di serietà, di volontà
di capire, in un momento di difficoltà, di destinare dei soldi al
bilancio regionale che sicuramente ha più voci importanti da
sostenere.
Oggi, prendiamo atto di questo emendamento, ci stupisce un po',
soprattutto perché viene portato avanti in un modo un
po'...all'ultimo momento, senza un tentativo di condivisione, un
tentativo di fare capire che si poteva inquadrare il bilancio del
Consiglio regionale in modo diverso. Prendiamo atto. Sicuramente
non è un buon esempio di collaborazione, ma, come dico, ognuno ha
il suo modo di comportarsi. Io penso, e guardo bene il
Vicepresidente Chatrian, con cui in passato molte volte abbiamo
sostenuto iniziative sue e mie cercando di farle prevalere, perché
entrambi ritenevamo che fossero iniziative interessanti, che non ha
mai funzionato la logica maggioranza contro minoranza. Penso che
Chatrian possa dirlo: alcune iniziative, se non ci fosse stato il
voto del Vicepresidente Chatrian, sarebbero state affossate, come
alcune iniziative sue, senza il sostegno mio e dell'allora
Segretaria Rini, non sarebbero passate. Allora, vedete che abbiamo
cercato di ragionare su una logica di sostenere iniziative che
ritenevamo - secondo la nostra limitata capacità - utili per una
ricaduta sul territorio, che può essere il sostenere ad esempio un
Comune che ad oggi, magari, non ha risorse per pubblicare il libro
sull'Abbé Henry, che è un personaggio importante, o per sostenere
iniziative che hanno una ricaduta sociale, aiutando il mondo del
volontariato che tanto fa per tutti noi, per le nostre
famiglie...Quante volte noi ci avvalliamo del sostegno del mondo
del volontariato, dell'Associazione degli Alpini, e ce ne
avvalliamo sempre gratis! Poi, magari, loro chiedono un sostegno e
nessuno lo da! Molte volte, su questi argomenti, la Presidenza del
Consiglio è intervenuta, ma non perché l'Associazione Nazionale
Alpini sia in diretto collegamento con il Presidente Rini...ci
mancherebbe! È un'associazione importante a cui bisogna dare un
sostegno, al di là di chi sia il Presidente di turno.
Ci sono quindi iniziative che, secondo me, sono importanti per
la loro ricaduta sul territorio, per la loro valenza storica,
culturale, ambientale, sociale...non sono delle iniziative
discrezionali, sono iniziative importanti, che tutto l'Ufficio di
Presidenza sostiene, anche perché la maggior parte delle delibere
dell'Ufficio di Presidenza della passata legislatura sono state
votate all'unanimità. E questo è un dato che è importante far
sapere: la maggior parte delle delibere dell'Ufficio di Presidenza
della passata legislatura, in cui ovviamente vi erano componenti
della minoranza, è stata approvata all'unanimità: quindi vuol dire
che non erano scelte discrezionali, a meno che non fossero
"discrezionali" anche per i componenti della minoranza...ma non
penso fosse così...Erano invece scelte ritenute importanti da tutti
quanti i cinque componenti. Cerchiamo quindi di riportare la
correttezza nelle informazioni. La maggior parte di queste somme
sono somme destinate ad iniziative che possono portare una ricaduta
sul territorio, una ricaduta non solo economica, ma anche
culturale, sociale, e pertanto non sono iniziative di parte, sono
iniziative che l'Ufficio di Presidenza della passata legislatura ha
votato all'unanimità, e penso che lo possa fare anche in questa
legislatura.
Tutto ciò per ricordare e riaffermare che l'Ufficio di
Presidenza non è un posto dove uno decide e gli altri non possono
parlare, ma, invece, l'Ufficio di Presidenza è un luogo dove, se si
vuole, se c'è la buona volontà e la capacità di parlarsi, di
dialogare, di confrontarsi, tutti hanno la possibilità di
discutere, approvare e sostenere iniziative che, insieme, si
ritengono importanti. Non è sicuramente un organismo a totale
discrezione del Presidente del Consiglio di turno: in questo caso
c'è la Presidente Rini, ma, in passato c'erano altri Presidenti.
Ecco, io volevo ribadirlo: ho avuto la fortuna di vivere diversi
anni all'interno di questo Ufficio e posso dire che, se si vuole,
se si ha voglia di lavorare e di discutere in modo sereno, senza il
muro contro muro, si possono portare a casa e sostenere iniziative
molto importanti che hanno una ricaduta sul territorio valdostano,
e che non sono sicuramente discrezionali a favore del Presidente
del Consiglio di turno.
Presidente
- Grazie. Ha chiesto la parola il collega
Bertin.
Bertin (ALPE)
- Grazie Presidente.
Non avevo nessuna voglia di intervenire in questa discussione
(ero già pronto a farmi un giro), ma mi vedo quasi obbligato, a
seguito dell'intervento del Vicepresidente Lanièce, Vicepresidente
"storico" di questo Consiglio regionale, ahimè per lui,
credo...
Soprattutto vorrei fare alcune precisazioni. Credo sia noto, sin
da quando sono entrato in questo Consiglio regionale, che sono
sempre stato piuttosto critico sul modo di gestire e sulla
trasparenza di questo Consiglio, ad iniziare dalle troppe - a mio
avviso - risorse utilizzate nelle manifestazioni e, in generale,
per le attività extra-istituzionali. La funzione principale di
questo Consiglio dovrebbe essere fare le leggi e, se proprio
bisogna potenziare delle strutture, dovrebbero essere quelle
strettamente legate a queste attività. Invece, in questi anni, si è
sempre preferito potenziare altre attività, come vediamo anche in
questa occasione.
Il mio intervento si vuole limitare soprattutto all'aspetto
legato alla riduzione di questi costi legati alla democrazia.
Ricostruisco brevemente perché l'intervento di Lanièce aveva un po'
confuso, diciamo così, gli avvenimenti legati alla riduzione dei
costi della politica. È un argomento che abbiamo affrontato sin
dall'inizio della legislatura...quella del 2008...
(interruzione di alcuni Consiglieri, fuori microfono)
...Vicepresidente Lanièce...la legge del 2012, in effetti era
proprio lì che volevo arrivare. Dal 2008 al 2012, lei, la sua
collega e tutti gli altri ve ne siete piuttosto disinteressati -
lei mi suggerisce e mi ha fatto addirittura anche l'
assist
su questi problemi -, ve ne siete tranquillamente infischiati. Poi,
malauguratamente per tutti - anche per chi non voleva affrontare
questa questione - è arrivato lo scandaloso "caso Fiorito" che ha
obbligato tutte le Regioni italiane a prendere in considerazione
questo aspetto.
La proposta che noi abbiamo votato qui è una proposta che è
stata fatta ed elaborata dalla Conferenza delle Presidenze dei
Consigli, non è stata elaborata né dalla Rini, né dall'Ufficio di
Presidenza del Consiglio, ma riprende sostanzialmente quella
elaborata in quell'occasione, con l'impegno di approvarla in tutte
le Assemblee regionali che al momento non l'hanno ancora fatto.
Sulla base di quello si è poi intervenuti e si è approvata questa
modifica che va a ridurre in modo significativo, ma, come abbiamo
detto all'epoca, quello deve essere soltanto un primo passo e poi
bisogna far seguire gli altri; un provvedimento certamente
significativo, ma che è stato il frutto del lavoro di tanti e,
soprattutto, purtroppo, degli scandali verificatisi fuori da questa
regione. Il provvedimento, appunto, è stato approvato
all'unanimità, tra l'altro con effetto immediato, condizione che
avevamo indicato per sostenere quell'iniziativa. Ci tengo a
sottolinearlo, perché altrimenti qui possono essere ricostruite in
modo fantasioso le attività svolte nell'altra legislatura rispetto
ai costi della politica.
Ciò detto, credo che si debba continuare su questa strada e
credo che si debbano riaffrontare le questioni legate ai vitalizi
ed agli altri aspetti che rischiano, anche questi, di avere poi
degli effetti negativi. Anche la questione legata alle sedi del
Consiglio regionale...che ormai credo debba essere ripensata,
perché non penso che, a questo punto, avere tre sedi possa
rappresentare ancora una risposta efficace ed efficiente, e
soprattutto sostenibile da questo Consiglio...se già vi erano delle
perplessità in precedenza, oggi credo che sia un'iniziativa che
vada ripensata, ed al più presto. Mi limito qui, non perdo altro
tempo. Volevo soltanto fare alcune precisazioni anche perché,
altrimenti, se iniziamo a ricostruire in modo...poi ognuno si fa la
sua ricostruzione. Grazie.
Presidente
- Grazie. La parola al collega Ferrero.
Ferrero (M5S)
- Grazie Presidente.
Sarò rapido e veloce. Non avevo intenzione di intervenire, ma,
ovviamente, le parole del Vicepresidente sono state più di un
pungolo ed allora due parole dobbiamo proprio dirle. È certamente
positiva la riduzione che c'è stata in generale delle spese, però,
insomma, dobbiamo, come diceva un Consigliere regionale della
scorsa legislatura, tenere i piedi per terra; allora, tenendo i
piedi per terra, sono doverose queste riduzioni. Assistere a quelle
elencazioni, come ha detto anche il Consigliere Rosset, delle
spese, sembrava quasi di assistere ad un'autoflagellazione: meno 10
percento di qua, ahi! meno 20 percento di qua, ah che
dolore!...insomma, ad un certo punto diventa anche una cosa
spettacolare, ma, secondo noi, più che altro di propaganda. Non c'è
la questione di erigere un muro contro muro, ma senza andare e
senza prendere troppo tempo, se si vanno poi a vedere le voci del
bilancio di previsione, si vede che per iniziative editoriali sono
stati messi 135.000 euro, che per acquisto di pubblicazioni e
produzioni multimediali a fini promozionali (non so che cosa
siano...dei regali?) 100.000 euro, che per spese di rappresentanza
ed ospitalità ci sono 70.000 euro (accidenti!), che per le spese di
attività promozionali non meglio identificate ci sono altri 75.000
euro e che per le spese di partecipazione dei Consiglieri regionali
a convegni, congressi ed altre manifestazioni, ci sono 90.000
euro!
Allora, insomma, diciamo che è stato fatto qualche passo avanti,
ma, se si andasse ad analizzare bene le voci, non si tratta
veramente di un taglio che possa essere considerato come uno
"svenamento" come poteva essere stato fatto notare dal
Vicepresidente! Qui nessuno si è svenato, sono state diminuite
alcune spese, era assolutamente indispensabile, però è un'opera che
è solo all'inizio; quindi, insomma, vendiamo le cose per come sono
e non vendiamole diversamente!
Presidente
- Grazie. La parola al collega Nogara.
Nogara (UVP)
- Merci Présidente.
Come i miei due colleghi che mi hanno preceduto e che hanno
detto che non avevano nessuna intenzione di intervenire, neanch'io
volevo intervenire, ma, dopo l'intervento del collega Lanièce, sono
obbligato a dire qualcosa. In effetti, se avesse fatto l'intervento
che ha fatto...giustifico, per esempio, l'intervento che ha fatto
Follien, perché non ci siamo visti nella II Commissione
consiliare... In questa commissione lei era presente, ma non so se
aveva i tappi nelle orecchie, perché ne abbiamo sentite tante! Io
me ne sono appuntata qualcuna, adesso, in questo momento: i
trasporti per gli ultrasessantacinquenni (che sembra vengano
eliminati), i servizi per i portatori di handicap (anche questi),
trasporti per studenti e varie categorie (anche questi eliminati),
il sostegno per le piccole e medie imprese, interventi a favore
dello sport, gestione dei rifiuti, pianificazione
energetica...senza citare i settori dell'agricoltura e della
cultura! Lei era lì con noi ed ha sentito quanto sia tragico questo
bilancio.
Io, come Consigliere, sono orgoglioso di rinunciare ad una parte
dei soldi che vanno per questo Consiglio, anche se questi pochi
soldi, questi 250.000 euro servono poco per tutti i problemi che le
ho elencato, ma, anche se servono a poco, un qualcosa possono fare.
Io le dico che forse a qualche manifestazione, a qualche
sponsorizzazione di qualche gara podistica o a cose del genere si
può rinunciare per mettere magari qualche soldo per i rifiuti, per
i disabili o per i trasporti. Ecco, volevo solo dirle questo.
Grazie.
Presidente
- Va bene. Non ci sono altre richieste? Ha
chiesto la parola il Vicepresidente Lanièce.
Lanièce (SA)
- Nel mio intervento non ho assolutamente
detto che, per il fatto che la situazione è critica, non dobbiamo
eventualmente prendere in considerazione di utilizzare somme del
bilancio del Consiglio per destinarle al bilancio regionale...ho
detto invece che, nel corso dell'anno, sicuramente, come abbiamo
appena fatto e di corsa l'ha fatto l'Ufficio di Presidenza, non
l'hanno fatto altri colleghi, l'Ufficio di Presidenza ha presentato
una variazione di 1 milione di euro a dimostrazione della volontà
di venire incontro in un momento di grave crisi; valuteremo la
necessità di effettuare altre variazioni di bilancio. L'Ufficio di
Presidenza lo ribadisco ha presentato una variazione di 1 milione
di euro per far sì che questa somma fosse a disposizione del
bilancio della Regione per fronteggiare un momento di
difficoltà...non ho mai detto che non ci siano momenti di
difficoltà! Ho anche fatto l'esempio del Presidente del CSV che si
era lamentato di non avere più risorse ed ho portato l'esempio
dell'Ufficio di Presidenza che, recentemente, ha sostenuto
l'iniziativa, proprio per dire che l'Ufficio di Presidenza può
portare avanti e sostenere iniziative che vengono da enti ed
associazioni che hanno bisogno di risorse. E questo vale anche per
le Amministrazioni comunali che magari vogliono portare avanti
delle iniziative e, non avendo le risorse, perché giustamente le
devono destinare a settori più importanti...magari chiedono a noi
di sostenere queste iniziative che hanno una ricaduta sul
territorio perché riguardano il loro territorio, e sono una
promozione del loro territorio.
L'Ufficio di Presidenza quindi, spesso e volentieri, è
intervenuto, nel passato, e lo farà anche nel futuro, per cercare
di utilizzare al meglio le poche risorse che ha...anche perché,
alla fine, parliamo di 1 milione di euro a disposizione per queste
iniziative contro i 13 milioni del bilancio, contro il miliardo e
77 milioni del bilancio della Regione. Quindi chi cerca di mal
interpretare le mie parole lo fa in modo scorretto. Io non ho
assolutamente detto che non bisogna aiutare gli altri settori...ci
mancherebbe, anzi, ben venga! L'ho anche detto: se questo
emendamento fosse stato presentato all'interno dell'Ufficio,
avremmo già potuto applicarlo in sede di Ufficio di Presidenza ma
stranamente non è stato proposto! L'ho anche ribadito: nel corso
dell'anno faremo magari un'ulteriore riduzione, non solo di
250.000, ma anche di più, l'abbiamo appena fatto adesso. Quindi la
disponibilità da parte dell'Ufficio di Presidenza è quella di
tenere conto della situazione, non sicuramente di fregarsene di
quello che succede intorno. Questo è per evitare di dare una falsa
risposta o interpretazione, assolutamente no, e lo abbiamo visto in
tutto quello che è stato fatto nel passato e lo rifaremo
sicuramente.
Stia pure tranquillo, collega Nogara, io ero presente e ho
sentito le rimostranze, e sicuramente ne terremo conto, magari
molte di quelle rimostranze possono trovare una risposta anche
nelle nostre piccole risorse, perché giustamente ci potrebbero
essere delle iniziative collegate. Il fatto che abbiamo appena
votato la variazione di 1 milione di euro, e non di solo 250.000
euro, e penso di interpretare anche il pensiero del Presidente,
dimostra concretamente che non c'è assolutamente nessuna volontà di
disinteressarsi, anzi!
L'unica cosa che non si può accettare è il fatto che si parli di
somme a piena disponibilità del Presidente...sembra quasi che qui
ci sia un "tesoretto" ad uso e consumo del Presidente del
Consiglio...cerchiamo di essere un po' più seri perché, insomma,
non sarebbe un bel messaggio dire che esiste un tesoretto a
disposizione del Presidente del Consiglio! C'è un insieme di
risorse a disposizione della Presidenza del Consiglio per sostenere
iniziative istituzionali - ne abbiamo fatta una recente a Cogne,
c'è la "Scuola di Democrazia", c'è la "Donna dell'Anno", il Premio
del volontariato e non penso che queste iniziative abbiano una
"targhetta politica", sono invece iniziative
super
partes
- e poi ci sono anche sostegni ad iniziative
culturali che provengono dal territorio e che sono un modo per
permettere al territorio di promuoversi, senza toccare le risorse
dei Comuni che sono veramente diminuite. Mi sembra che sia un aiuto
ed un sostegno al territorio valdostano, per cui sicuramente
possono essere utili. Poi ribadisco, se questa proposta fosse stata
fatta in sede di discussione del bilancio nell'Ufficio di
Presidenza, probabilmente oggi non avremmo perso tempo a discutere
di questo emendamento, ma non è pervenuta alcuna proposta dai
colleghi Rosset e Roscio.
Noi quindi prendiamo atto, come voi avete preso atto della
presentazione di un candidato alla Presidenza del Co.re.com. ed
eravate un po' stupiti, anche noi siamo un po' "stupiti" della
presentazione di questo emendamento che poteva benissimo essere
presentato nella sede opportuna. Era durante la discussione e
approvazione del bilancio nell'Ufficio di Presidenza che il
problema doveva essere sollevato. Peccato che, quando c'era da
discutere, i vostri due rappresentanti Rosset e Roscio si siano
dimenticati di discutere di questo problema! Forse non era
importante? o forse era meglio strumentalizzarlo oggi?
Presidente
- Colleghi, colleghi!
Presidente
- Ha chiesto la parola il collega
Chatrian.
Chatrian (ALPE)
- Grazie Presidente.
Stupito, ma non troppo...dopo il bis del collega Lanièce,
veramente non c'è più da stupirsi! Lei conosce sicuramente meglio
del gruppo ALPE, essendo alla sua V legislatura consecutiva,
conosce molto bene il bilancio della Regione, soprattutto il
bilancio del Consiglio. Quello della Regione, forse, è secondario,
forse non interessa. Dicevo prima "stupito", ma profondamente
preoccupato, collega, perché nessuno ha posto, in quest'aula, il
discorso del muro contro muro, maggioranza contro
opposizione...sono tutte cose che si è inventato lei, per il suo
primo intervento.
Noi abbiamo fatto una proposta a seguito di tre giornate di
lavoro intenso...io non so lei dove fosse ieri, lunedì e venerdì
scorso, non lo so. Io ero presente, ho ascoltato, purtroppo ho
fatto, ahimè, anche tante domande per capire. La situazione non è
semplice per nessuno. L'emendamento che noi abbiamo proposto,
collega Lanièce, non è un emendamento "pro maggioranza, contro
opposizione" o viceversa; è molto semplice la nostra proposta: la
riduzione è obbligatoria! Lo sforzo che noi abbiamo fatto nel 2012
per i costi della democrazia li vediamo su questo bilancio.
Però, nel momento in cui lei, a spada tratta, in maniera anche
virulenta, decisa...mai sentito così accalorato, probabilmente le è
stato toccato il giocattolino, l'abbiamo sentito veramente convinto
delle sue opinioni, che rispetto...noi abbiamo voluto presentare
oggi, in quest'aula, questo emendamento, perché abbiamo fatto solo
la scorsa settimana questo dibattito in commissione e, a fronte di
una relazione della Presidente Rini, il sottoscritto ed altri
colleghi di minoranza hanno cercato di fare chiarezza e di capire
nel dettaglio, perché i bilanci vanno studiati e poi bisogna
entrare nel merito, per capire come mai nelle spese variabili
l'unico vero capitolo che aveva un aumento significativo era il
capitolo 100. Ecco, anche su questo, per fare chiarezza, non è vero
che sul capitolo 100 si aumenti del 5 percento, ma sul capitolo 100
"Iniziative istituzionali e culturali", si aumenta del 19 percento:
si passa dai 729.000 euro del 2013 agli 850.000, punto! Questa è la
riflessione che i gruppi di minoranza hanno fatto, spiegando ai
valdostani che ci ascoltano: "sappiate che gli Assessorati calano,
devono ridurre, le leggi di settore non sono più finanziate, tante
cose non si possono più fare perché il bilancio vero è stato
ridotto di tantissimo, più del 16 percento, ma sappiate solo che,
all'interno del bilancio del Consiglio regionale, nel capitolo 100,
si aumenta del 19 percento". Questo noi volevamo dire ed abbiamo
cercato di dire, senza fare degli attacchi di natura personale! No,
abbiamo invece fatto un ragionamento di natura politica, né di
maggioranza, né di opposizione, che è quello di ridurre anche su
quel capitolo. Ci sembrava una riduzione di buon senso, anche
perché le assicuro che, all'interno delle minoranze, dei 17
Consiglieri, numerosi Consiglieri erano per presentare un
emendamento molto più violento, con una riduzione molto più alta.
Il ragionamento che è stato fatto è stato fatto in base al
preventivo 2013, l'assestato, una riduzione che andasse in linea
con la riduzione globale del bilancio del Consiglio regionale.
Quindi, la proposta che noi abbiamo fatto andava e va in quella
direzione.
Vorrei solo però rimandare al mittente...quando lei, nel suo
primo intervento, ha fatto...come dire? un po' di
show
...lei
sa molto bene, dato che la sua carriera politica mi sembra molto
lunga, sa molto bene che le iniziative le determina la maggioranza,
praticamente quasi vicino al 100 percento, e sovente, con l'allora
collega Rigo, più volte avevamo chiesto anche all'interno del
passato Ufficio di Presidenza, di avere più condivisione a monte e
non a valle, non "a babbo morto" - scusatemi - e non vorrei neanche
entrare nei dettagli del passato quinquennio, ma lei sa molto
meglio di me che tante cose arrivavano sul tavolo già confezionate,
chiuse e decise; quindi non voglio neanche aprire il capitolo
perché non è questa la discussione.
La discussione di oggi va in un'altra direzione, collega
Lanièce. Io lo so che ha fatto due conticini, questa volta, in
aula, ha fatto il conticino dello 0,12 percento o dello 0,012, non
lo so, però la politica è fatta anche di simboli, è fatta anche di
percorsi e, poi, di sostanza. Allora, nel momento in cui voi
presentate un bilancio preventivo...sì, preventivo! ma allora
facciamolo subito, passiamolo subito! Perché accantonare dei soldi
e poi, eventualmente, ad ottobre o novembre 2014, fate una
variazione di bilancio? Facciamolo subito. È troppo alto
l'emendamento che noi abbiamo proposto? Dobbiamo arrotondare
l'emendamento a 200.000 euro? Valutiamo, ma non è un discorso di
maggioranza e di opposizione. A noi, quel dibattito lì, non
interessa, quel confronto lì, non interessa; ci interessa il
confronto, invece, che va in una certa direzione ovvero che le
risorse sono state ridotte per tutti.
Termino, Presidente Rini, con un ultimo passaggio: io capisco
che il collega Lanièce, da tanti anni, faccia parte dell'Ufficio di
Presidenza, ma la variazione del bilancio è stata approvata dal
Consiglio regionale un attimo fa, su proposta dell'Ufficio di
Presidenza, ma chi determina la variazione di bilancio penso che
sia il Consiglio tutto, e mi sembra che sia stato un voto unanime,
non un voto singolo di maggioranza o di opposizione, ma un voto
unanime. Mi sembra, però, che abbiamo toccato il giocattolino. Con
questo emendamento, la sintesi di natura politica che posso fare è
che abbiamo toccato il giocattolino di...una persona? due persone?
Allora, forse, l'intervento che lei ha fatto poc'anzi forse era
meglio non farlo perché, a questo punto, non è più un discorso di
muro contro muro, ma è qualcos'altro. Grazie.
Presidente
- Ha chiesto la parola il collega Donzel.
Donzel (PD-SIN.VDA)
- Grazie Presidente.
Mi succede raramente, perché sono abbastanza testardo, ma
qualche volta capita anche a me: mi sono pentito del mio primo
intervento, devo correggermi. Mi sono pentito del mio primo
intervento perché ho cercato di ragionare su un bilancio che faceva
davvero uno sforzo per contenere la spesa e si diceva: "correggiamo
insieme una piccola stonatura", quindi sono stato "molto morbido"
rispetto al discorso di questo bilancio. Poi, l'intervento
appassionato, accalorato, del collega Lanièce che mai, in passato,
aveva parlato con questa passione, mosso veramente da un ardore
profondo, l'ho sentito finalmente parlare con il cuore...ripeto,
mai, in passato, anche quando si parlava di questioni delicate che
riguardavano disabilità sociale, non l'ho mai visto
infervorarsi...siccome io m'infervoro facilmente, mi fa piacere non
essere l'unico appassionato, accalorato in Consiglio regionale;
però non vorrei che questo dibattito scadesse nel ridicolo (scusi
se mi permetto), perché quella che stiamo dibattendo è una
questione molto seria. Noi stiamo facendo uno sforzo serio di
contenere i costi della politica. C'è chi vorrebbe andare più
veloce ed io non sto qui a raccontare quante leggi siano state...e
non dico i nomi di chi ha depositato le leggi per la riduzione dei
costi della politica nel 2008 fino al fatidico giorno in cui,
"insieme", con la presentazione della Presidente Rini, giungemmo ad
un ottimo risultato...non voglio ricordare tutto quel percorso.
Voglio solo dire che si sta facendo un percorso e che, dentro
questo percorso, rispetto a questo bilancio, si è chiesta una
correzione: non mi sembra che i primi interventi andassero nella
direzione di demolire questo lavoro!
Il suo intervento poi, mi ha davvero fatto riflettere, perché il
suo intervento ci porta veramente fuori strada. Lei ha detto:
"quella che voi chiedete è una piccola cosa all'interno di questo
grande bilancio"...ma che cosa vuol dire "una piccola cosa" 250.000
euro che lasciano, su quel capitolo, 600.000 euro in cui ancora
l'Ufficio di Presidenza può andare in aiuto agli alpini? Ma sa
quante feste degli alpini aiutiamo con 600.000 euro? No, ma la
demagogia, quando viene dalla maggioranza, forse è ancora più
stonata di quando la facciamo noi: questa degli alpini è proprio
ridicola! Lanièce, ha parlato per ore, stia tranquillo! Poi
replicherà ancora e continueremo su questo argomento qui, tanto
ormai, l'ha ridicolizzato! Ma con 600.000 euro...ma lo sa quante
volte può andare in soccorso agli alpini, alle feste qua e là con
l'Ufficio di Presidenza? Io spero che non lo faccia più! Io spero
che l'Ufficio di Presidenza si metta a lavorare su progetti ben più
seri, perché gli alpini sono un esempio di volontariato pulito, non
andate a metterci le mani! Lasciate che facciano loro che fanno
bene, tanto per parlarci chiaro! Ma 250.000 euro non sono una
piccola cifra, perché come hanno detto i colleghi, qui parliamo, da
altre parti...faccio un esempio: il Presidente di Finaosta, ieri,
citava il fatto che sono circa 300.000 euro le sofferenze delle
aziende agricole che non riescono a fare fronte agli impegni di
mutui. Sa che cosa significano per costoro 250.000 euro che lei
vuole tenere lì? In un capitolo dove rimangono 600.000 euro!
Lei che segue il sociale...non voglio parlare dei 9 milioni di
euro che, drammaticamente...certamente, era molto preoccupato
l'Assessore Fosson quando ci parlava di queste cifre...non voglio
parlare dei 20 milioni di euro di taglio alla sanità, ma voglio
dirle che l'intero budget del CSV è 250.000 euro! Lei dice: "è una
quisquilia l'intero budget dei volontari della Valle d'Aosta" che
devono "trigare", che ci hanno raccontato che forse affittano una
stanza della sede a un altro per recuperare 10.000 euro...e lei
dice "perché vi accanite su 250.000 euro?"...ma certo che ci
accaniamo su 250.000 euro! Ma ci rendiamo conto in che condizioni
vivono alcuni pezzi della nostra società e noi siamo qui, a dire di
non buttarli via?...semplicemente, dire di non metterli lì, vuol
dire di allocarli in quell'altra parte di bilancio dove c'è il
vuoto, dove non sapremo dove andare a trovare risorse! Ma che razza
di intervento m'ha fatto? Se ne fosse stato zitto e la maggioranza
avesse votato contro questo emendamento sarebbe stato molto meglio,
perché ci obbliga a reintervenire, a raccontare in anticipo il
drammatico racconto che dovremo fare il 1° dicembre! Allora, a
piangere, non saremo solo noi della minoranza, ma saranno i suoi
colleghi Assessori, i primi a denunciare la drammatica situazione!
Saranno loro a dire che sono preoccupati per quello che succede! E
lei ci viene a dire: "ma che cosa sono 250.000 euro?". Ma di che
cosa stiamo parlando? C'è un emendamento presentato dall'Assessore
Fosson che, annullando una legge di contributi per spese di farmaci
nella zootecnia, azzera completamente il sostegno al settore
agricolo in quel settore...son 160.000 euro! Vuole che vada avanti
con questo elenco?
Io chiedo veramente alla maggioranza di farsi una pausa di
riflessione. Se non votate questo emendamento fate veramente uno
scandalo! È un capitolo che rimane coperto da 600.000 euro, non è
azzerato, non è che vi togliamo la possibilità di fare delle
iniziative culturali, di promuovere libri...600.000 euro, tre volte
il budget del CSV! Ma come si può dire che non ci sono soldi? Fra
l'altro - mi obbliga a ripeterlo - avete preso i soldi che erano
congelati per la gestione di questa sede, una vicenda ancora tutta
da chiarire...perché quanti soldi pubblici dei contribuenti sono
stati buttati? Altro che queste cose!
Correggiamo questa cosa dei 250.000 euro, andiamo a casa con un
bilancio approvato da tutti davvero in un clima di collaborazione.
Ma se c'è una difesa strenua di una cosa che stona in questo
bilancio, che non può essere accettata...sono stato morbido
nell'intervento, perché ero convinto che ci fosse la sensibilità
per capire che era una partita da giocare, perché il bilancio, che
abbiamo sempre votato tutti, non è il bilancio dell'Ufficio di
Presidenza, è il bilancio del Consiglio regionale e, nell'Ufficio
di Presidenza - non a caso - sono rappresentate generalmente tutte
le forze politiche. Noi ci sentiamo rappresentati dai colleghi di
minoranza, anche se non sono del PD, ma questo è solo per dire che
si cerca di farli entrare tutti perché deve essere di tutti quella
cosa lì. Ecco, mi permetta di dirlo, il suo intervento ha fatto
sembrare che quella roba lì sia una cosa che ve la gestite lei e la
Presidente Rini...faccia che non sia così! Dia un segnale che sia
lei il primo a votare questo emendamento, che sia lei il primo a
dire: "sì, accogliamo questo emendamento perché non è questo il
nostro intento"...io mi aspetto questo da lei, dopo
quell'intervento accalorato!
Presidente
- Ha chiesto la parola il collega Gerandin.
Gerandin (UVP)
- Merci Madame la Présidente.
Prima di iniziare a fare una breve riflessione sui contenuti,
io, a nome dell'UVP, ci tenevo a sottolineare...tenuto conto che
qualcuno ha paventato che ci fosse la volontà di denigrare la sua
figura o quella dell'Ufficio di Presidenza...ecco, che non era
questo il nostro intendimento. Noi (e lei ben lo sa, Presidente),
quando abbiamo voluto fare osservazioni in merito...a volte anche
ad una "parziale imparzialità" di cui l'abbiamo additata, lo
abbiamo fatto pubblicamente, e non è questo il caso, per cui non vi
è nulla di personale.
Noi riteniamo però che siano imbarazzanti le motivazioni che lei
ha dato prima sul perché del mantenimento di queste risorse. Lei ha
parlato di opportunità, ha parlato di ricadute sul territorio in un
momento di crisi, di opportunità di crescita e di sviluppo per
tutti. Alla sua illustrazione ha poi fatto seguito quella del
collega Follien che ha parlato, addirittura, per questa nostra
proposta di emendamento, di "tagli draconiani". I tagli draconiani
li abbiamo visti nei giorni scorsi, quando siamo stati in
commissione, quando abbiamo visto leggi di settore ridotte, per non
dire azzerate...questi sono i veri tagli draconiani! Quando noi
sentiamo dire che tanto è stato fatto per ridurre i costi della
politica riferiti al costo del Consiglio, quello del 40 percento,
noi ne siamo coscienti, e soprattutto consapevoli del fatto che sia
stato fatto un passaggio molto importante. Tuttavia, riteniamo che
non sia sufficiente.
E, seppure - come qualcuno ha sottolineato - 250.000 euro non
siano una somma così importante in un bilancio da oltre 1 miliardo
come quello della Regione, io tengo a sottolineare che, pochi
Consigli fa, è stata respinta una mozione nella quale noi andavamo
a proporre un'ulteriore riduzione di una serie di costi. Erano
costi riferiti alla sua figura, Presidente, alla quale - tengo a
sottolinearlo - non pensavamo di venire meno al rispetto
istituzionale chiedendole di fare uno sforzo su quella che era
l'indennità, e paragonandola a quella di un Assessore. Valeva per
il discorso del dimezzamento del costo dell'Ufficio di Presidenza
ed avevamo allo stesso tempo chiesto che nel ruolo del Consigliere
regionale fosse ricompresa anche la figura di Presidente di
Commissione. Tutto questo avrebbe portato ulteriori 200.000 euro
all'anno (adesso parleremo probabilmente di 450.000 euro, che sono
già risorse importanti), ma non voglio entrare nel merito di quelle
sofferenze che, prima di me, il collega Donzel ha evidenziato molto
bene...il CSV è uno, ma ve ne sono molte altre; per cui non voglio
fare un'elencazione perché sarebbe un'elencazione infinita.
Adesso vorrei commentare lo stupore del Vicepresidente Lanièce:
è vero che siamo in tempo di
Charaban
e che l'allegria ha
contagiato l'aula, ma, veramente, io penso che lei avrebbe dovuto
avere lo stesso fervore, in commissione, per difendere le
preoccupazioni che sono state manifestate dalle varie categorie che
abbiamo audito. Lei non ha aperto bocca, in commissione, non ha
aperto bocca! Mi dispiace, veramente, perché noi riteniamo, in
questo momento, che ci sia chi si preoccupa del bilancio regionale,
delle conseguenze che potrebbe avere un bilancio regionale così,
"lacrime e sangue", e c'è invece chi si preoccupa e vive per il
bilancio del Consiglio. Veramente, siamo allibiti di fronte a certe
proposte! Lei ha parlato, col suo stupore, di un sistema di fare
politica che probabilmente non ci appartiene: è un sistema di altri
tempi, quando c'erano risorse per tutti ed il più bravo
amministratore era quello che spendeva di più. Non è più così,
perché ormai abbiamo la gente che non arriva a fine mese.
Dovremo fare e chiedere sacrifici ad importanti settori che
vanno dal sociale, alla sanità, all'occupazione che sta crescendo a
livelli superiori alla Sicilia, agli Enti locali che probabilmente
non potranno più garantire tutta una serie di servizi; per cui,
noi, in un momento in cui nel bilancio ci sentiamo dire e
continuamente ripetere che ci sono delle "spese incomprimibili",
noi abbiamo chiesto di fare un sacrificio in merito a quelle che
sono le risorse discrezionali. Torno al ragionamento: non abbiamo
detto di azzerare. Abbiamo chiesto di fare un sacrificio e scendere
da 729.000 a 600.000 euro...parlo del pregresso, è chiaro...nel
bilancio sono 850.000, per cui sono 250.000...però, rispetto al
bilancio dello scorso anno, sono 129.000 euro in meno.
Il collega Follien ricordava che è importante l'attività a
sostegno dell'editoria, dei libri...io penso che con 600.000 euro
si possa fare tranquillamente la "Scuola di Democrazia", si possa
fare la "Donna dell'Anno" e si possa anche dare un importante
sostegno all'editoria. Io ricordo solo che, per quello che riguarda
le leggi di settore, come lei ben saprà...tra quelle che sono state
sospese vi sono anche quelle dell'editoria, dell'informazione
quotidiana. Allora io dico che noi non abbiamo nulla in contrario
al fatto che ci siano ancora delle attività istituzionali da fare,
ma quello che è stato il segnale fino ad oggi è un segnale che non
basta.
Noi vogliamo portare rispetto al ruolo del Presidente e rispetto
al ruolo dell'Ufficio di Presidenza, ma una proposta come quella
che lei ci ha fatto, ovvero di variare nell'anno di competenza, a
noi non va bene. Noi riteniamo che 250.000 euro, in questo momento,
siano un segnale forte per quelle categorie che sono a disagio.
Lasciatemi concludere con due riflessioni. La prima è che in
questo momento si sono lasciate strutture e personale, con
competenza, senza soldi per delle attività, ed abbiamo invece il
Consiglio che vuole fare le stesse attività, senza competenze e
leggi che tutelino la trasparenza e limitino la discrezionalità:
questo è, a nostro parere, il messaggio che va letto e che noi non
possiamo accettare. Lei ha anche detto che il bilancio del
Consiglio è di tutti noi. Ebbene, io sono convinto - ma ne sono
veramente convinto, soprattutto per quei membri che hanno
partecipato alle commissioni, soprattutto per l'Esecutivo che
conosce le difficoltà della Regione Valle d'Aosta in questo momento
- che, se voi non votate questo emendamento, il bilancio è vostro,
è solo vostro e vi prendete la responsabilità di questo bilancio
che non darà nessun segnale per quelle categorie disagiate.
Grazie.
Presidente
- Grazie. Ci sono altri? Non ci sono altri?
Possiamo procedere alla votazione? Chiudiamo la discussione
generale. La discussione generale è chiusa. Mettiamo prima in
votazione l'emendamento. La votazione è aperta...chiudiamola per
questa volta, però vi chiedo, veramente, anche per il futuro, di
prenotarvi, perché così riusciamo a programmare meglio e ad evitare
di aprire e chiudere le votazioni, grazie...sì, l'emendamento.
La parola al collega Chatrian.
Chatrian (ALPE)
- Sì, grazie Presidente.
Noi voteremo con convinzione l'emendamento che abbiamo proposto.
Non chiediamo il voto segreto per questo emendamento. Ritengo che
ogni singolo Consigliere debba assumersi le responsabilità
politiche, dopo un dibattito che io dico comunque franco, magari
anche deciso. Penso che i valdostani abbiano ascoltato attentamente
dove si doveva dare un ulteriore segnale. Da come abbiamo capito,
questa maggioranza non ha intenzione di dare questo segnale, in
questo momento, su questo bilancio del Consiglio regionale.
Grazie.
Presidente
- Altri? Possiamo mettere in votazione
l'emendamento? La votazione sull'emendamento è aperta. Tutti hanno
votato? Perfetto! Possiamo chiudere la votazione.
Presenti: 35
Votanti: 35
Favorevoli: 17
Contrari: 18
Il Consiglio non approva.
Mettiamo ora in votazione il bilancio nel suo complesso. La
votazione è aperta. Colleghi, votate. Possiamo chiudere la
votazione? No, manca ancora il collega Bertin...ecco, possiamo
chiudere la votazione.
Presenti: 35
Votanti: 35
Favorevoli: 18
Contrari: 17
Il Consiglio approva.
Possiamo passare al punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK