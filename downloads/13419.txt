Consiglio Regionale della Valle d'Aosta - Oggetto del Consiglio n. 4438 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4438 del 6 aprile 1993 - Resoconto
OGGETTO N. 4438/IX Disegno di legge: "Interventi regionali in
favore della ricerca, dello sviluppo e della qualità nel settore
industriale".
Si dà atto che, dalle ore 18,53, presiede il Vicepresidente
Stévenin.
Presidente Sta per essere distribuita la relazione del
Consigliere Chenuil. La parola va al Consigliere relatore.
Chenuil (GV-PDS-SV)
Il disegno di legge allegato si
propone di promuovere l'incentivazione dell'attività di ricerca e
sviluppo nel settore industriale, nonché l'introduzione e lo
sviluppo di metodologie e sistemi di garanzia della qualità sia dei
prodotti sia dei processi produttivi, attuati in coerenza con le
indicazioni della normativa nazionale e comunitaria in materia di
qualità e di affidabilità delle produzioni, di certificazione dei
prodotti e di sicurezza dei consumatori.
I mutamenti in atto nell'organizzazione del tessuto produttivo
regionale e l'opportunità di un intervento più diretto ed efficace
impongono oggi una forte innovazione nelle politiche industriali
regionali, con l'obiettivo di meglio affrontare le esigenze delle
piccole e medie imprese.
La Regione intende quindi intervenire con uno strumento
normativo complesso, mirato a promuovere la ricerca e lo sviluppo
di nuovi prodotti nonché la diffusione, l'introduzione e lo
sviluppo di metodologie e sistemi di garanzia della qualità sia dei
prodotti, sia dei processi dell'apparato produttivo regionale.
Interventi indispensabili per promuovere concretamente, in un
tessuto produttivo come quello della piccola e media impresa
val-dostana, l'incremento di quei fattori competitivi non solo sul
ver-sante del prezzo o della flessibilità produttiva ma anche e
soprat-tutto, oggi, di una capacità di fornire prodotti innovativi
e di di-sporre di imprese che siano capaci di confrontarsi con gli
standard qualitativi presenti sui mercati a livello europeo e
internazionale.
In particolare l'articolo 2 prevede l'ammissibilità al
contributo regionale di spese per l'attività di ricerca e sviluppo
di nuovi prodotti e processi produttivi, individuando le spese
finanziabili.
L'articolo 3 stabilisce le finalità dell'intervento per
migliorare e garantire la qualità, prevedendo la diffusione presso
le imprese di metodologie per l'adeguamento della qualità aziendale
alle norme europee in materia, attraverso la realizzazione di veri
e propri progetti di sistemi di qualità aziendale, in coerenza con
le normative nazionali e comunitarie, e di certificazione di
sistemi di qualità aziendale, in coerenza con le normative
nazionali e comunitarie.
L'articolo 4 specifica quali siano le iniziative ammesse ai
benefici di legge per la realizzazione di sistemi di qualità
aziendale, intesi come adeguamento della strategia aziendale della
struttura organizzativa, delle sue possibilità gestionali, delle
procedure e delle risorse messe in atto per la conduzione aziendale
della qualità secondo la normativa nazionale e comunitaria.
La coerenza con la normativa nazionale e comunitaria, condizione
indispensabile per la concessione dei benefici della legge, viene
attestata da parte di organismi accreditati secondo le norme
vigenti e scelti dal beneficiario.
L'articolo 5 individua in dettaglio le spese ammissibili a
contributo per la realizzazione di sistemi di qualità mentre
l'articolo 6 riguarda le spese che le imprese devono sostenere per
la certificazione di sistemi di qualità aziendale, per interventi
di laboratori esterni accreditati o di organismi di certificazione
accreditati.
L'articolo 7 stabilisce i requisiti che le imprese industriali,
con sede legale, fiscale e operativa in Valle d'Aosta, devono
possedere per accedere ai benefici della legge prevedendo, per gli
investimenti relativi alla ricerca e allo sviluppo, un numero di
dipendenti non inferiore a 10 né superiore a 500.
Il disegno di legge illustra, agli articoli 8, 9 e 10, procedure
e caratteristiche dei contributi.
Più precisamente, all'articolo 8 viene prevista la concessione
di contributi, per un massimo del 35 percento, a fronte di
investimenti per la ricerca e lo sviluppo. Tali contributi non
possono superare l'importo di 300 milioni annui per impresa e la
durata massima di cinque anni e possono essere erogati per stati di
avanzamento del progetto di ricerca.
L'articolo 9 riguarda i contributi per la realizzazione dei
sistemi di qualità aziendale che possono essere concessi per un
importo massimo del 35 percento (massimo 150 milioni) o del 45
percento (massimo 200 milioni) della spesa ammissibile, a seconda
che si tratti di impresa singola o di progetti interaziendali.
L'articolo 10 riguarda la concessione di contributi fino ad un
massimo del 35 percento (contributo massimo 50 milioni) per le
spese relative alla certificazione di sistemi di qualità, processi
e prodotti.
Viene prevista la possibilità, all'articolo 11, di finanziare la
spesa sostenuta nei 18 mesi anteriori alla data di entrata in
vigore della legge.
L'articolo 12 stabilisce le procedure per l'erogazione dei
contributi, prevedendo che, fino a quando non sarà utilizzabile il
personale dipendente istruttore l'istruttoria potrà essere svolta
in collaborazione con consulenti esterni e/o Finaosta.
L'articolo 13 prevede la costituzione del Comitato tecnico per
la valutazione delle domande presso l'Assessorato dell'industria,
commercio e artigianato, nominato ogni tre anni su proposta
dell'Assessore e composto in prevalenza da esperti del settore.
I controlli sugli investimenti, eventualmente utilizzando anche
la consulenza di Enti e Istituti specializzati, nonché
professionisti esterni all'Amministrazione sono stabiliti
all'articolo 14 mentre l'articolo 15 stabilisce i casi di revoca
dei contributi.
L'articolo 16 prevede che, per l'espletamento delle attività
amministrative di cui alla presente legge e delle altre attività
amministrative demandate al Servizio industria, artigianato ed
energia dalla legislazione vigente, la dotazione organica
dell'Amministrazione venga aumentata di 4 unità di cui n. 2 posti
di ingegnere e n. 2 posti di istruttore analista di investimenti
(laurea in economia e commercio). Invero il servizio deve espletare
l'attività amministrativa conseguente all'entrata in vigore di
numerose nuove leggi sia statali sia regionali.
Le norme finanziarie di cui all'articolo 17 prevedono che alla
copertura dell'onere si provveda, per l'anno 1993, tramite
riduzione, per l'importo di lire 4 miliardi, dello stanziamento
iscritto al capitolo 69020 "Fondo globale per il finanziamento di
spese di investimento" a valere sulla disponibilità
dell'accantonamento previsto dall'allegato n. 8 al bilancio, per
l'anno finanziario 1993, area "Sviluppo economico" suddiviso tra i
fondi D. 1.1.1. (Servizi per lo sviluppo dei settori produttivi -
Ricerca e sviluppo di nuovi prodotti e di nuovi processi
produttivi) per lire 500.000.000, D.5. (Sviluppo economico -
Interventi settoriali - Industria - Assistenza Tecnologica alle
imprese industriali) per lire 200.000.000.
Gli oneri per gli esercizi futuri saranno determinati con legge
di bilancio.
Per quanto riguarda il pagamento degli stipendi e degli altri
oneri fissi derivanti dall'applicazione dell'articolo 16 nonché dei
con-tributi a carico dell'Ente, la spesa annua di lire 201.200.000
che graverà sui capitoli 30500 (per lire 155.000.000) e 30501 (per
lire 46.200.000) è autorizzata a partire dal 1994 in quanto
l'esple-tamento delle procedure per le assunzioni previste di n. 4
unità avverranno nel corso del 1993 e non si prevede che le
relative assunzioni possano già essere effettuate nell'anno in
corso.
Presidente
È aperta la discussione generale. La
parola all'Assessore all'industria, commercio e artigianato
Mafrica.
Mafrica (GV-PDS-SV)
Soltanto per sottolineare
l'importanza di questo disegno di legge; credo che sia uno dei più
importanti fra quelli approvati per l'industria negli ultimi anni e
pone la nostra regione in posizione avanzata rispetto a due settori
essenziali per lo sviluppo e l'attività delle imprese nel mercato
europeo.
Con questo disegno di legge si stimola la possibilità da parte
delle piccole imprese di avviare processi di ricerca e di
organizzare la propria attività e produzione e gli stessi processi
produttivi attraverso sistemi di qualità.
Nel mercato europeo le aziende che sopravviveranno sono quelle
che sapranno utilizzare meglio questi due fattori: la ricerca e la
qualità, il disegno di legge con contribuzioni differenziate
interviene per stimolare questi processi.
Credo che sia anche opportuno sottolineare come questi
provvedimenti si inseriscano in un quadro molto difficile dal punto
di vista produttivo per la nostra regione ma possano rappresentare
effettivi strumenti per uscire dalla crisi e per aiutare le imprese
valdostane a rinnovarsi e ad essere competitive nei prossimi
anni.
Presidente
Qualcuno intende prendere la
parola?
La parola al Consigliere Pascale.
Pascale (PSI)
Ricordo che io stesso avevo
sollecitato l'Assessore all'industria a presentare questo disegno
di legge a favore della ricerca e nei confronti di tutte le aziende
sia per evitare interventi settoriali che ci sono stati fino ad
oggi sia perché, come egli ha illustrato, la ricerca è
importantissima per mantenere la competitività delle nostre
aziende.
Io voterò a favore del disegno di legge ma ribadisco una
perplessità che ho già manifestato in Commissione e che riguarda
l'articolo 11, là dove si stabilisce la retroattività a 18 mesi
degli interventi.
In linea di massima sono contrario al principio di retroattività
in leggi che concedono contributi anche perché poi è difficile
stabilire il periodo esatto di retroattività che possa evitare
favoritismi o altre cose del genere.
Nella legge c'è scritto 18 mesi ma molti potrebbero chiedersi
perché 18 e non 12 o 24, sarebbe quindi stato meglio evitare questa
retroattività. Ma se sull'articolo 11 io mi asterrò, posso dire che
trovo questa legge nel complesso più che positiva e la voterò.
Presidente
Altri intendono chiedere la parola?
Se nessuno chiede la parola chiudo la discussione generale e
passiamo all'esame e alla votazione dell'articolato.
Articolo 1 (Finalità)
1. La Regione Valle d'Aosta favorisce, nell'ambito delle proprie
competenze, interventi atti a promuovere nelle imprese industriali
l'attività di ricerca e sviluppo di nuovi prodotti e processi
produttivi nonché l'introduzione di metodologie e sistemi
finalizzati a migliorare e garantire la qualità, in coerenza con le
normative nazionali e comunitarie in materia di qualità e
affidabilità delle produzioni, di certificazione dei prodotti e
sicurezza dei consumatori.
Esito della votazione
Presenti e votanti e favorevoli: 23
Il Consiglio approva all'unanimità.
Presidente
Passiamo ora all'articolo 2.
Articolo 2 (Investimenti per la ricerca e lo
sviluppo)
1. Sono ammissibili a contributo, per l'attività di ricerca e
sviluppo di nuovi prodotti e processi produttivi, le spese
sostenute per:
a) personale impiegato per la ricerca;
b) attrezzatura e strumentazione di nuovo acquisto utilizzate
nella ricerca, con esclusione di impianti generali, mobili ed
arredi anche se collegati con il programma di ricerca;
c) materiali per la ricerca;
d) commesse interne;
e) prestazioni di sviluppo tecnologico presso terzi;
f) spese generali di ricerca.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 3.
Articolo 3 (Oggetto degli interventi per la qualità)
1. L'intervento regionale per migliorare e garantire la qualità,
con l'obiettivo di promuovere la diffusione presso le imprese
industriali di metodologie per l'adeguamento della qualità
aziendale complessiva agli standard richiesti dalla normativa
comunitaria, è finalizzato:
a) alla realizzazione di progetti aziendali per l'attuazione di
sistemi di qualità, in coerenza con la normativa nazionale e
comunitaria;
b) alla certificazione di sistemi di qualità aziendali, di
prodotti e di processi.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 4.
Articolo 4 (Attività per la realizzazione di sistemi di
qualità aziendale)
1. Sono ammesse ai benefici previsti dalla presente legge le
iniziative di progettazione e realizzazione di un sistema aziendale
di qualità, inteso come l'adeguamento delle strategie aziendali,
della struttura organizzativa, delle responsabilità gestionali,
delle procedure e delle risorse messe in atto per la conduzione
aziendale della qualità in coerenza con la normativa nazionale e
comunitaria.
2. Le iniziative comprendono sia la fase dell'elaborazione del
manuale di qualità, sia la fase di attuazione e dell'avvio del
sistema progettato in tutte le sue componenti, quali le risorse
umane e le capacità specialistiche, l'impiego di apparecchiature di
prova, controllo e collaudo, di programmi per la gestione della
qualità a mezzo di elaboratore elettronico, la formazione del
personale coinvolto.
3. Fra le attività finanziate può essere compresa quella di
valutazione del sistema di qualità attuato.
4. La conformità del sistema di qualità alla normativa nazionale
e comunitaria viene attestata da parte di organismi che il
beneficiario può scegliere fra quelli accreditati conformemente
alle norme vigenti ed è condizione necessaria per la concessione
dei benefici di cui all'articolo 9.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 5.
Articolo 5 (Spese ammissibili per la realizzazione di sistemi
di qualità aziendale)
1. Sono ammissibili a contributo per la realizzazione di sistemi
di qualità aziendale le spese sostenute per:
a) studi ed analisi;
b) consulenze esterne;
c) acquisto di beni strumentali per prove e controllo;
d) formazione;
e) interventi di laboratori esterni;
f) attivazione di forme di collaborazione e partenariato con
imprese di Stati membri della comunità Europea nell'ambito della
qualità;
g) acquisizione di informazioni e di programmi per elaboratore
elettronico;
a) apporto professionale del personale interno dipendente fino
ad un massimo del 15 percento della spesa complessiva ammissibile a
contributo, documentabile tramite dichiarazione ai sensi
dell'articolo 4 della legge 4 gennaio 1968, n. 15 (Norme sulla
documentazione amministrativa e sulla legalizzazione e
autenticazione di firme), come modificata dalla legge 11 maggio
1971, n. 390.
Esito della votazione
Presenti, votanti e favorevoli: 23
Il Consiglio approva all'unanimità.
Presidente Passiamo ora all'articolo 6.
Articolo 6 (Spese per la certificazione di sistemi di qualità
aziendali, di prodotti e di processi)
1. La Regione finanzia la spesa che le imprese industriali
devono sostenere per il primo rilascio di certificazioni del
proprio sistema di qualità e dei propri prodotti e/o dei processi
da parte di organismi accreditati dal sistema nazionale e da
strutture equivalenti in ambito europeo con le quali sia
intervenuto un mutuo riconoscimento.
2. I contributi possono essere concessi a fronte di spese
sostenute per interventi di laboratori esterni accreditati o
organismi di certificazioni accreditati.
3. L'ottenimento della certificazione è condizione necessaria
per la concessione dei benefici di cui all'articolo 10.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 7.
Articolo 7 (Beneficiari)
1. Possono usufruire dei benefici previsti dalla presente legge,
purché abbiano sede legale, fiscale ed operativa in Valle
d'Aosta:
a) per gli investimenti di cui all'articolo 2, le imprese
industriali che rispondono ai seguenti requisiti:
1) numero di dipendenti non inferiore a dieci e non superiore a
duecentocinquanta;
2) capitale investito, al netto di ammortamenti e rivalutazioni
monetarie, non superiore a 10 milioni di ECU;
b) per gli investimenti di cui agli articoli 5 e 6, le imprese
industriali con un numero di dipendenti non inferiore a dieci e non
superiore a cinquecento.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 8.
Articolo 8 (Contributi per la ricerca e sviluppo)
1. Per gli investimenti di cui all'articolo 2 possono essere
concessi contributi nella misura massima del 35 percento della
spesa considerata ammissibile.
2. I contributi possono essere erogati per stati di avanzamento
del progetto di ricerca, ma non possono superare l'importo di 300
milioni annui per impresa e la durata massima di cinque anni.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 9.
Articolo 9 (Contributi per la realizzazione di sistemi di
qualità aziendale)
1. I contributi sulle spese di cui all'articolo 5 possono essere
concessi fino ad un massimo di 150 milioni per impresa e possono
coprire fino ad un importo massimo del 35 percento della spesa
considerata ammissibile per la realizzazione di sistemi di qualità
aziendale. Essi possono essere aumentati fino al 45 percento della
spesa quando si tratta di un unico progetto che prevede una
rilevante collaborazione che impegni continuamente più imprese, non
appartenenti allo stesso gruppo industriale, per tutta la durata
del progetto. In questo caso il tetto massimo è elevato a 200
milioni.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 10.
Articolo 10 (Contributi per la certificazione di sistemi di
qualità aziendali, di prodotti e di processi)
1. I contributi nelle spese di cui all'art 6 possono essere
concessi fino ad un massimo di 50 milioni per impresa e possono
coprire fino ad un massimo del 35 percento della spesa considerata
ammissibile.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 11.
Articolo 11 (Contributi per spese pregresse)
1. Sono ammesse ai contributi previsti dalla presente legge
anche le spese sostenute nei diciotto mesi anteriori alla data
della sua entrata in vigore.
Esito della votazione
Presenti e votanti: 23
Favorevoli: 21
Astenuti: 2 (Pascale e Riccarand)
Il Consiglio approva.
Presidente
Passiamo ora all'articolo 12.
Articolo 12 (Procedure)
1. Le domande di contributo devono essere presentate al Servizio
dell'industria, artigianato ed energia dell'Assessorato regionale
dell'industria, commercio ed artigianato.
2. I contributi sono concessi con deliberazione della Giunta
regionale, previa istruttoria svolta, fino a quando non sarà
utilizzabile il personale dipendente istruttore, in collaborazione
con consulenti esterni e/o con "Finaosta S.p.A.".
3. Le modalità per la liquidazione dei contributi e la
documentazione da allegare alla domanda sono determinate con
provvedimento della Giunta regionale.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 13.
Articolo 13 (Comitato tecnico)
1. Per l'esame e la valutazione delle domande dirette ad
ottenere i contributi previsti dalla presente legge, è costituito
presso l'Assessorato regionale dell'industria, commercio e
artigianato un Comitato tecnico, nominato dalla Giunta regionale,
composta da:
a) l'Assessore regionale dell'industria, commercio e
artigianato, o suo delegato, con funzioni di Presidente;
b) un esperto indicato dalla "Finaosta S.p.A.";
c) un esperto di organizzazione aziendale segnalato
dall'Associazione Valdostana Industriali;
d) un esperto di informatica con conoscenze particolari nel
campo dei sistemi di automazione industriale;
e) un esperto di economia industriale;
f) un esperto di ingegneria industriale;
g) un esperto di organizzazione e controllo della qualità
aziendale.
h) il capo Servizio valutazione e controllo investimenti
dell'Asses-sorato regionale dell'industria, commercio e
artigianato.
2. Il Comitato tecnico viene nominato ogni tre anni su proposta
dell'Assessore regionale dell'industria, commercio e
artigianato.
3. I compiti di segreteria del Comitato sono assicurati da un
funzionario dell'Assessorato regionale dell'industria, commercio ed
artigianato.
4. Ai componenti del Comitato tecnico, con esclusione dei
funzionari regionali, è corrisposto per ogni giornata di riunione
un compenso lordo pari a un ventesimo della diaria mensile dei
consiglieri regionali oltre al
rimborso delle spese di viaggio
nella misura prevista per il personale dipendente
dell'Amministrazione regionale.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 14.
Articolo 14 (Controlli)
1. I beneficiari dei contributi previsti dalla presente legge,
entro tre mesi dalla realizzazione dei programmi approvati,
provvedono a presentare all'Assessorato dell'industria, commercio e
artigianato una relazione tecnica, accompagnata da idonea
documentazione, che illustri le modalità di attuazione degli
interventi, l'avvenuta realizzazione degli stessi e i risultati
conseguiti.
2. Nel caso di contributi per la certificazione di qualità, la
relazione tecnica deve illustrare le modalità di svolgimento del
programma di certificazione, l'avvenuta realizzazione dello stesso,
i risultati conseguiti e deve essere accompagnata dall'attestato di
avvenuta certificazione, rilasciato da parte di un organismo
nazionale od internazionale accreditato.
3. L'Assessorato dell'industria, commercio e artigianato svolge
i controlli concernenti il possesso dei requisiti richiesti per la
concessione del contributo e la corretta destinazione del medesimo
utilizzando eventualmente anche la consulenza di enti ed istituti
specializzati e di professionisti esterni all'Amministrazione
regionale.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 15.
Articolo 15 (Revoca dei contributi)
1. La mancata presentazione della documentazione prevista
dall'articolo 14, commi 1 e 2, comporta la revoca del contributo
concesso, che viene disposta con provvedimento della Giunta
regionale.
2. La revoca implica la restituzione del contributo della
Regione, nel termine di trenta giorni dalla contestazione,
maggiorato degli interessi legali.
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Passiamo ora all'articolo 16.
Articolo 16 (Funzioni amministrative)
1. Per l'espletamento delle attività amministrative connesse con
l'attuazione della presente legge e delle attività amministrative
demandate al Servizio industria, artigianato ed energia
dell'Amministrazione regionale vengono istituiti, n. 2 posti di
ingegnere (8° livello - ruolo del personale tecnico) e n. 2 posti
di istruttore analista di investimenti ( 8° livello - ruolo del
personale tecnico).
2. Dopo il n. 3bis del comma 2 dell'articolo 78 delle norme
sull'ordinamento dei servizi regionali e sullo stato giuridico ed
economico del personale della Regione, approvate con legge
regionale 28 luglio 1956, n. 3, e successive modificazioni ed
integrazioni, è inserito il seguente:
"3 ter) Diploma di laurea in economia e commercio con esclusione
di qualsiasi altro titolo di studio anche equipollente: Istruttore
analista di investimenti".
Esito della votazione
Presenti, votanti e favorevoli: 23
Il Consiglio approva all'unanimità.
Presidente
Articolo 17.
Articolo 17 (Disposizioni finanziarie)
1. Per la concessione dei contributi di cui agli articoli 8,9,10
e per gli incarichi di consulenza di cui all'articolo 12 è
autorizzata, per l'anno 1993, la spesa complessiva di lire
4.000.000.000 il cui onere grava sui capitoli di nuova istituzione
n. 46850 (per lire 1.600 milioni), n. 46855 (per lire 1.000
milioni), n. 46860 (per lire 1.000 milioni) e n. 46865 (per lire
400 milioni).
2. Alla copertura dell'onere di cui al comma 1 si provvede
mediante riduzione per lire 4.000.000.000 dello stanziamento
iscritto al capitolo 69020 "Fondo globale per il finanziamento di
spese di investimento" a valere sulla disponibilità
dell'accantonamento previsto all'allegato n. 8 al bilancio per
l'anno finanziario 1993, area "Sviluppo economico", nel modo
seguente:
a) per lire 500.000.000 dal fondo D.1.1.1. (servizi per lo
sviluppo dei settori produttivi - ricerca e sviluppo di nuovi
prodotti e di nuovi processi produttivi)
b) per lire 1.500.000.000 dal fondo D.5. ( sviluppo economico
-interventi settore energia)
c) per lire 2.000.000.000 dal fondo D.6.2.1. (interventi
settoriali -industria- assistenza tecnologica alle imprese
industriali).
3. Per gli esercizi futuri l'onere relativo sarà determinato con
legge di bilancio ai sensi dell'articolo 15 della legge regionale
27 dicembre 1989, n. 90 (Norme in materia di bilancio e di
contabilità generale della Regione Autonoma Valle d'Aosta).
4. Per il pagamento degli stipendi e degli altri oneri fissi
derivanti dall'applicazione dell'articolo 16 della presente legge,
nonché dei contributi a carico dell'Ente sui medesimi, è
autorizzata, a decorrere dal 1994, una spesa annua di lire
201.200.000 il cui onere graverà sui capitoli seguenti:
a) n.30500 (per lire 155.000.000)
b) n.30501 (per lire 46.200.000)
5. Per l'esercizio 1994 e successivi, l'onere di cui al comma 4
sarà determinato con legge di bilancio ai sensi dell'articolo 15
della legge regionale 27 dicembre 1989, n. 90.
Esito della votazione
Presenti, votanti, favorevoli: 23
Il Consiglio approva.
Presidente
Articolo 18.
Articolo 18 (Variazioni di bilancio)
1. Alla parte spesa del bilancio di previsione della Regione per
l'esercizio 1993, sono apportate, in termini di competenza, le
seguenti variazioni:
a) in diminuzione:
Cap.69020 "Fondo globale per il finanziamento di spese di
investimento". lire 4.000.000.000
b) in aumento:
programma regionale 2.2.2.09
codificazione 2.1.1.6.3.2.10.28.05
Cap.46850 (di nuova istituzione) "Contributi per la ricerca e
sviluppo nel settore industriale" legge regionale n. articolo 8
lire 1.600.000.000
programma regionale 2.2.2.09
codificazione 2.1.1.6.3.2.10.28.05
cap.46855 (di nuova istituzione)
"Contributi per la realizzazione di sistemi di qualità
aziendale"
legge regionale n. , articolo 9 lire 1.000.000.000
programma regionale 2.2.2.09
codificazione 2.1.1.6.3.2.10.28.05
Cap. 46860 (di nuova istituzione)
"Contributi per la certificazione di sistemi di qualità
aziendali di prodotti e di processi"
legge regionale n. , articolo 10 lire 1.000.000.000
programma regionale 2.2.2.09
codificazione 2.1.1.4.2.2.10.28.05
Cap.46865 (di nuova istituzione)
"Spese per l'affidamento di incarichi di consulenza per il
funzionamento del Comitato tecnico"
legge regionale n, articolo 12, 2 comma - articolo 13, 4 comma -
articolo 14, 3 comma.
lire 400.000.000
Esito della votazione
Presenti, votanti, favorevoli: 23
Il Consiglio approva.
Presidente
Passiamo alla votazione della legge nel suo
complesso.
Esito della votazione
Presenti, votanti, favorevoli: 23
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK