Consiglio Regionale della Valle d'Aosta - Oggetto del Consiglio n. 2349 del 13 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2349 del 13 novembre 1986 - Resoconto
OGGETTO N. 2349/VIII - INIZIATIVE PER LA RIORGANIZZAZIONE
DELLA FINAOSTA S.P.A. - REIEZIONE DI ORDINE DEL GIORNO.
PRESIDENTE
: Passiamo ora all'esame dell'ordine del giorno
presentato in sede di discussione generale dal Consigliere
Mafrica.
Ha chiesto la parola per dichiarazione di voto il Consigliere
Tonino; ne ha facoltà.
TONINO (P.C.I.):
Farò una dichiarazione di voto molto
breve per dire che abbiamo di fronte due ordini di problemi: alcuni
riguardano l'organizzazione tecnica e strutturale della FINAOSTA,
per la quale il Consiglio dovrebbe individuare gli aggiustamenti
possibili, altri invece riguardano le valutazioni di tipo politico
sul come è stata diretta questa società e su come ha operato per
raggiungere gli scopi che questo Consiglio le aveva indicato al
momento dell'approvazione della legge istitutiva.
Nei confronti di questo secondo ordine di problemi la
maggioranza manifesta un atteggiamento di scarsa disponibilità alla
discussione, mentre deve essere rilevata la presenza di una
concordanza di valutazioni sulla malattia di cui soffre oggi la
FINAOSTA. Tutti, infatti, abbiamo riconosciuto in modo abbastanza
omogeneo la veridicità della diagnosi fatta sulla Finanziaria
regionale.
Tuttavia le risposte per superare questo stato situazione di
malattia e di difficoltà, sia quelle relative all'aspetto tecnico
(poi entrerò nel merito), sia quelle relative alle responsabilità
di tipo politico che vengono sistematicamente eluse, secondo noi
sono insoddisfacenti. Non si tratta certamente di fare una specie
di caccia alle streghe, ma le responsabilità politiche sono in
parte addebitabili alla Giunta regionale ed in parte a chi aveva la
responsabilità di dirigere la Finanziaria regionale.
Da parte nostra, quindi, non ci sono questioni di tipo
personale, ma si tratta solo di valutare se la direzione politica
di quell'istituto è stata attuata con l'impegno e la competenza
richiesti dal particolare momento attraversato dalla nostra
Regione.
Anche noi, ad esempio, siamo rimasti stupiti dalla
superficialità con la quale il Consigliere Beneforti ha affrontato
il problema. Alcuni dati ricordati questa mattina sono emblematici.
Per l'attività creditizia è stato impegnato il 47,5% delle
disponibilità, per l'attività speciale il 46,6% e per l'attività
ordinaria il 5,8% delle risorse.
Il Consigliere Beneforti dice: "Per quanto riguarda le attività
ordinarie il Presidente avrà fatto quello che prescrive la legge".
Però l'articolo 4 della legge assegna alla FINAOSTA alcuni compiti
relativi all'attività ordinaria (assistenza tecnica ed
amministrativa alle imprese, attività di partecipazione e
promozione di nuove iniziative industriali...) che non sono stati
svolti.
Mi si dica in questo Consiglio regionale quali sono i risultati
concreti ottenuti in questi 4 anni e relativi a quanto indicato
nell'articolo 4 della legge istitutiva. Il fatto che la FINAOSTA si
sia dovuta occupare di attività creditizie, come voluto da questo
Consiglio regionale, non giustifica la mancanza di risultati
concreti e la mancata promozione di nuove iniziative industriali,
che sono compiti essenziali dell'istituto. Noi abbiamo approvato la
scelta di far svolgere alla FINAOSTA anche delle attività
creditizie e la difendiamo, perché essa ha apportato un indubbio
beneficio rispetto alla stessa attività prima svolta dal sistema
bancario. Però la FINAOSTA è responsabile di essersi occupata solo
di quella attività.
Essa non ha adeguato le proprie strutture, sebbene questo
compito non spettasse al Consiglio regionale, ma alla FINAOSTA.
Doveva attrezzarsi in un certo modo per occuparsi della questione
fondamentale per la quale era nata.
Dobbiamo essere aderenti alla realtà dei fatti ed a quella che è
oggettivamente identificabile come la lacuna più grossa della
Finanziaria in questo momento e che tutti abbiamo denunciato,
perché non ci sono scappatoie!
Quindi, fino a quando non si trovano altre soluzioni
sull'attività di tipo creditizio, noi difendiamo quella scelta.
Abbiamo fatto una polemica sui tempi in reazione agli obiettivi che
si era dato questo Consiglio regionale ed anche rispetto al fatto,
peraltro riconosciuto anche da altri, che la FINAOSTA si era
ingolfata e non si era dotata di strumenti per rispondere
rapidamente ai bisogni; oltre ovviamente ad alcuni altri episodi
(sui quali ritorneremo) di mutui che passano prima di altri, del
trimestre successivo... che la dicono lunga sul conto di certe
gestioni di tipo clientelare.
Il problema, però, non sta soprattutto nel fare solo riferimento
al passato, ma sta nel fare riferimento ad alcuni obiettivi che ci
eravamo dati e che non sono stati rispettati e al possibile
miglioramento del lavoro che viene svolto. Quando abbiamo
presentato l'interpellanza c'erano 289 mutui deliberati. È passato
pochissimo tempo, forse qualche settimana, ed oggi l'Assessore ci
dice che i mutui deliberati sono diventati 426. È vero quindi che
anche prima si poteva fare qualche cosa in più!
Io difendo il nostro "dovere" di denunciare il mancato rispetto
degli obiettivi e la mancata realizzazione di quanto si sarebbe
dovuto fare. Noi non intendiamo tornare indietro nei confronti
della scelta di tipo creditizio che abbiamo operata, perché
quell'attività può essere svolta dalla FINAOSTA a vantaggio degli
artigiani, dei commercianti e per favorire i mutui per l'acquisto
della prima casa. Ciò non toglie però che non si
debba
affrontare il problema di come dare una risposta ai compiti
istituzionali dell'Istituto.
Concludo, perché si tratta di una dichiarazione di voto che
vorrebbe essere molto breve, dicendo che noi manteniamo il nostro
giudizio negativo rispetto alla questione politica, perché ci
sembra che sia fondato su fatti concreti. Rispetto alle scelte di
tipo tecnico riteniamo che le proposte fatte oggi dalla Giunta
migliorino qualche cosa, e questo è positivo, ma ci sembra che
siano ancora limitate. Uno "staff" tecnico più qualificato, che
muti il rapporto tra "staff" tecnico-dirigenziale ed il resto, una
struttura di ricerca come già è stata fatta altrove, gruppi di
analisti in grado di studiare ed interpretare i fenomeni sociali,
industriali e di mercato, sono in fondo le proposte che noi abbiamo
avanzato nei giorni scorsi e che abbiamo ripetuto oggi
in
Consiglio. Ma anche sotto questo aspetto di carattere tecnico, le
cui competenze spettano più alla FINAOSTA che non al Consiglio, le
proposte fatte dalla Giunta ci sembrano ancora limitate.
Per queste ragioni noi non voteremo l'ordine del giorno
presentato dalla Giunta e ci asterremo. Naturalmente crediamo che
abbia una certa validità quanto è contenuto nell'ordine del giorno
presentato dal nostro Gruppo.
Si dà atto che dalle ore 17.56 riassume la Presidenza il
Presidente BONDAZ.
PRESIDENTE
: Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
In sede di dichiarazione di voto
ritengo che si debba essere chiari, per evitare che un dibattito
così corposo si concluda con fraintendimenti che potrebbero
ritorcersi sullo stesso Consiglio. Molto è stato detto e molto
altro si potrebbe dire. Nessuno però ha negato la validità della
FINAOSTA.
Detto questo, bisogna lasciare alla FINAOSTA ciò che è della
FINAOSTA e alla Regione ciò che è della Regione. Le proposte
contenute in questo ordine del giorno a mio avviso surrogano i
compiti preminenti ed essenziali della FINAOSTA. Capovolgendo i
ruoli offriamo un alibi alla FINAOSTA perché ci dica: "Caro
Consiglio regionale, hai voluto darci delle indicazioni, oltretutto
sbagliate, e perciò non puoi ritenere come unico responsabile la
FINAOSTA, perché il vero responsabile sei tu".
Se vogliamo rispettare l'autonomia gestionale della FINAOSTA
dobbiamo lasciare che la Finanziaria si scelga le sue strutture
operative. Nella legge istitutiva noi abbiamo indicato molto
chiaramente i compiti e gli obiettivi che le abbiamo attribuito e
se li vogliamo modificare dobbiamo modificare la legge istitutiva,
ma non possiamo intervenire sugli strumenti operativi che sono di
sua specifica competenza. Dobbiamo darle la possibilità di
"auto-emendarsi" (l'espressione forse non è molto aderente).
Invece noi le diciamo: "Senti FINAOSTA, fai una cosa che è già
prevista nel tuo statuto, nomina il direttore generale (a parte il
fatto che è già stato nominato), metti in piedi il comitato tecnico
e consultivo (che c'è già), guarda l'organigramma...!" Sono
problemi che riguardano essenzialmente la struttura interna della
FINAOSTA! Se noi dicessimo queste cose, diventeremmo
corresponsabili e rei di una inutile e perniciosa ingerenza nelle
vicende interne della Finanziaria! Dobbiamo riflettere su questo
modo di operare, perché devono essere rispettate le rispettive
sfere di competenza! Non siamo stati certamente teneri nei
confronti della FINAOSTA e noi non vogliamo essere coinvolti in una
operazione che riteniamo profondamente sbagliata.
Cito un rilievo della FINAOSTA stessa, presente nella relazione:
"Se all'Ente pubblico istituzionalmente compete senza dubbio il
diritto-dovere di individuare gli obiettivi della sua
programmazione economica, alla FINAOSTA spetterà soprattutto il
compito non meno importante, ma pur sempre preminentemente tecnico,
di favorirne la realizzazione".
La FINAOSTA quindi rivendica
una autonomia di scelta nel dotarsi di una struttura idonea al
perseguimento delle sue finalità. Ma se qui facciamo un elenco, che
è quasi un "cahier des doléances", delle cose che la FINAOSTA deve
fare, ci sostituiamo a lei, le diamo delle indicazioni che non ci
competono e facciamo un intervento di principio che è
sostanzialmente errato.
Queste sono le ragioni che ci impediscono di votare questo
ordine del giorno.
Il Consiglio regionale potrebbe intervenire per modificare i
meccanismi operativi della FINAOSTA se riconosce che devono essere
modificati, per potenziare la gestione ordinaria rispetto a quella
speciale, per potenziare o meno l'attività creditizia... Questi
sono i doverosi interventi che noi dovremmo fare per rendere
possibile all'Istituto di raggiungere i suoi obiettivi
istituzionali! L'assunzione del direttore generale, invece, è un
compito precipuo della FINAOSTA ed è previsto nel suo statuto.
Ci teniamo a precisare tutte queste cose affinché non si faccia
né l'interesse della Regione, né quello della FINAOSTA e pertanto
ci asterremo dal votare l'ordine del giorno presentato dal
Presidente della Giunta.
PRESIDENTE
: Ha chiesto la parola per dichiarazione di
voto il Consigliere Viberti; ne ha facoltà.
VIBERTI (N.S.):
Sono contento che il Consigliere Torrione
abbia esplicitato, molto meglio di quanto abbia fatto il
sottoscritto, il dubbio che avevo sollevato in merito alla nostra
possibilità o meno (io avevo parlato di Giunta perché non era
ancora stato chiarito dal Presidente che anche noi dovevamo
esprimerci su questo elenco) di approvare delle proposte che,
invece, spettano alla FINAOSTA a norma dell'articolo 27 dello
statuto. Annuncio che mi asterrò dal votare l'ordine del giorno
presentato a nome della maggioranza dal Presidente della
Giunta.
Sulla questione delle finanziarie ci terrei a precisare che io
ho elencato tutta una serie di attività organizzate e promosse
dalla Finlombardia, tra le quali c'era anche un consorzio di
garanzia fidi che non può certo essere istituito anche da noi
attraverso a FINAOSTA, perché esiste già. Però sono anche altre le
attività delle quali ho parlato ed a me premeva far notare che la
Finlombardia, contrariamente a quanto si voleva sostenere nella
relazione, è stata in grado di promuovere tutta una serie di
attività che creano un notevole movimento di capitali rispetto a
quelli della dotazione iniziale. Questo fatto è assai stridente se
rapportato al contrasto tra la grande disponibilità di capitali e
le molto modeste capacità della FINAOSTA di far muovere altri
capitali.
Il mio intervento era articolato in questi termini. Non so se il
Presidente della Giunta l'ha capito, oppure se ha preferito
limitarsi a prendere in considerazione soltanto la questione della
garanzia fidi.
Sono d'accordo, invece, con l'ordine del giorno dei Consiglieri
del Partito Comunista ed anche con quello presentato dai
Consiglieri del Partito Socialista. Il primo prevede che la Giunta
regionale intervenga a livello legislativo, come giustamente
sottolineato dal Consigliere Torrione, ed il secondo, quello
presentato dai Consiglieri Socialisti, è più prettamente politico
anche se comprende, seppure in modo più stringato, la necessità di
intervenire a livello legislativo per precisare meglio i compiti e
le attività della FINAOSTA.
Credo che l'intervento precedente abbia esplicitato comunque la
nostra volontà di dare un contributo al dibattito e questa nostra
volontà si è anche concretizzata in alcune indicazioni alle quali
non è stata data alcuna risposta. È troppo comodo liquidare quello
che è stato detto con la scusa che si è recepito ed accettato come
integralmente valido quanto è stato proposto, perché mi pareva di
aver ampiamente sottolineato la precarietà della proposta che ci è
stata sottoposta, benché si debba riconoscere che è stato svolto un
buon lavoro nel poco tempo a disposizione. Questo l'ho dichiarato
più volte. Ciò non toglie però che l'approfondimento non sia stato
sufficiente e che (riprendo uno degli esempi sui quali avevo
espresso delle perplessità, non tanto per il tipo di scelta, quanto
per la forma nella quale dovrebbe essere definito) l'ufficio studi
dovrebbe essere staccato dalla FINAOSTA, per servire non solo la
Finanziaria ma anche l'Amministrazione regionale.
Su proposta della FINAOSTA, questo ufficio studi dovrebbe essere
realizzato in collaborazione con l'Amministrazione regionale, con
gli Istituti bancari, con l'Associazione degli industriali e con i
privati che volessero partecipare, fornendolo magari anche di un
collegamento con qualche importante ufficio studi a livello
nazionale. Anche gli "irriducibili" riconoscono finalmente che è
necessario che su questo tema si vada ad imparare "qualche cosina"
fuori. Di questo io sono contento e non perché non mi senta
valdostano, ma perché questi soldi sono dei valdostani e devono
essere impiegati nel modo migliore possibile.
Per quello che mi riguarda non è vero quindi che abbiamo
accettato integralmente le proposte avanzate dalla relazione.
Abbiamo espresso tutta una serie di giudizi ed abbiamo detto che,
per esempio, tutto il punto C) (Interventi sull'attuazione delle
operazioni) è molto generico. Come non si può essere d'accordo nel
sostenere che occorre una migliore definizione delle procedure, che
i patti para-sociali devono essere riformulati, perché l'attuale
testo appare assolutamente insufficiente? Ma su questo tutti siamo
d'accordo! Manca però la precisa cognizione di come saranno stesi
questi patti para-sociali. Per cui come facciamo noi a sostenere se
siamo d'accordo o meno? Questa parte del documento è molto generica
e su di essa ci si deve trovare d'accordo per forza di cose, perché
essa mette il dito sulle pecche della FINAOSTA, ma non indica dove
si andrà a parare.
Ribadisco quindi che mi asterrò dal votare l'ordine del giorno
presentato dalla maggioranza e voterò invece gli altri due.
PRESIDENTE
: Ha chiesto la parola per dichiarazione di
voto il Consigliere Aloisi; ne ha facoltà.
ALOISI (M.S.I.):
Vorrei esporre il giudizio del Movimento
Sociale Italiano su questo problema. Riconosciamo che sul piano
tecnico lo studio presentato dalla Giunta è obiettivo, serio e
mette in risalto tutti i problemi inerenti alla Finanziaria
regionale. Sul piano tecnico, quindi, ne condividiamo gli aspetti e
le proposte per una risoluzione del problema.
Sul piano invece più prettamente politico noi non accettiamo
l'ingerenza dei Partiti su questo organismo che deve avere una
funzione tipicamente tecnica.
Ci asterremo quindi dal votare l'ordine del giorno presentato
dalla Giunta; ci asterremo anche dal votare quello proposto dal
Partito Comunista, mentre voteremo quello presentato dal Partito
Socialista.
PRESIDENTE
: Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Questa mattina avevo chiesto un
momento di umiltà, ma il mio appello non è stato recepito ed in
alcuni interventi della maggioranza, anche in fase di replica,
abbiamo assistito ad una difesa ad oltranza della finanziaria. Io
ribadisco il mio giudizio negativo e ritengo che la FINAOSTA abbia
fallito i suoi obiettivi, come ci viene dimostrato dalle cifre,
anche perché la Finanziaria si è trovata in una posizione
subalterna rispetto all'Esecutivo e non ha potuto operare le scelte
in modo autonomo e le poche scelte operate sono state attuate in
condizioni precarie.
Bisogna dare atto al Presidente della Giunta di aver avuto una
grandissima fantasia nel proporci questo ordine del giorno. Questo
compito sarebbe spettato alla FINAOSTA, come anche lo studio, ma il
Consiglio di amministrazione ed il Presidente della Finanziaria non
hanno avuto neppure l'accortezza di predisporlo.
Molti hanno fatto i loro complimenti al dott. Carpaneda, ma è da
mesi che noi ripetiamo in Consiglio regionale le sue stesse
osservazioni nei confronti della FINAOSTA.
Non voterò quindi l'ordine del giorno del Presidente della
maggioranza, mentre voterò gli ordini del giorno presentati dal
Gruppo Comunista e dal Gruppo Socialista.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Pour ce qui est des ordres du jour
présentés par les groupes communiste et socialiste, nous voterons
contre, étant donné que la prise de position est éminemment contre
le choix politique; or nous avons suffisamment expliqué que le
discours n'est pas lié seulement au Conseil d'administration, mais
que c'est un fait technique et politique.
Nous voterons évidemment l'ordre du jour présenté, mais je
voudrais encore dire qu'il y a une attitude bizarre: d'un côté, on
invite le Conseil à prendre position face au sujet de la FINAOSTA,
de l'autre nous ne voulons pas intervenir dans les tâches du
Conseil d'administration. C'est uniquement une orientation générale
que nous avons donnée suite au débat et puisque tous convenaient
des difficultés de fonctionnement de la FINAOSTA, il pouvait y
avoir deux choix: ou bien, il était nécessaire de changer la loi de
la FINAOSTA et dans ce cas il faut présenter un projet de loi, ou
bien on fait une invitation, comme c'est le cas, au Conseil
d'administration; c'est une stratégie globale que ne reprendrons du
point de vue technique. En effet, nous disons "struttura
organizzativa" ce qu'on voudrait que fasse l'organe compétent: on
ne veut pas se substituer; il ne s'agit pas d'ingérence de la Junte
dans le Conseil d'administration.
PRESIDENTE
: Do lettura dell'ordine del giorno presentato
dal Consigliere Mafrica:
ORDINE DEL GIORNO
Esaminati,
anche alla luce della relazione del tecnico
incaricato
,
i risultati dei primi anni di attività della
FINAOSTA;
Constatato
che è necessario correggere alcuni
scompensi determinatisi nei rapporti tra Regione e finanziaria
regionale ed intervenire rispetto ad alcuni gravi limiti rivelatisi
nella strategia, nell'organizzazione e nella gestione della
FINAOSTA;
il Consiglio regionale
della Valle d'Aosta
IMPEGNA
la Giunta regionale
1) a revocare l'incarico attribuito all'attuale Presidente della
FINAOSTA e a provvedere, su designazione del Consiglio regionale,
alla nomina di un nuovo Presidente, in possesso di un adeguato
curriculum manageriale e non facente parte di organismi esecutivi
di partito;
2) a presentare entro tre mesi al Consiglio regionale idonei
provvedimenti legislativi ed amministrativi intesi a:
- riportare al Consiglio Regionale le decisioni concernenti gli
interventi finanziari superiori ai 500 milioni e le nomine di
rappresentanti della FINAOSTA in società con capitale sociale
superiore al miliardo;
- dotare la FINAOSTA di un adeguato staff direttivo e delle
strutture tecniche necessarie per le ricerche di mercato e per il
controllo permanente delle imprese finanziate;
- regolamentare le procedure della FINAOSTA, nell'istruttoria di
interventi superiori ai 500 milioni;
- stabilire l'iter procedurale degli interventi in gestione
speciale in caso di parere tecnico negativo della finanziaria
regionale;
- fornire alla finanziaria regionale indicazioni precise per gli
interventi ritenuti prioritari.
PRESIDENTE
: Pongo in votazione l'ordine del giorno testé
letto:
ESITO DELLA VOTAZIONE
Presenti: 31
Votanti: 31
Favorevoli: 11
Contrari: 20
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK