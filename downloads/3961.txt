Consiglio Regionale della Valle d'Aosta - Oggetto del Consiglio n. 234 del 13 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 234 del 13 maggio 1981 - Resoconto
OGGETTO N. 234/81 - ACQUISTO DI UN'AREA DI TERRENO IN COMUNE DI
SAINT-CHRISTOPHE. APPROVAZIONE E FINANZIAMENTO DI SPESA. DELEGA
ALLA GIUNTA.
Presidente
- La parola al Presidente della Giunta. Ne ha
facoltà.
Andrione
(UV)
- È venuta l'occasione di acquistare
questo terreno lungo la serie di capannoni e di prefabbricati che
vengono costruiti in questo momento tra Aosta e
Saint-Christophe.
La Giunta regionale propone di comprare questo terreno, poiché
anche se abbiamo comprato a Charmont sous, un terreno in parte già
costruito, siamo ancora gravemente tributari di diversi capannoni
per le necessità di magazzinaggio delle macchine in genere, della
Regione, in considerazione anche degli affitti cari che hanno la
tendenza ad aumentare e che impediscono alla Regione di svolgere
pienamente il proprio compito, in quanto se si è in casa propria,
si ha ben maggiore libertà di azione. Per cui vista l'occasione e
prima che altri se ne fossero impadroniti, la Giunta regionale
aveva iniziato le trattative già diverso tempo fa, trattative
concluse a questo prezzo che è leggermente superiore alle 13 mila
lire al metro, che ci sembra però un prezzo abbastanza
interessante, per cui proponiamo al Consiglio l'acquisto di questo
terreno.
Presidente
- È aperta la discussione. La parola al
Consigliere Nebbia. Ne ha facoltà.
Nebbia
(PSI)
- Vorrei alcuni chiarimenti. Nella
relazione del perito è detto che la zona in cui si trova questa
area è destinata ad attrezzature, gestite da enti pubblici o
privati, per la pratica dello sport in tutti i suoi aspetti e per
l'esercizio di attività non commerciali allo sport connesse.
Quindi, in realtà, oggi come oggi, vista la destinazione del
piano regolatore, queste aree non sono destinabili a capannoni
industriali e di conseguenza la Regione non potrebbe realizzare i
suoi magazzini.
Io sono sempre favorevole ad acquisti di immobili da parte
dell'ente pubblico perché possono tornare utili, però riterrei
opportuno modificare il testo dell'oggetto della delibera, dicendo
che la Regione acquista questa area per realizzare infrastrutture
sportive - ricordo per inciso (credo si trattasse di queste aree e
se non erano queste, erano aree subito confinanti) che anni or sono
c'era un progetto per costruire una piscina privata di 25 m. In
questo caso potrebbe essere la Regione a costruire le attrezzature
sportive.
D'altra parte, nella planimetria allegata e colorata in giallo,
ci sono delle aree vicine, già di proprietà regionale, che
potrebbero ospitare i magazzini della Regione.
Quindi a parere mio, l'acquisto può essere fatto (il prezzo è
anche abbastanza consono, perché, in quella zona, per altre aree
credo si superino tranquillamente le 30 mila lire al metro) però
modificando l'oggetto della delibera e prevedendo di costruire
nelle aree in giallo, piuttosto che in quelle segnate in rosso.
Presidente
- Ancora qualcuno chiede la parola prima di
concederla al Presidente della Giunta? Nessuno chiede la parola per
ulteriori chiarimenti.
La parola al Presidente della Giunta. Ne ha facoltà.
Andrione (UV)
- L'osservazione di Nebbia è valida.
Effettivamente sono stato io che ho citato i capannoni industriali,
perché lunedì (non questo, l'altro) il Consiglio comunale di
Saint-Christophe ha approvato una variante al piano regolatore che
dovrà essere trasmessa quanto prima alla Regione; quindi questo
terreno - sempre che il Consiglio sia d'accordo sull'indicazione
data dalla Giunta, poiché quella data dal Consigliere Nebbia può
essere altrettanto valida - può essere comperato per questa
utilizzazione.
Per quanto riguarda i terreni adiacenti, non sono quelli
colorati in giallo, ma quelli in mezzo, che sono stati offerti
dalla proprietà Juglair; quelli colorati in giallo non si prestano
a costruzioni in quanto il piano regolatore di Saint-Christophe
prevede in quella zona, la costruzione della famosa strada che
dovrebbe collegare la parte sottostante di Saint-Christophe con la
parte alta, con tanto di semaforo.
Non so se Nebbia ricorda ..... praticamente
(interruzione
dall'aula incomprensibile)
.... no, non è abbastanza
impegnativa perché io ho chiesto di spostarla come tangente, ma non
è così tangente da non sacrificare gravemente il terreno regionale,
tanto più che poi, dovremmo rispettare le distanze sia dalla
proprietà confinante, sia da questa nuova arteria comunale che
dovrebbe poi collegarsi con la strada che va all'autoporto (?).
Quindi su questa area avevamo già scartato la possibilità di
costruirvi; era diventata anche oggetto di domanda di permuta che
poi avevamo rifiutato, mentre quest'altra area si presterebbe
meglio, tanto più se venisse ampliata. Comunque non ho obiezioni
alla proposta fatta di correggere l'oggetto della delibera, perché
dal punto di vista tecnico è più esatto quanto afferma il
Consigliere Nebbia.
Non vorrei che domani, una volta modificato il piano regolatore
di Saint-Christophe, qualora la Regione volesse costruire i
capannoni, la Commissione di coordinamento avesse da sollevare
delle obiezioni in materia. Comunque non mi oppongo se il
Consigliere Nebbia insiste a scrivere "Acquisto di un'area di
terreno in Comune di Saint-Christophe da destinare alla
realizzazione di infrastrutture sportive..." il più generico
possibile, no? Si, va bene. Da destinare agli usi che
l'Amministrazione riterrà più opportuni... Siamo d'accordo? ...si,
"Agli usi che l'Amministrazione riterrà più opportuni".
Presidente
- Siete d'accordo con la mia proposta fatta
sottovoce che è stata ufficializzata dal Presidente della Giunta?
Siccome poi il Consiglio sarà sovrano per la destinazione, mi
sembra che noi non anticipiamo nessuna soluzione dicendo che si
acquistano e poi il Consiglio destinerà agli usi più opportuni.
Ci sono dichiarazioni di voto? La parola al Consigliere Viberti.
Ne ha facoltà.
Viberti
(DPROL)
- Dichiaro che mi asterrò anche
sulla proposta di acquisto di questa area, non tanto perché non
ritenga che l'Amministrazione debba dotarsi opportunamente di parti
del territorio per svolgere ed assolvere i suoi compiti.
Quello che ci sembra sbagliato è il metodo con cui si arriva
all'acquisizione di questi terreni. All'inizio di questi oggetti si
trova sempre scritto: "Sono state recentemente definite le
trattative per l'acquisto......"; in tutti quanti si legge questa
formuletta, ma non vediamo complessivamente un disegno di questa
Giunta, circa l'intenzione, o una motivazione generale rispetto
all'acquisto di questi terreni.
Comperiamo, pare, quando ci capita l'occasione, non perché
facciamo delle scelte; a seguito dell'occasione poi, avremo quel
terreno che magari, resterà lì.
Per esempio: abbiamo acquistato anni indietro una azienda
agricola mi pare si chiami Lignano o qualcosa del genere con
migliaia di metri quadri. Aveva delle destinazioni di tipo
sanitario ed è ancora gestita come azienda agricola, e su questo
non che io abbia niente in contrario, però questa Amministrazione
non si capisce bene cosa intende fare. Non si sa perché acquista
una cosa. Probabilmente il Collega Nebbia ha tutte le ragioni per
chiedere che si faccia una modifica all'oggetto; arrivare però a
fare le cose a questo livello, mi pare decisamente poco serio. Io
non ho niente contro la proposta del Collega Nebbia che,
probabilmente, conoscendo molto bene la realtà del Comune di
Saint-Christophe, fa una proposta che è più consona di quella fatta
dalla Giunta, circa l'utilizzo dei terreni già di proprietà e
quelli che diventeranno di proprietà regionale. Però, ripeto, noi
non ci sentiamo di continuare a condividere, all'interno di questo
Consiglio, scelte di tale genere, all'interno di questo Consiglio,
scelte di tale genere, anzi non scelte, si acquista perché si sono
definite le trattative. Così, non si sa bene come mai, e quindi è
chiaro che, sia su questo che sui prossimi acquisti, come nuova
sinistra, mi asterrò dalla votazione a seguito delle considerazioni
che ho fatto.
Presidente
- Altri per la dichiarazione di voto? Nessuno
chiede la parola, metto in approvazione l'oggetto n. 27 con la
correzione che è stata suggerita e cioè l'eliminazione dall'oggetto
della destinazione e la definizione del primo comma della
utilizzazione che sarà decisa, successivamente dal Consiglio della
Regione.
Dò lettura dell'oggetto corretto:
"Acquisto di un'area di terreno in Comune di Saint-Christophe.
Approvazione e finanziamento di spesa. Delega alla Giunta".
Chi è d'accordo alzi una mano. Chi è contrario? Chi si
astiene?
Esito della votazione:
Presenti: 24
Votanti: 23
Astenuti: 1 (Viberti)
Favorevoli: 23
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK