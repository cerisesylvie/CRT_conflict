Consiglio Regionale della Valle d'Aosta - Oggetto del Consiglio n. 1882 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1882 del 6 ottobre 2022 - Resoconto
OGGETTO N. 1882/XVI - Interpellanza: "Soluzioni alla
problematica inerente il transito di pedoni nel tratto di strada
regionale che collega il ponte di Issogne alla rotonda sita in
comune di Verrès".
Sammaritani (Presidente)
-
Passiamo all'oggetto n.
37 all'ordine del giorno. Per l'illustrazione, la parola al
consigliere Brunod.
Brunod (LEGA VDA) -
Quest'iniziativa nasce dal fatto che
diverse persone dei Comuni di Issogne e Verrès ci hanno segnalato
che vi è una problematica per quanto riguarda il transito dei
pedoni lungo la strada regionale che collega il ponte di Issogne
verso la rotonda situata nel comune di Verrès, precisamente nella
zona del sottopassaggio della ferrovia. Abbiamo rilevato che nel
punto indicato vi è la presenza del marciapiede ai bordi della
strada che permetterebbe il transito di pedoni, passeggini,
biciclette, però, purtroppo, non è dotato di rampe di accesso
adeguate in modo tale da permettere a chiunque il transito e
soprattutto di usufruirne in completa sicurezza. Evidenziamo che
proprio in tale punto vi è inoltre la presenza della segnaletica
ufficiale relativa alla "Via Francigena", del "Cammino Balteo",
"Route de Vin", "Via delle Gallie", percorsi ciclabili e quindi il
loro relativo passaggio e attraversamento della sede stradale.
Tenendo conto che il tratto di strada citato si trova nel
territorio del Comune di Verrès, riteniamo che poter intervenire in
modo tale da risolvere la problematica, quindi sistemare gli
accessi sul marciapiede, sia per quanto riguarda la salita che per
la discesa e anche per un discorso di fattibilità di poter
posizionare delle strisce pedonali esattamente nel punto di
attraversamento della strada dove vi sono le varie indicazioni
ufficiali della "Via Francigena", del "Cammino Balteo" e dei
relativi percorsi ciclabili, permetterebbe ai residenti dei Comuni
direttamente coinvolti, ma anche ai numerosi turisti che
frequentano i nostri itinerari
outdoor
di potersi muovere in
completa sicurezza. Si interpella quindi l'Assessore competente per
conoscere se vi sia l'intenzione di verificare la problematica
sopra esposta, anche in collaborazione con il Comune di Verrès, con
l'obiettivo di impegnarsi a trovare le migliori soluzioni per
rendere il transito maggiormente accessibile e con maggiore
sicurezza per tutti i fruitori.
Passo adesso la parola al collega Ganis che ha da integrare
alcune parti delle premesse.
Ganis (LEGA VDA) -
Ho fatto avere delle fotografie
all'assessore Marzi. Sicuramente quelle fotografie possono
contribuire a mettere in evidenza il problema lungo il tratto
summenzionato dal collega. Come si può notare, un lato del
marciapiede è privo di uno scivolo o rampa d'accesso, impedendo
così il corretto passaggio dei pedoni in tutta sicurezza, come ha
ben evidenziato il collega Brunod. Inoltre lungo quel tratto
transitano moltissimi pedoni, molti dei quali partono dal paese di
Issogne per raggiungere la stazione ferroviaria o semplicemente per
recarsi al paese limitrofo. Un problema che definirei annoso,
infatti sono anni che il sottopassaggio o, meglio, il marciapiede
verte in queste condizioni e le problematiche sono sempre esistite
e mai risolte, forse perché, a mio avviso, la struttura si trova in
una sorta di limbo ubicata tra due comuni e di competenza
regionale, quindi non è mio, non è tuo e quindi rimane così in
questa situazione in una sorta di limbo come ho detto. Va ricordato
che in caso di abbondanti precipitazioni o di eventi atmosferici
avversi, il sottopassaggio ferroviario rischia di allagarsi creando
così seri pericoli per chi lo attraversa. Riteniamo opportuno
quindi che una soluzione venga adottata al più presto.
Presidente -
Per la risposta, la parola all'assessore
Marzi.
Marzi (SA) -
Ringraziando i colleghi per la puntuale
segnalazione e anche per la documentazione fotografica appena
ricevuta, anticipo che la questione è stata prontamente presa in
carico dai competenti uffici della Struttura Viabilità e Opere
stradali, in collaborazione con l'Ufficio tecnico del Comune di
Verrès. A seguito di un sopralluogo congiunto, si è individuato e
avviato l'intervento che potrà migliorare il collegamento pedonale
rendendolo maggiormente accessibile a residenti e turisti. Sulla
base, tra l'altro, di quanto concordato, il Comune di Verrès ha già
realizzato le strisce pedonali di attraversamento della strada
regionale e, entro la prossima primavera, quest'Amministrazione
eseguirà i lavori per il raccordo dei marciapiedi. Sarà inoltre
approfondita la tematica dello smaltimento delle acque che in
passato ha evidenziato qualche criticità in concomitanza con alcune
precipitazioni eccezionali. Preciso opportunamente - questo anche a
merito dei proponenti - che presso i competenti uffici regionali
non risultano pervenute segnalazioni relative all'esigenza di
migliorare tale percorso pedonale.
Come abbiamo avuto modo di condividere più volte in Consiglio,
per quest'Amministrazione il tema della sicurezza dei pedoni e del
miglioramento dei percorsi pedonali, seppur nei centri abitati sia
di competenza prettamente comunale, riveste particolare attenzione
parallelamente a tutti gli altri aspetti connessi a migliorare la
sicurezza della circolazione sulla viabilità regionale. Ricordo
inoltre che il piano degli interventi per il miglioramento
dell'accessibilità e della sicurezza delle strade delle aree
interne, Bassa Valle e Gran Paradiso è stato un importante
intervento collegato al PNRR del 2022.
Presidente -
Per la replica, la parola al consigliere
Brunod.
Brunod (LEGA VDA) -
Grazie Assessore. C'è poco da dire,
sennonché ringraziare lei, le sue strutture, i suoi uffici e
ovviamente anche gli uffici del Comune di Verrès per la
collaborazione e la rapidità per essere già partiti nell'intervento
per risolvere determinate problematiche e per l'impegno per
risolverle definitivamente. Nulla da aggiungere quindi, dopo aver
stimolato attraverso l'iniziativa questa problematica, vedere che
viene risolto dopo anni per noi è una grande soddisfazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK