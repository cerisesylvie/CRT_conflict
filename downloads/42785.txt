Consiglio Regionale della Valle d'Aosta - Oggetto del Consiglio n. 280 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 280 del 28 gennaio 2021 - Resoconto
OGGETTO N. 280/XVI - Interpellanza: "Azioni per garantire il
servizio di taxi-bus per il trasporto di alunni".
Marguerettaz (Président) -
À la présence de 30
Conseillers on peut commencer. Point n° 39 à l'ordre du jour. La
parola al consigliere Lavy.
Lavy (LEGA VDA) -
Con questa interpellanza si vuole porre
l'attenzione su un servizio molto importante, soprattutto per
quanto riguarda il mantenimento degli abitanti in montagna,
servizio che è del tutto importante proprio per mantenere anche le
persone in montagna.
Faccio questa interpellanza perché, purtroppo, in un comune che
è vicino al mio, quello di Saint-Pierre, questo sistema taxi-bus,
che viene spesso usato proprio per il trasporto alunni, è stato
messo in discussione. Era stato detto che sarebbe stato garantito
questo servizio per tutto l'anno scolastico in corso, quindi da
settembre a giugno, e i Commissari invece hanno deciso di terminare
questo servizio a metà anno con ovviamente poi il rimborso
successivo alle famiglie, però io credo che si debba porre una
questione di principio su questo genere di atteggiamento.
Poi, per carità, il caso di Saint-Pierre è abbastanza delicato
proprio perché questo servizio era stato oggetto di mire da parte
di certi soggetti, che forse avevano anche altri tipi di interessi,
però è proprio, come ho detto, una questione di principio. Se si
vogliono garantire dei servizi in montagna, soprattutto per quanto
riguarda persone e famiglie che vivono in territori un pochino più
marginali rispetto ai centri maggiori, che sono già serviti da
trasporti pubblici, bisogna cercare in ogni maniera di garantire
questo genere di servizio: ecco perché con questa interpellanza
chiedo innanzitutto qualche dato in più per avere...
Voce di un Consigliere.
... termino dicendo che con questa interpellanza l'obiettivo è
proprio quello di porre l'attenzione su questo genere di servizio a
livello proprio generale valdostano per capire quali siano i dati
degli alunni che usano questo servizio, in quali comuni e quali
siano eventualmente le spese a carico della Regione, proprio in
ottica del garantimento di questo servizio, quanti utenti
usufruiscono di questo servizio, in quale fascia di età in base
alle tratte e cosa si intenda fare in termini proprio generali per
garantire che questi servizi essenziali vengano comunque garantiti
a tutte le fasce di età e a tutti gli utenti che sono già più
"disagiati" non potendo usufruire di un trasporto pubblico.
Presidente -
La parola al collega Manfrin.
Manfrin (LEGA VDA) -
Desidero richiamare la sua
attenzione e l'attenzione di quest'Aula, nonché l'attenzione dei
Valdostani che ci seguono sulla presenza del Governo e della
maggioranza all'interno di quest'aula. Prima che qualche collega
frettolosamente rientrasse di corsa in aula, ho contato 7 membri
della maggioranza in quest'aula. Se questa è l'attenzione che la
maggioranza attuale pone nel dibattito pubblico sui problemi dei
Valdostani, ne prendiamo atto.
Presidente -
Il collega Manfrin ha ragione. Invito i
colleghi a rimanere in aula. La parola all'assessora Minelli per la
risposta.
Minelli (PCP) -
Com'è noto, collega Lavy, i servizi di
taxi-bus, che sono disciplinati al Capo V della legge regionale n.
29/1997, che recita: "Norme in materia di servizi di trasporto
pubblico di linea" all'articolo 60, sono servizi eserciti dai
titolari di servizio di taxi o noleggio con conducente
convenzionati con la Regione, con Enti locali e con altri soggetti
interessati finalizzati a soddisfare le esigenze di mobilità di
tipo urbano, suburbano, rurale o turistico in periodi temporali o
in aree territoriali che non sono servite adeguatamente dal
trasporto pubblico di linea. La Giunta regionale, con una propria
deliberazione, determina l'onere a carico della Regione, che non
può comunque superare il 70 percento del costo complessivo secondo
le modalità richiamate nella norma. Lei chiede quanti casi di
servizio taxi-bus per alunni siano presenti sul territorio
valdostano, in quali Comuni e quali siano eventualmente le spese a
carico della Regione. Allo stato attuale, non essendo pervenute
istanze da parte dei soggetti interessati, Comuni e Enti locali in
genere, non vi sono dei servizi di taxi-bus per studenti attivi sul
territorio regionale.
Nel caso del servizio di taxi-bus per alunni nel comune di
Saint-Pierre l'ultimo atto adottato dalla Giunta regionale è stata
la deliberazione n. 993/2020 con la quale è stato approvato l'onere
a carico della Regione pari a 7.741,52 euro nell'ambito del
servizio attivato dal Comune stesso, che ammontava a 11.059,32 euro
fino al 22 dicembre 2020 a favore degli studenti residenti nelle
frazioni alte del Comune di Saint-Pierre non essendo presente il
servizio di trasporto pubblico di linea. Tale servizio è stato
attivato dal lunedì al venerdì scolastici con partenza alle ore
06:30 sul percorso Hotel Notre Maison/Vetan Dessous/Meod
Dessus/Saint-Nicolas. Il mezzo lasciava gli studenti delle scuole
medie inferiori alla fermata dell'autobus diretto al polo
scolastico di Villeneuve, ripartiva secondo il medesimo percorso
facendo salire i bambini della scuola dell'infanzia e delle
elementari e li portava direttamente alle scuole di Saint-Nicolas.
Il pomeriggio riportava a casa gli studenti delle scuole medie
inferiori e alle ore 16:30 nuovamente i bambini della scuola
dell'infanzia e della scuola primaria. Era stata inoltre prevista
dal Comune una quota annua a utente pari a 170 euro riducibile a
127,50 euro nel caso di fruizione del servizio da parte di un
secondo membro appartenente allo stesso nucleo familiare.
"Quanti utenti usufruiscono di questo servizio e in quali fasce
di età in base ad ogni tratta?": nel Comune di Saint-Pierre hanno
acceduto al servizio di taxi-bus 7 bambini di età compresa tra i 5
e i 14 anni. Da altri Comuni non erano arrivate richieste e il
servizio è assicurato con gli scuolabus comunali.
"Cosa si intenda fare per tutelare al massimo questi servizi
essenziali per il mantenimento delle famiglie nei villaggi più
periferici ai servizi principali?": la Regione Valle d'Aosta ha
sempre attribuito una grande considerazione alla cura e al
mantenimento dei collegamenti tra le frazioni di montagna e i
servizi principali, soprattutto in considerazione dell'orografia e
della morfologia del territorio. La legge regionale n. 29/1997
invero ha previsto i servizi integrativi del trasporto pubblico al
fine di valorizzare le peculiarità delle zone di montagna, ove non
è possibile pianificare un servizio di trasporto di linea con orari
e percorsi predefiniti è consentita la programmazione di servizi
ad hoc
siano essi di taxi-bus, servizi a chiamata o altro,
che servono in modo puntuale anche l'utenza esigua e risponde a
specifiche esigenze nel rispetto della corretta allocazione delle
risorse pubbliche. Oltre che per gli studenti, la Giunta regionale
negli anni ha approvato il ristoro dell'onere di tali servizi anche
in altri periodi e con finalità varie sia di tipo turistico che di
trasporto di persone non studenti: per esempio, il servizio estivo
o invernale, com'è successo anche l'estate scorsa, consapevoli
dell'importanza e dell'interesse dell'intima connessione
trasporti-turismo. Da ottobre ricordo che un Comune ha sciolto una
richiesta che aveva fatto, era il Comune di Champdepraz che aveva
già un servizio.
Ovviamente però l'iniziativa della richiesta del contributo deve
partire dai soggetti interessati, quindi dagli Enti locali, che
meglio di tutti conoscono le peculiarità e le esigenze dei propri
territori. Io auspico quindi che, qualora le Amministrazioni
comunali, e nel caso di Saint-Pierre chi in questo momento gestisce
il Comune, quindi i Commissari, ravvisino la necessità di
potenziare i collegamenti in taluni territori, oppure ne evidenzino
la carenza, non esitino a rivolgersi agli uffici competenti onde
poter beneficiare del sussidio previsto dalla Regione per
l'attivazione di determinati servizi, naturalmente nell'ambito
delle risorse che sono disponibili ma che ci sono in questo momento
a bilancio.
Presidente -
La parola al collega Lavy per la
replica.
Lavy (LEGA VDA) -
Grazie Assessore per la risposta.
Inizio dalla fine che credo sia la parte più positiva per quanto
riguarda il servizio a Saint-Pierre, quindi direi che la situazione
è in mano ai Commissari, io sono andato personalmente a incontrarli
e mi hanno messo all'attenzione certe problematiche. Io comunque mi
sono proposto come mediatore fra loro e anche lei, Assessore, ho
capito che la questione non era solamente riservata ai soldi ma,
visto ciò che mi ha detto, io sicuramente andrò di nuovo a parlarci
per comunque far capire loro che da parte della Regione c'è la
massima disponibilità anche a incontrarsi e proprio nel venirsi
incontro.
Per quanto riguarda la parte precedente della sua risposta, io
credo che alla base ci sia un problema di definizione, allora mi
chiedo quali definizioni abbiano altri tipi di trasporto che sono
presenti in altri comuni che almeno io avevo considerato come un
trasporto taxi-bus, sicuramente andrò a informarmi meglio perché
non credo che l'esempio di Saint-Pierre sia isolato, anzi, credo
siano diversi altri tipi di Comuni che utilizzano un trasporto
simile, quindi credo che sia proprio una questione di
definizione.
Per quanto riguarda in sé gli intenti, sinceramente mi lascia un
pochino insoddisfatto il fatto che lei abbia detto che ci sono già
le leggi, non mi ha neanche esplicitato quale sia una volontà
propria della maggioranza di portare avanti questo giro di servizio
o no perché dire: "sì, ci sono le leggi" è un po' direi lavarsi le
mani sotto certi punti di vista proprio perché, com'è stato detto,
anche la questione di Saint-Pierre è emblematica del fatto che i
servizi della montagna costano parecchio rispetto a quelli della
Plaine
. Il punto è che se si sacrificano questi servizi,
allora poi non si può pensare che la gente ritorni in montagna o
che le persone che vivono in montagna poi decidano di rimanere.
Ecco perché era necessario, secondo me, avere proprio una
dichiarazione di intenti da parte della Giunta, che si dicesse: noi
faremo di tutto per tutelare questi generi di servizi perché sono
fondamentali per mantenere le persone in montagna. Questo genere di
risposta non l'ho avuto del tutto e probabilmente porterò avanti
altri tipi di iniziative, perché, come ho detto prima, la questione
delle definizioni mi lascia un pochino perplesso. Comunque la
ringrazio per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK