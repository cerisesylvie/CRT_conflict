Consiglio Regionale della Valle d'Aosta - Oggetto del Consiglio n. 2569 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2569 del 25 gennaio 2017 - Resoconto
OGGETTO N. 2569/XIV - Interpellanza: "Individuazione di
progetti per un assetto definitivo dell'area ex Cogne in località
Chavonne del Comune di Villeneuve".
Rosset (Presidente) -
Punto n. 15 all'ordine del giorno.
Ha chiesto la parola il consigliere Chatrian, ne ha facoltà.
Chatrian (ALPE) -
Ho voluto presentare questa iniziativa
al Governo regionale per conoscere cosa si pensa di fare
all'interno della zona di Chavonne nel comune di Villeneuve,
un'area importante di circa settantamila metri quadrati. È una
proprietà regionale molto interessante, acquisita nel 1990
dall'Amministrazione regionale, che in parte è stata ristrutturata
e in parte viene utilizzata, ma che non è sfruttata al meglio
rispetto alle sue potenzialità. Nella passata legislatura più volte
abbiamo affrontato questo tema per cercare di pungolare e di
stimolare l'esecutivo a prendere delle decisioni, perché non
possiamo permetterci di non utilizzare e non sfruttare al meglio le
proprietà pubbliche.
C'è un passaggio che vorrei fare ai colleghi, a chi ci ascolta e
a chi conosce molto bene la zona. In questi mesi sono state messe
in opera delle recinzioni a tutela dell'incolumità pubblica, in
relazione al rischio dei crolli dei tetti di copertura. Questo la
dice lunga sul fatto che a oggi questa ampia zona, invece di essere
valorizzata è diventata un rischio. Quando le proprietà pubbliche
diventano un rischio, dal nostro punto di vista, bisognerebbe
prendere una decisione e affrontare il problema, da una parte
mettendo in sicurezza l'area, dall'altra - è la parte che ci
interessa di più - esprimendo una volontà di natura politica e
amministrativa, per poter rilanciare e mettere nero su bianco delle
idee che abbiano una certa progettualità e pianificazione, per
poter sfruttare al meglio le proprietà pubbliche.
Apro ancora una piccola parentesi. Più volte anche in questa
legislatura, durante la discussione delle leggi finanziarie e dei
bilanci, ci siamo sovente detti, al di là di maggioranza e
opposizione, che la cosa più importante è utilizzare al meglio le
proprietà pubblica. Quindi con questa iniziativa vorremmo chiedere
all'Assessore competente "se sono previsti, nel breve termine,
interventi di manutenzione straordinaria o di rifacimento dei tetti
di copertura dei fabbricati in stato di pericolosità", perché
questo è il minimo che si deve comunque mettere in campo e fare. Il
secondo quesito, invece, "se vi sono progetti per un assetto
definitivo dell'area ex Cogne e quali sono gli intendimenti in
merito al futuro di tale area". Che non sia la solita risposta che
ci è stata fornita le volte precedenti: stiamo valutando, ci stiamo
pensando, dobbiamo sentirci con il Comune, dobbiamo confrontarci
con la Unités des Communes, dobbiamo confrontarci con le attività
commerciali, che lì in questo momento sono in difficoltà perché non
c'è sicurezza e invece di essere un
atout
diventa un peso e
un rischio. Ci piacerebbe un po' di concretezza da parte
dell'esecutivo: una risposta un po' pratica e concreta. Che ci
siano quantomeno delle idee chiare su cosa si intende fare e
soprattutto se c'è la volontà di fare qualcosa.
Presidente -
Ha chiesto la parola l'assessore Perron, ne
ha facoltà.
Perron (UV) -
Collega, come lei ha detto, è da tanto
tempo, fin dalla scorsa legislatura, che si susseguono
interrogazioni su questo argomento. Nel 1990, quando vennero
acquistati, questi immobili erano in condizioni assolutamente
precarie, quindi nel tempo, coinvolgendo diversi assessorati, si è
proceduto innanzitutto alla messa a norma degli stabili lato nord,
per adibirli ad aule scolastiche e laboratori vari. Ci sono anche
altri fabbricati - lei li conosce perché era un dirigente
dell'assessorato - che sono in pessimo stato di conservazione, che
sono stati recintati; due capannoni sul lato sud-est e sud-ovest
sono stati ristrutturati dall'Assessorato all'agricoltura e sono
tuttora in utilizzo. Negli anni successivi si è proceduto al
rifacimento delle coperture dei locali adibiti ad aule scolastiche,
successivamente il servizio manutenzione stabili non è più
intervenuto, se non per la posa di reti di protezione. Nel 2007
sono stati investiti 180 mila euro per ristrutturare una parte del
tetto e ancora nel 2009 sono stati eseguiti altri lavori. A oggi,
sotto il profilo dei lavori, non è previsto alcun intervento.
Si è cercato negli anni passati più volte di individuare quali
potessero essere le idee e le azioni da intraprendere per
recuperare l'utilità di tutta l'area Chavonne. L'area è stata
oggetto di numerosi interventi regionali un po' spezzettati: l'area
relativa ai capannoni e le condizioni nel loro complesso sono
nettamente migliorate. Ci sono ancora nel sito capannoni che
versano in pessimo stato di manutenzione. Quindi nel tempo - lei
non vuole sentirselo dire, ma è così - in accordo con il Comune o
sollecitando anche i Comuni interessati, si è cercato o si è
ipotizzato di intervenire sul complesso dell'area per cercare di
rafforzarne le caratteristiche di tipicità di quest'area, puntando
ad esempio per alcune parti sul turismo e sullo sport, in
abbinamento con l'artigianato, con interventi pubblici sia in
termini di finanziamento che in termini di realizzazione.
Recentemente è stato fatto un incontro con il Sindaco - parliamo
dell'autunno scorso - in cui sono state fatte delle valutazioni per
cercare di capire in che modo è possibile valorizzare meglio l'area
in questione. Proprio in quest'ottica si è deciso di inserirla nel
piano delle alienazioni e delle valorizzazioni immobiliari. Ferme
restando le destinazioni pubbliche, che già ci sono e sono
insediate in quell'area. Ovviamente anche noi auspicheremmo uno
sviluppo dell'area stessa, nello specifico di quelle porzioni che
sono libere, grazie magari ad interventi di privati - ecco il senso
dell'inserimento nel piano delle alienazioni - interessati alla
valorizzazione.
Riteniamo che le possibilità di sviluppo siano numerose: si può
spaziare dall'insediamento di attività artigianali o a fini
turistici, oppure al potenziamento di idee relative al
domaine
dello sport. In questo senso ritengo che la
collaborazione con il Comune sia di grande importanza, anche perché
sin dal 2013 condividiamo la proprietà di porzioni dell'area, in
quanto la Regione ha ceduto diversi terreni al Comune vincolandone
la destinazione. In questo senso, si sta cercando di guardare in
prospettiva per trovare proposte concrete, al fine di valorizzare
al meglio quest'area.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Nell'illustrare la nostra iniziativa,
avevo cercato di pungolare un po' di mordente all'Assessore che
avrebbe risposto alle sollecitazioni. Purtroppo non sono stato
molto efficace, perché la risposta purtroppo non solo non ci
soddisfa, ma esprime quasi una certa rassegnazione: abbiamo fatto
qualcosetta, cerchiamo di recintare quello che c'è, abbiamo messo
nel piano delle valorizzazioni un anno e più fa certi immobili.
Però a oggi le criticità sono tante, l'utilizzo di questi beni è
limitato, se non per quegli appezzamenti già conferiti
all'amministrazione comunale, e comunque non è previsto alcun tipo
di ristrutturazione, rifacimento o destinazione diversa nel
prossimo triennio. Per adesso abbiamo creato quella valvola di
sfogo di un'eventuale valorizzazione, ma da quello che ci risulta
poco o nulla è stato fatto.
Su questo, collega Perron, sicuramente noi vorremmo ritornarci,
perché è troppo importante in questo momento valorizzare le
proprietà pubbliche, soprattutto se strategiche e baricentriche. In
IV e in II Commissione chiederemo come gruppo ALPE di audire
l'amministrazione comunale e i dirigenti che si stanno occupando di
quest'area, per avere contezza della situazione e per mettere in
campo delle idee. Mi sembra che da parte dell'esecutivo poche siano
le idee e molto confuse. L'interesse mi sembra ancora più basso
rispetto alle precedenti risposte che ci erano state fornite in
quest'aula negli anni scorsi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK