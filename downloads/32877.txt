Consiglio Regionale della Valle d'Aosta - Oggetto del Consiglio n. 1423 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1423 del 20 ottobre 2010 - Resoconto
OGGETTO N. 1423/XIII - Interpellanza: "Valutazione delle
modalità di organizzazione dei concorsi pubblici
regionali".
Interpellanza
Ricordato l'incontro promosso dal SAVT il 1º ottobre 2010 sul
tema "l.r. 22/2010 nuova organizzazione enti comparto unico - l.
122/2010 manovra finanziaria: quali i riflessi sul futuro della
pubblica amministrazione in Valle d'Aosta";
Sottolineato che nel corso dell'incontro due relatori hanno
segnalato "un aspetto inquietante: la preparazione dei candidati
nei concorsi è sempre più scarsa" (La Stampa del 2 ottobre
2010);
Evidenziato che una delle ragioni addotte è stata una scuola
che non prepara a sufficienza;
Osservato che gli indicatori di base sulla scuola valdostana,
presentati nel corso della giornata di studi del 24 settembre 2010
dall'Assessorato regionale istruzione e cultura, rilevano una
fotografia positiva, normalmente sopra la media nazionale;
i sottoscritti Consiglieri regionali
Interpellano
il governo regionale per sapere:
1) se condivide il nesso tra numero bassissimo di idonei ai
concorsi e la qualità della scuola valdostana;
2) se non ritiene opportuno avviare una valutazione, con
conseguente eventuale ripensamento, sulle modalità con le quali
sono organizzati i concorsi al fine di assicurare la migliore
selezione possibile all'Amministrazione e il massimo delle
opportunità ai concorrenti.
F.to: Rigo - Donzel
Président
- La parole au Conseiller Rigo.
Rigo (PD)
- Grazie Presidente.
Da un po' di tempo volevo presentare un'iniziativa consiliare
relativa ai concorsi pubblici. Ne avevo parlato al gruppo, ma ne
avevo parlato anche con alcuni consiglieri regionali. La domanda
che mi ponevo era questa: i concorsi, così come sono regolamentati
e organizzati, sono effettivamente capaci di esprimere la migliore
selezione per ricoprire, in particolare, ruoli alti e medio alti
della pubblica amministrazione? Non dubito che i concorsi pubblici
banditi in Valle d'Aosta siano condotti e gestiti in modo corretto,
puntuale e trasparente; spesso però è ricorrente questa frase:
"È bravo, un concorso più che brillante, ma non basta per essere
o anche per diventare un capace dirigente o funzionario"
.
Allora cosa premiano i concorsi? Forse è banale questa domanda, ma
ho approfittato delle valutazioni presentate nel corso
dell'incontro promosso dal SAVT, quello di cui abbiamo parlato
prima, dalla dott.ssa Badery, Coordinatrice del Dipartimento del
personale regionale e dal Presidente del Consiglio permanente degli
enti locali, Gerandin per presentare questa interpellanza. In
quella occasione i due relatori hanno parlato, con rammarico, del
fatto che "la preparazione dei candidati nei concorsi è sempre più
scarsa", "concorsi specifici, tanti candidati e pochissimi
idonei".
E la domanda posta con preoccupazione è stata: "cosa sta
succedendo nella scuola, nei giovani?" È evidente che
l'interrogativo posto nel salone del CRAL Cogne non è proprio in
linea con quanto riportato dagli indicatori di base sulla scuola
valdostana, presentati lo scorso mese di settembre. Certo, un conto
è prepararsi ad un esame scolastico, altra cosa è partecipare ad un
concorso pubblico, ma mi chiedo: c'è o non c'è un rapporto diretto
fra la preparazione scolastica e la capacità di superare un esame
concorsuale? La nostra scuola riesce forse a fornire bene (lo
dicono gli indicatori) competenze disciplinari generali, ma, forse,
uno scarso orientamento alla soluzione dei problemi e ai risultati
concreti? Mi chiedo ancora: come conciliare il fatto che i nostri
concorsi pubblici, a livelli elevati, sono specialistici, mentre
nel quotidiano, sapete benissimo, in particolare il Governo, la
pubblica amministrazione cerca figure professionali più compatibili
con la flessibilizzazione, tant'è vero che anche per incarichi
dirigenziali, se non sbaglio, c'è una notevole mobilità, che
prescinde dalle prove superate a livello concorsuale. Per
concludere: gli alunni valdostani sono ormai da due anni ai primi
posti nelle prove nazionali al termine della scuola secondaria di
primo grado, questi sono dati certificati; nelle prove concorsuali
sono pochi i valdostani che risultano idonei, anche questo è un
fatto; i concorsi pubblici banditi dalla pubblica amministrazione
riescono effettivamente a selezionare i migliori a tutti i livelli,
in particolare ad individuare la nostra classe dirigente? Non so se
anche il Presidente della Regione si è mai posto il problema se il
concorso pubblico, così come regolamentato, sia lo strumento più
idoneo per selezionare i dipendenti della pubblica amministrazione;
credo però che una riflessione sul tema vada fatta, in particolare
rispetto alla selezione della nostra classe dirigente. E,
ovviamente, anche alla luce delle preoccupazioni espresse nel corso
della riunione promossa dal sindacato. Attendo fiducioso una
risposta.
Président
- La parole au Président de la Région,
Rollandin.
Rollandin (UV)
- Grazie Presidente.
Le richieste di chiarimento, e in qualche modo le osservazioni
fatte, hanno una duplice intenzione: da una parte, si fa una
considerazione di fondo sulla preparazione a livello scolastico;
dall'altra, si dice: ma è possibile che ad una buona preparazione a
livello scolastico non corrisponda un reale successo nella
partecipazione ai concorsi? Questa dicotomia lascia una serie di
perplessità e punti interrogativi su cui è giusto riflettere. Credo
che le valutazioni sulla preparazione a livello scolastico siano
corrette, su questo penso che l'Assessore, in diverse occasioni,
abbia avuto modo di dire anche le valutazioni fatte in modo
comparato con il resto, dando delle posizioni molto buone per
quanto riguarda la scuola valdostana. Quello che succede a livello
di concorsi e come sono impostate le prove di concorso portano a
cambiare le modalità di approccio rispetto alla preparazione e
questo evidenzia un primo punto; raramente si è cercato di
immaginare un trasferimento delle esigenze della pubblica
amministrazione in un contesto che possa essere compatibile con un
qualche coinvolgimento della formazione scolastica, ossia i
programmi scolastici hanno un taglio che è indipendente
dall'esigenza della Regione; questo è un dato di fatto purtroppo:
la pubblica amministrazione viaggia per i fatti suoi! Quando ho
bisogno di avere un funzionario che si occupi degli affari europei,
vado a bandire un concorso per individuare la persona che meglio
potrebbe occupare il posto; quando vado a prendere uno stesso
funzionario, ma per la sanità, chiedo delle situazioni, preparo
delle prove di esame, che poi sono fatte dagli uffici come
ricordava il collega... ecco non c'è mai stato il tentativo di
provare a vedere come, senza interferire, perché bisogna fare
attenzione al discorso dell'interferenza nell'ambito scolastico;
come sapete, giustamente, i programmi scolastici hanno un loro
percorso. Ecco questa riflessione è stata fatta nel momento in cui
abbiamo pensato alla riorganizzazione dell'Amministrazione
regionale, anche con riferimento a come selezionare le persone,
perché non va dimenticato l'altro aspetto: ovvero, quando assumi
una persona o la metti in prova, ci sono in teoria sei mesi, che
poi regolarmente servono a molto poco, è difficile che nel periodo
di prova uno dica alla persona che non va bene. Sarebbe sicuramente
molto più efficace... al di là del concorso, che dovrebbe chiarire
qual è la formazione di base, poi dovrebbe esserci... se posso
mutuare quello che succede in alcuni corpi, ossia, quando faccio la
selezione per i forestali o i vigili del fuoco, c'è una selezione
di base e poi c'è un corso specifico. Quella che andrà individuata
è una preparazione per un investimento nell'Amministrazione,
soprattutto in alcuni settori, però cado nell'altra difficoltà; noi
andiamo oggi verso un comparto unico, ho un funzionario che oggi
lavora agli Affari europei e che domani mi dirà:
"scusa, non
voglio più lavorare agli Affari europei, voglio andare a lavorare
in un comune"
, io non è che posso... agli stessi livelli stiamo
facendo di tutto per agevolare anche il discorso della
territorializzazione dell'occupazione, come posso rifiutare? Quante
volte sento dire dai responsabili o dai coordinatori:
"ma va via
questa persona che era brava"
, però questa persona vuole fare
un'esperienza diversa per diverse ragioni, chiede di lasciare e
difficilmente si hanno delle ragioni per dire di no.
Ho voluto portare questi brevi esempi per dire che la
riflessione su questo va fatta; ad oggi non abbiamo ancora
individuato una soluzione anche per le difficoltà oggettive di
comparti che non sono per oggi comunicanti, anzi vorrei dire che ci
sono delle difficoltà oggettive nel riuscire progressivamente ad
andare in questa direzione. Una delle ipotesi che è allo studio è
quella di esaminare la possibilità anzitutto di fare dei corsi
preparatori alla parte d'esame per tutti, ossia dire su cosa
dobbiamo prepararci, perché l'esame dà solo una preparazione di
base, poi tu che passi il concorso sei spostato non sai dove.
Per venire alla risposta, che credo fosse nelle attese del
collega, condivido il fatto che una riflessione seria su questo
dovrà essere fatta, nel senso che possibilmente dovremo fare
qualche proposta operativa, che non so se sarà la soluzione
definitiva, ma potrebbe aiutare a migliorare la situazione attuale,
dove oggettivamente quello che il collega ha detto è realtà. Qui mi
avevano fatto presente un caso in cui le domande di ammissione sono
state 462, gli ammessi alla prima prova scritta del concorso: 343,
gli ammessi alla seconda prova: 152, gli ammessi alla prova orale:
102, gli idonei: 93; qui è già un successo, però per dire che le
proporzioni sono sempre queste. Ora, la mia conclusione, che è
quella condivisa con l'Assessore competente e con le strutture, è
che sicuramente il non successo pieno nei concorsi non è da
addebitare alla formazione scolastica. Diverso invece è il modo di
approccio ai concorsi, cosa che va rivista, ma anche nelle modalità
con cui questi concorsi vengono preparati, perché adesso è tutto
tecnico, per cui da un concorso all'altro ci sono anche delle
differenze sostanziali. Sono umanamente comprensibili, ma possono
creare poi dei problemi ad altre amministrazioni.
Voglio ricordare che, dopo l'approvazione della legge regionale
n. 22 sulla riforma della pubblica amministrazione, stiamo cercando
di fare dei concorsi che valgano per tutta la regione, perché
adesso c'era il grosso problema che ad un certo momento avevo un
dipendente di un Comune che chiedeva di venire in Regione, ma oggi,
per fare questo, deve avere al contempo uno della Regione che
chiede di andare in quel Comune. Se non c'è più questa formula,
ossia oggi ho una serie di Comuni, che per un posto fanno dei
concorsi con delle spese e alla fine arrivano a non avere nemmeno
un idoneo. Se c'è per le singoli posizioni una proposta unica,
allora posso avere una graduatoria e posso sempre più individuare
un percorso che abbini la figura interessata con la localizzazione
definitiva che sia più attinente alle esigenze dell'interessato e
alla convenienza dell'Amministrazione. Concludendo, credo che su
questo ci siano delle proposte di riforma possibili, tenuto conto
che difficilmente troveremo la formula magica, perché ho provato a
chiedere ai colleghi, per tutti è la stessa situazione, purtroppo a
livello generale c'è la stessa difficoltà. Se non ci sono dei corsi
preparatori specifici, difficilmente riusciamo a risolvere questa
problematica, che è seria e che va affrontata.
Président
- La parole au Conseiller Rigo.
Rigo (PD)
- Grazie Presidente.
Oggi con questa iniziativa abbiamo voluto trasmettere al Governo
regionale la nostra preoccupazione, a volte anche il nostro disagio
a leggere alcuni numeri, anche quelli elencati dal Presidente su un
rapporto fra concorso e mondo del lavoro che non ci soddisfa, ma
non soddisfa nessuno credo. La società cambia velocemente, in
questo caso la politica non può fare finta di niente e aspettare
che questo cambiamento veloce la contamini. Dobbiamo riflettere,
perché siamo noi quelli che dobbiamo dare degli indirizzi per
vedere se possiamo raddrizzare una situazione che è anomala e non
soddisfa - ripeto - né chi fa i concorsi, né la pubblica
amministrazione. Credo sia finito il momento di riflettere su
questo tema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK