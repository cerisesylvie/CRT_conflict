Consiglio Regionale della Valle d'Aosta - Oggetto del Consiglio n. 123 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 123 del 25 settembre 2013 - Resoconto
OGGETTO N. 123/XIV - Interpellanza: "Problematiche relative
alla cessione in locazione di una porzione di immobile sito in
comune di Arnad alla società J.P. Broglia".
Presidente -
Per l'illustrazione, la parola al collega
Nogara.
Nogara (UVP) -
Merci Présidente.
Oggi in questo Consiglio regionale vogliamo portare alla vostra
attenzione una situazione, a nostro parere, assurda che ha colpito
una ditta leader nel suo settore, che rischia seriamente di fermare
la sua attività, nonostante la sua sana situazione economica, per
il comportamento a dir poco inspiegabile da parte
dell'Amministrazione regionale e, in particolar modo, di Vallée
d'Aoste Structure, società interamente controllata dalla Regione
per il tramite di Finaosta.
Veniamo ai fatti. Stiamo parlando della ditta Broglia di Arnad,
questa ditta nel 2004, decide per ampliarsi, proprio perché, come
vi dicevo, è una ditta sana, e per poter lavorare meglio nel suo
settore, prende in locazione uno stabile, un immobile di proprietà
dell'Amministrazione regionale. Nel 2004 stipula un contratto con
l'Amministrazione regionale, in quel momento con il Patrimonio
stipula questo contratto, dove era previsto anticipatamente di
versare cinque anni di mensilità, ed affitta questo stabile formato
da un piano terreno e da un primo piano.
Vanno avanti, appena affittato la ditta Broglia immediatamente
si dà da fare, mette a norma tutto quello che c'è da mettere a
norma in questo stabile, fa tutte le varie spese, in tutto la ditta
Broglia ha speso 320.000 euro per mettere a norma lo stabile, di
cui 120.000 euro sono stati riconosciuti dalla Regione, dove gli è
stato riconosciuto anche un contributo. Finita la messa a norma del
piano terreno, dove hanno iniziato la loro attività, portano tutta
la documentazione, come si fa sempre, in Comune per avere la DIA,
per mettere a norma anche il primo piano, e qui iniziano i primi
problemi per la ditta Broglia, perché cosa succede? Il Comune gli
dice:
"guarda, non ti possiamo rilasciare nessuna
autorizzazione, perché ci sono dei problemi legati a questa parte
di fabbricato"
. Siccome dal novembre 2006 passa tutto, come
sono passati tutti i beni immobili dell'Amministrazione regionale,
sotto Vallée d'Aoste Structure, iniziano verbalmente a chiedere
spiegazioni a Vallée d'Aoste Structure su quali sono i motivi per
cui non si può andare avanti nei lavori del primo piano di questo
capannone...nessuna risposta. Alla fine la ditta Broglia inizia a
mandare giustamente le lettere, dall'avvocato, per sapere, perché
loro avevano preso proprio questo capannone perché si volevano
ingrandire, perché volevano lavorare e hanno assunto delle persone.
Eppure qui non c'è stato niente da fare, non c'è stata nessuna
risposta, neanche a delle lettere dell'avvocato, da parte di Vallée
d'Aoste Structure.
A questo punto la ditta Broglia cosa decide di fare? Visto che
diverse ditte importanti della zona di Arnad hanno comprato parte
di questo capannone, decide di chiedere a Vallée d'Aoste Structure
se è disposta a vendere la loro porzione di fabbricato e qui
iniziano ad esserci le prime sorprese, nel senso che si ha in mano
un...a quanto sono state vendute queste parti di questo capannone
alle varie aziende...soprattutto anche del posto e la vendita al
metro quadro di questo capannone è stata uguale per tutti, cioè
tutti hanno comprato allo stesso prezzo! Vi voglio specificare
bene: questo è un capannone dove sono state solo fatte delle
tramezze in mezzo, ma il capannone è uguale per tutti! Il tetto è
uguale, tutto è uguale! Eppure alla ditta Broglia verbalmente
subito è stato fatto un prezzo tre volte superiore a quello che è
stato venduto agli altri e, notate bene, per iscritto due volte
superiore a quello che è stato fatto a tutte le altre società!
Allora, qua è chiaro che a questo punto la ditta Broglia cosa fa?
Incomincia a dire: "sentite, io qua mi trovo nella situazione che,
se me lo volete vendere, me lo fate strapagare; sto pagando un
affitto dove non posso sfruttare tutta la volumetria, tutti gli
spazi di questo capannone che a me servono per il mio lavoro,
almeno provo a non pagare più l'affitto, a vedere quali sono le
reazioni di Vallée d'Aoste Structure a questa cosa!".
Le reazioni di Vallée d'Aoste Structure a questa decisione della
ditta Broglia sono quelle di una richiesta di sfratto per morosità!
Allora a questo punto la ditta Broglia ha l'accesso a tutti i
documenti, perciò va in Comune di Arnad, chiede tutta la
documentazione sul capannone e udite, udite cosa viene fuori! Che
il primo piano è praticamente abusivo, completamente! Allora ci
ritroviamo nella situazione che un'Amministrazione regionale,
prima, e Vallée d'Aoste Structure, dopo, affitta e pretende anche
un affitto di una parte di un fabbricato che è abusivo! E,
permettetemi, non penso che nessuno la sapesse una cosa del genere,
soprattutto Vallée d'Aoste Structure che in quegli anni ha avuto
questo contenzioso con la ditta Broglia.
Oltretutto poi, quando è stato fatto il primo prezzo e il
secondo prezzo alla ditta Broglia per iscritto, che è l'unica
lettera che abbiamo in fondo poi della Vallée d'Aoste Structure,
c'è anche una parte...perché il prezzo era molto più alto, ma
riconoscono una parte di lavori che devono essere fatti da Vallée
d'Aoste Structure. Io ho cercato un po' e ho trovato una delibera
dove l'Amministrazione regionale dà circa 400.000 euro...senza
circa, perché sono 399.000 euro a Vallée d'Aoste Structure per
mettere a norma, e qua ho tutta la delibera: "interventi di
manutenzione straordinaria: interventi di rifacimento di impianti
tecnologici al piano terra e di miglioramento dell'efficienza
termica dell'edificio, oltre ad esecuzione di bonifiche di
situazioni di potenziale inquinamento ed eliminazione di degradi".
Vorrei anche sapere, da chi mi risponderà a quest'interpellanza,
che fine hanno fatto questi soldi, perché non si è visto nessuno
fare dei lavori a Vallée d'Aoste Structure! Tra l'altro, in
quest'aula ci sono molte persone che sono a conoscenza di questa
situazione, perché la ditta Broglia aveva provato ad interpellare
tantissime persone che sono qua in questa sala e penso che anche il
Presidente della Giunta sapesse benissimo le condizioni in cui si è
trovata questa ditta. Ecco, io qua non so chi mi risponderà, io mi
rivolgo all'Assessore, dico, bisognerebbe valutare proprio bene
questa situazione, perché noi ci ritroviamo...io tante volte ho
sentito in questa sala...si è sentito spesso parlare e si è anche
deliberato in questa sala...nell'aprile del 2007 la delibera n.
2625 era proprio una delibera per dare indirizzi strategici e per
poter far ripartire proprio dalla piccola e dalla media impresa per
rilanciare la nostra economia. Beh, se noi, come Amministrazione,
ci comportiamo in questo modo scorretto, scorrettissimo secondo me,
la media e piccola impresa sana state tranquilli che non va da
nessuna parte!
Président -
Pour la réponse, la parole à l'Assesseur
Marquis.
Marquis (SA) -
Grazie Presidente. Trattasi di una vicenda
triste perché relativa ad un disaccordo tra conduttore e locatore,
dove il conduttore è un'impresa che opera nell'economia in Valle
d'Aosta.
Per rispondere a quest'interpellanza, in funzione di quelli che
sono stati i contributi e come sono stati forniti da Vallée d'Aoste
Structure, faccio una breve premessa. Questa vicenda inizia, come è
stato detto poc'anzi, nel 2004 quando l'Amministrazione regionale
ha stipulato un contratto con la ditta Broglia per la locazione di
una porzione dello stabile denominato "ex Saiform" sito in Arnad.
Nel rapporto contrattuale originale il conduttore si faceva carico
di una serie di interventi, che sono stati poi eseguiti a suo
carico, per la messa a norma e l'adeguamento dell'immobile a fronte
anche di un contributo, che all'epoca era stato fornito
dall'Amministrazione regionale. Nel 2006 lo stabile viene passato
in gestione a Vallée d'Aoste Structure e da lì in avanti la
questione viene gestita dalla società.
Il contratto originario sottoscritto nel 2004 è un contratto con
scadenza nel 2011 e prevedeva un rinnovo tacito al termine del
periodo fissato. Nel settembre 2004 è stato redatto il verbale di
consegna al momento dell'ingresso nell'immobile della ditta Broglia
e l'immobile era stato ritenuto idoneo alle proprie esigenze da
parte della stessa ditta, fatta salva la necessità di realizzare
alcuni lavori di adeguamento ed ammodernamento secondo le modalità
che erano previste all'interno del contratto di locazione.
L'articolo 15 del contratto prevede che gli interventi di
manutenzione straordinaria, di messa a norma e di adeguamento
dell'immobile, ad esclusione degli elementi portanti e della
copertura, siano a completo carico della società, mentre, con
riferimento ai vizi rilevati nella comunicazione Broglia nel maggio
2008, si precisa che la società VdA Structure, a seguito di
segnalazione, ha disposto un'apposita perizia, la quale ha dato
esito negativo in merito all'esistenza di mancanze strutturali.
Cosa è successo? Nel momento in cui era stata avanzata la richiesta
di acquisizione dell'immobile alla Regione, nello stesso anno la
ditta Broglia aveva lamentato dei problemi di natura strutturale
sull'immobile e proprio da questo ne era conseguita questa perizia
che era stata commissionata da VdA Structure e, come dicevo prima,
l'esito è stato negativo. La porzione dell'immobile in oggetto,
quindi, come dicevamo prima, è rientrata nell'ambito del programma
dismissioni, che era stato a sua volta determinato dal Consiglio
regionale.
Per quanto concerne la valutazione del prezzo del fabbricato
occupato dalla società, è da evidenziarsi che questo è avvenuto
mediante una perizia asseverata. Nell'effettuare questa
valutazione, è stato adottato il metodo comparativo, o di mercato,
basato sul confronto fra la proprietà in essere e altri beni che
potevano essere comparati con il caso specifico e che erano stati
recentemente compravenduti, o correntemente offerti sullo stesso
mercato, o su piazze concorrenziali. In particolare però, nel
determinare il valore di mercato della proprietà in oggetto, nello
stato d'uso riscontrato alla data della stima, si è dapprima
stimato il valore di mercato del fabbricato come se fosse stato
ristrutturato, perché il fabbricato aveva delle situazioni su cui
si doveva intervenire e sono stati poi detratti i costi dei lavori
ancora da sostenere per l'adeguamento edilizio (serramenti e
portoni, pavimentazione interna e sottofondo, controsoffitti) e per
l'adeguamento impiantistico, con degli interventi relativi
all'impianto idrico e termosanitario.
Da lì in avanti c'è stato il problema che la ditta Broglia ha
sospeso i pagamenti, perché ci sono oggi in arretrato più di cinque
anni di pagamenti di locazione. In quella situazione, nonostante
VdA Structure abbia evidenziato di aver sempre cercato un rapporto
di dialogo prima di adire vie legali sulla questione, tenuto conto
anche della responsabilità di amministratori di una pubblica
società, VdA Structure ha intrapreso sostanzialmente quella che era
l'unica strada, a dir loro, perseguibile a fronte di una situazione
di questo genere: è stata attivata una causa per ottenere la
corresponsione del canone dovuto.
Per quanto concerne: quali sono gli intendimenti per una vicenda
di questo genere
...
come ho detto all'inizio dell'intervento,
io mi rammarico per la problematica che si è creata, ma stante la
situazione che è stata rappresentata e che oggi è in via di
definizione sotto un profilo giudiziario, credo che la soluzione
non possa essere diversa da quello che sarà l'esito del
procedimento giudiziario in atto in quanto, non ci sono oggi dei
margini per poter intervenire sulla vicenda. Questo è quanto.
Grazie.
Président -
Pour la réplique, la parole au collègue
Nogara.
Nogara (UVP) -
Grazie.
Mi scusi, Assessore Marquis, ma la sua risposta, come penso
abbiano sentito tutti, non ha convinto nessuno, credo, perché qua
ci sono diverse cose che non funzionano. Anzitutto lei mi ha
parlato della perizia anche al momento dell'acquisto, lei mi deve
spiegare una cosa, ma soprattutto io mi riferisco a lei, perché lei
è il mio interlocutore, ma vorrei sapere chi ha fatto queste
perizie...cosa è successo in questa zona? Per un qualcuno sono
state fatte delle perizie ad hoc, perché il periodo è sempre lo
stesso che hanno acquistato...per qualcuno che ha acquistato in
quella zona in quel capannone c'è stata una perizia favorevole e
per i Broglia no. A me risulta che la stessa società che ha fatto
le perizie per Broglia ha fatto le perizie per gli altri, allora
c'è qualcosa che non funziona, c'è da una parte...come se noi
adesso dividessimo questa sala: da questa parte mi faccio una
perizia che è 100 e da questa me la faccio da 200. C'è
qualcosa...deve spiegarmi lei cosa c'è che non va, qual è la
motivazione per queste perizie così diverse...
(interruzione di un Consigliere, fuori microfono)
...io mi riferisco a voi, perché a chi devo riferirmi? Io mi
riferisco a voi come Giunta, perché probabilmente qua siamo di
nuovo di fronte ad una situazione dove delle persone probabilmente
messe dentro nelle partecipate a gestire delle partecipate non le
stanno gestendo professionalmente come dovrebbero essere gestite.
Perché, leggendo gli atti di questa vicenda, mi sembra insomma che
non sia così limpida la cosa, poi lei, Presidente, la conosce
benissimo...sa benissimo com'è questa vicenda, perché so benissimo
che hanno parlato anche con lei, perciò non è questo il
problema.
Lei mi ha detto del tribunale, Assessore, che sono andati in
tribunale, sì, è vero, ma le hanno raccontato com'è andata? Perché
in tribunale in queste situazioni, se fosse un appartamento, ti
lasciano un po' di tempo, perché è inverno, hai i figli, nei
capannoni, in strutture industriali come queste, se sei moroso, ti
danno dieci giorni di tempo per fare armi e bagagli ed uscire. Il
giudice in questo caso, per chiudere la vicenda, ha dato otto mesi
di tempo alla società Broglia per uscire, ha riconosciuto alla
ditta Broglia lo scalare del 50 per cento degli affitti che dovrà a
Vallée d'Aoste Structure.
In più c'è un'altra cosa importante che bisogna dire: la ditta
Broglia proprio prima di questo giudizio, per far vedere la sua
buona fede in tutto questo, ha versato 22 mila a Vallée d'Aoste
Structure per fargli vedere che non era un fatto di non pagare
l'affitto, ma queste persone volevano solo avere delle risposte,
sul perché dovevano pagare un affitto per una struttura di cui
potevano usufruire solo per il 65 per cento; perché dovevano pagare
un affitto per tutta la struttura; perché quando loro hanno
richiesto di comprare questa struttura, gli è stata fatta una
perizia sempre dalla stessa società che ha fatto la perizia per
tutti gli altri che hanno acquistato ad Arnad questa struttura...ci
sono otto società che hanno comprato lì, hanno tutte avuto gli
stessi prezzi, sono qua...sono 261 euro al metro e hanno pagato
tutti la stessa cifra. Allora qui c'è qualcosa che non funziona, io
le chiedo, Assessore, se c'è qualcosa che si possa fare, di farlo!
Perché effettivamente una ditta come la ditta Broglia, che è stata
ultra premiata dappertutto - e soprattutto alla Fiera di Sant'Orso
per la loro attività di mobilieri di restauratori -, rischia di
stare in mezzo ad una strada, se questo è quello che volete, è un
attimo andare avanti con tutto, però io mi appello ancora una volta
a lei se si può fare qualcosa...si deve fare qualcosa! Grazie.
Président -
Point n° 35 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK