Consiglio Regionale della Valle d'Aosta - Oggetto del Consiglio n. 3263 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3263 del 8 febbraio 2024 - Resoconto
OGGETTO N. 3263/XVI - Interpellanza: "Motivi del ricorso
dinanzi alla Corte costituzionale in ordine alla disposizione sul
riparto del concorso alla finanza pubblica da parte dei comuni di
cui all'articolo 6ter del DL 132/2023".
Bertin (Presidente) -
Riprendiamo i lavori. Siamo al
punto all'ordine del giorno n. 72.
Per illustrare l'interpellanza, il Consigliere Aggravi si è
prenotato: ne ha facoltà.
Aggravi (RV) -
Questa interpellanza verte sostanzialmente
su un argomento che è riassunto all'interno di una delibera di
Giunta, la 54/2024, che riguarda la decisione della Giunta
regionale di proporre ricorso dinanzi alla Corte costituzionale
avverso al decreto legge 29 settembre 2023 n. 132 e in particolare
nella sua conversione, all'articolo 6ter, ha introdotto un
passaggio che, oltre a riguardare i Comuni, Province e città
metropolitane, cita la Valle d'Aosta ed in particolare prevede che
la quota dei Comuni appartenenti al territorio della Valle d'Aosta
sia versato dalla Regione... ma non voglio anticipare la prima
risposta del Presidente. Sostanzialmente, questo decreto, in
particolare nella conversione, ha previsto un ulteriore contributo
che dovrebbe essere dato allo Stato da parte dei Comuni, ovvero, da
parte della Regione, perché tra l'altro prevede che, nel caso in
cui non arrivi da parte dei Comuni, ci sarebbe la previsione che
sia la Regione ad andare a versarlo.
È un'annosa questione, se vogliamo, che torna all'attenzione
della nostra realtà, quella dei contributi che vengono chiesti per
la finanza pubblica da parte dello Stato: infatti, la prima domanda
che poniamo - seppur un po' leziosa anche questa, però è utile al
contesto - è capire quali motivazioni hanno portato la Giunta
regionale a promuovere il ricorso promosso dalla delibera di Giunta
citata.
La seconda domanda chiede, invece, quali siano le voci che
compongono il contributo al concorso della Regione al riequilibrio
della finanza pubblica; perché facciamo questa domanda? Di fatto,
oggi, se vogliamo, dal punto di vista della legislazione vigente,
noi abbiamo l'accordo del 2018 che prevedeva un contributo della
Regione autonoma Valle d'Aosta alla finanza pubblica, che era stato
stabilito in 194.726.000 euro per l'anno 2018, 112.807.000 euro per
il 2019 e poi una decorrenza di 102.807.000 euro dal 2020, che poi,
nel corso di quelli che sono stati gli anni successivi, ha
ulteriormente beneficiato di decurtazioni, anche a fronte
dell'evolversi, in particolare, del periodo pandemico e avevamo già
avuto modo anche di parlarne sia con il presidente Lavevaz e forse
anche con lo stesso presidente Testolin con delle ulteriori
iniziative.
Quello che ci si trova all'interno della conversione del decreto
legge che è relativo a disposizioni urgenti in materia di proroga
di termini normativi e versamenti fiscali, è un ulteriore
contributo che fa riferimento in particolare agli Enti locali.
In ultimo, la terza domanda chiede se vi siano state
interlocuzioni con i nostri parlamentari, ovviamente sul punto,
ovvero anche con rappresentanti del Governo nazionale sulla
tematica oggetto di ricorso.
Presidente -
Risponde il Presidente della Regione.
Testolin (UV) -
Una parte della risposta è evidentemente
contenuta all'interno della delibera n. 54/2024.
Le motivazioni del ricorso, che sono quelle illustrate nella
deliberazione della Giunta regionale 54/2024, si fondano sulla
ritenuta illegittimità costituzionale dell'articolo 6ter, comma 4
introdotto in sede di conversione dal decreto legislativo 132/2023
con legge 170/2023.
Con questa disposizione, che interviene nel procedimento di
determinazione del riparto del concorso alla finanza pubblica a
carico dei Comuni, delle Province e delle Città metropolitane,
sostituendo il comma 853 dell'articolo 1 della legge 178/2020, è
stato previsto un contributo aggiuntivo per il risanamento della
finanza pubblica, posto direttamente a carico dei Comuni
valdostani, determinato dallo Stato separatamente dal contributo
previsto a carico della Regione.
In sostanza, è stato disposto unilateralmente, per gli anni
2024-2025, un contributo aggiuntivo al risanamento della finanza
pubblica anche a carico dei Comuni valdostani, nonostante il
contributo alla finanza pubblica sia stato determinato per la
Regione Valle d'Aosta e per i suoi Enti locali con un accordo
bilaterale sottoscritto in data 17 novembre 2018 e recepito
dall'articolo 1, commi dal 876 al 879, della legge 30 dicembre 2018
n. 145, valevole sino all'anno 2025, così come confermato
dall'accordo bilaterale, sottoscritto in data 20 settembre del 2021
e recepito dall'articolo 1, comma 559, della legge 30 del dicembre
del 2021 n. 234.
Come evidenziato dalla deliberazione 54, per costante
giurisprudenza costituzionale, i rapporti finanziari con lo Stato e
le Autonomie speciali sono regolati dal principio dell'accordo, per
cui lo Stato può imporre i contributi al risanamento della finanza
pubblica anche a carico delle Regioni a Statuto speciale e degli
Enti locali da essa finanziati, a condizione, però, che ciò avvenga
attraverso accordi bilaterali con ciascuna Regione autonoma e
quindi con il loro previo coinvolgimento.
Per quanto riguarda la seconda questione, il contributo della
Regione al riequilibrio della finanza pubblica ammonta per l'anno
2024 a circa 82.819.000 euro, determinati dalla somma di 82.246.000
euro, previsti dall'articolo 1, comma 559, della legge 30 dicembre
2021 n. 234, che abbiamo riportato in precedenza, e 573 mila di cui
all'articolo 1, comma 850, della legge 30 dicembre 2020 n. 178, che
prevede per ciascuno degli anni, dal 2023 al 2025, un contributo
aggiuntivo a carico delle Regioni e delle Province autonome di
complessivi 196 milioni di euro, di cui la quota parte nostra è
quella identificata in 573 mila, con una quota a carico della
Regione Valle d'Aosta determinata in quell'importo, per ciascuno
degli anni dal 2023 al 2025, con decreto del Presidente del
Consiglio dei Ministri del 4 ottobre 2023 (poi le faccio una copia
perché questi numeri, evidentemente, sono difficili da
trattenere).
In merito al quesito "Se vi siano poi state interlocuzioni con i
nostri parlamentari, ovvero con il Governo nazionale": come
ricordato la disposizione impugnata è stata introdotta nel decreto
legislativo 132/2023 in sede della sua conversione in legge, il che
evidenzia di per sé come non siano stati possibili dei confronti né
con il Ministero alle finanze né con i parlamentari valdostani.
Presidente -
Consigliere Aggravi.
Aggravi (RV) -
Ringrazio il Presidente: abbia pazienza
per la prima domanda ma, sa, capita spesso che reciprocamente sia
esponenti del Governo che esponenti dell'opposizione si sentano
dire cose che si possono ritrovare nei documenti ma, fino a prova
contraria, le nostre sedute sono anche pubbliche... lo dico solo
per dovere di cronaca.
La ringrazio per la copia della risposta. Sulla composizione,
magari, farò un approfondimento a parte, perchè è vero che c'è
stato un riordino rispetto a quello che era al passato, dove
c'erano tutta una serie di quote, ma con la copia penso di poter
ricostruire le cifre.
Spiace - e, per carità, si capisce che anche le tempistiche non
abbiano aiutato - che non ci siano state delle interlocuzioni anche
utili per poter magari cercare una soluzione non dico transattiva,
ma che potesse evitare questo ricorso; però, a questo punto,
vedremo quale sarà l'evolversi della situazione e, eventualmente,
anche se ci sarà la possibilità di ovviare nei confronti di questa
previsione che, giustamente, va contro quello che è anche il regime
di leale collaborazione, soprattutto d'interlocuzione, laddove si
prevedono dei nuovi contributi di finanza pubblica, e non
soltanto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK