Consiglio Regionale della Valle d'Aosta - Oggetto del Consiglio n. 163 del 29 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 163 del 29 marzo 1982 - Resoconto
OGGETTO N. 163/VII - INIZIO DELL'ESAME DEI DISEGNI DI LEGGE
N. 346 E N. 347 CONCERNENTI IL BILANCIO DI PREVISIONE DELLA REGIONE
AUTONOMA VALLE D'AOSTA - (Relatore l'Assessore alle
Finanze).
PRESIDENTE
: Colleghi Consiglieri, la parola va
all'Assessore alle Finanze, Ramera, per l'illustrazione della
relazione.
RAMERA - (D.C.):
L'abbinamento degli oggetti iscritti ai
nn. 21 e 22 dell'ordine del giorno è motivato dal fatto che
trattasi di oggetti necessariamente collegati e spiega anche
brevemente il perché vi sono alcuni appunti sulla legge
finanziaria.
La legge di bilancio ha soltanto forma di legge e può soltanto
comprendere le spese che la legislazione in vigore consente di
iscrivere; non è infatti possibile prevedere nuove e maggiori
spese, se non attraverso leggi sostanziali di intervento. Un
contemperamento a questo principio si è avuto con l'introduzione
del meccanismo della legge finanziaria, che avendo requisiti di
legge sostanziale consente di operare modifiche e integrazioni a
disposizione legislativa aventi un riflesso sul bilancio al fine di
adeguare le spese agli obiettivi prefissati.
A tali concetti si ispira la legge finanziaria presentata dalla
Giunta regionale contemporaneamente alla legge di bilancio e i cui
riflessi si evidenziano immediatamente sul bilancio 1982.
Tutti gli interventi previsti dall'articolato e dalla legge
finanziaria trovano riscontro nei Capitoli del bilancio 1982, onde
rendere rispondente il bilancio stesso agli indirizzi programmatici
della Giunta regionale.
La legge finanziaria va quindi esaminata in diretta correlazione
con il bilancio regionale, in quanto un esame parziale può
offuscare quella visione d'assieme che solo con l'esame del
bilancio si ottiene. Salvo le maggiori delucidazioni che potranno
essere fornite dopo dai singoli Assessori, in relazione ai singoli
stanziamenti si fa presente che con l'art. 1 si sono adeguati gli
stanziamenti previsti dalla legge finanziaria 1980, legge 29
gennaio 1980, n. 5, per la parte avente riflesso sul bilancio 1982
per gli interventi in materia di opere pubbliche di cui alla legge
regionale n. 8 del 1964; la stessa cosa vale per gli interventi di
cui agli articoli seguenti, per gli interventi in materia di difesa
del suolo e agricoltura.
Gli artt. 12 e 13 del disegno di legge recano invece delle
diminuzioni e nuovi provvedimenti legislativi in corso, già quotati
nei fondi globali del bilancio 1982, che prevedono una diversa
formulazione degli interventi stessi.
Con i successivi articoli dal 15 al 26 vengono quotati gli
stanziamenti per gli interventi in materia di fonti energetiche
alternative, di turismo di assistenza sociale e per gli interventi
a carattere scolastico, le attività culturali e scientifiche, sulla
base di quanto già previsto dalle leggi finanziarie 1980 e 1981,
per la parte relativa al 1982 o con nuovi stanziamenti per gli
interventi che negli anni precedenti erano stati quotati solo per
un anno.
Con l'art. 27 è stata apportata un modifica alla legge regionale
n. 3 del 1980, concernente l'utilizzazione del contributo speciale
di 20 miliardi, intesa a far scorrere al 1983 una parte della spesa
relativa agli interventi sui beni ambientali onde rendere
rispondenti i ratei degli impieghi alle risorse.
Con l'art. 28 è stato iscritto lo stanziamento necessario a
fronteggiare i contributi già concessi con deliberazione del
Consiglio regionale ai Comuni della Regione che hanno presentato
domanda, ai sensi della legge regionale n. 38 del 1980, di mutuo
alla Cassa Depositi e Prestiti nel 1981.
Con l'art. 29 è stata ridotta l'effettiva necessità di spesa, lo
stanziamento della legge regionale n. 24 del 1965 in materia di
edilizia economica e popolare - e questo ve lo posso dire - in
assenza di domande.
Infine con l'art. 30 del disegno di legge è previsto un nuovo
meccanismo, peraltro già utilizzato da altre Regioni, tendente a
diminuire l'ammontare dei residui passivi; si sono poste in
economia le rate annuali contributo a fronte di varie utilizzazioni
pluriennali di spesa, che risultavano sfasate rispetto ai piani di
ammortamento. Ciò comporta un riavvicinamento automatico degli
ammortamenti e una minore incidenza nel bilancio dei residui
passivi. Questo per quanto riguarda la legge finanziaria sulla
quale, come ho detto, saranno date in seguito ulteriori
spiegazioni.
Esaminando il più importante atto politico che un Ente come la
Regione discute ogni anno, dirò subito che la predisposizione del
progetto di bilancio per il 1982 ha impegnato profondamente e a
lungo la Giunta regionale, com'era d'altra parte auspicabile e
prevedibile in conseguenza del nuovo ordinamento finanziario di cui
la Valle d'Aosta è venuta a beneficiare con l'approvazione e
l'entrata in vigore della legge n. 690. Come è noto, la nuova legge
di finanza regionale ha attribuito alla Regione, la
compartecipazione nella quota dei 7/10 per gli anni 1981 e 1982 e
successivamente dei 9/10 di tutti i principali contributi erariali
istituiti dalla riforma tributaria, e ha conservato la
compartecipazione a tutti i tributi non aboliti dei quali la
Regione già beneficiava in base alla vecchia legge n. 1065. Tale
importante avvenimento ha comportato una complessa elaborazione
delle previsioni di entrata, elaborazione resa particolarmente
impegnativa in sede di prima applicazione del nuovo ordinamento per
una serie di motivazioni:
1) difficoltà di prevedere con attendibilità l'evoluzione
temporale di tributi la cui gestione, accertamento, riscossione e
politica delle aliquote non compete alla Regione, bensì allo Stato,
e per esso agli organi dell'Amministrazione finanziaria. Perciò fin
d'ora potrei suggerire a coloro che mi seguiranno e che saranno in
questo Consiglio, l'obiettivo per una prossima battaglia
autonomistica in sede di revisione del bilancio, e cioè
l'inversione delle parti: che sia la Regione ad incassare tutti i
tributi e a devolverne allo Stato 1/10, come avviene attualmente
per la Regione Sardegna;
2) difficoltà implicite e facilmente comprensibili in sede di
quantificazione dei valori assoluti relativi a ciascun tipo di
imposta, anche per la carenza di dati di base cui fare riferimento.
Tale difficoltà appare evidente se si pensa che oltre ai dati di
cassa riguardanti gli afflussi alla Ragioneria dello Stato, le
previsioni devono tener conto dei criteri di riparto dell'imposta
sui redditi delle persone fisiche, indicato all'art. 6: come è
noto, tale criterio prescinde dal luogo in cui l'imposta è versata
per tener conto invece dell'ambito territoriale in cui i redditi
sono prodotti;
3) difficoltà che derivano, infine, dall'incertezza delle
previsioni relative all'andamento dell'economia e quindi dei
redditi degli scambi, ai quali i tributi sono sensibilmente
legati.
I problemi sopracitati sono stati affrontati formulando per
quanto più possibile previsioni prudenziali. Tale cautela è stata
suggerita anche dalla fondata considerazione che l'avvio del nuovo
sistema finanziario avrebbe comportato senza dubbio ritardi ed
incertezze da parte dello Stato nell'erogazione dei flussi. Per
questo motivo, soprattutto per quanto riguarda il 1982, le
previsioni di competenza sono state avvicinate alle più attendibili
previsioni di cassa, come del resto è nello spirito di un moderno
sistema di conti pubblici, al fine di evitare per quanto possibile
l'accumularsi di residui attivi nonché l'esecuzione di interventi
che si troverebbero più ostacolati nel loro svolgimento a causa di
possibili deficienze di cassa.
Nonostante il criterio prudenziale adottato, è certamente
considerevole la massa di risorse di cui il bilancio prevede
l'acquisizione nell'arco triennale, risorse che ammontano a circa
1.300 miliardi di cui 429 nel 1982. Di tale importo il peso
maggiore, dunque, è attribuibile alla compartecipazione ai tributi
erariali, nel 1982 pari a 305 miliardi di cui 95 relativi alle
quote arretrate del 1981 stimate in 137 miliardi e applicate
nell'arco biennale 1982/1983.
La stima di dette categorie di entrate è stata ottenuta
applicando un tasso di aumento del 16% rispetto ai dati 1981
valutati dagli uffici della Regione in base ai dati stimati dagli
organi dello Stato; tale previsione si attesta sul tasso
programmato di inflazione a livello nazionale, e considerate le non
rosee previsioni circa l'andamento dell'economia in termini reali,
in linea con l'ipotizzato aumento dei prezzi, fattore al quale le
imposte rispondono sensibilmente. Alle entrate per tributi propri
concorrono inoltre i proventi relativi alla tassa di concessione
della Casa da Gioco di Saint-Vincent, che registra peraltro un
aumento assai contenuto rispetto alle previsioni 1981; ciò in
seguito sia all'aleatorietà implicita del tipo di entrata sia alle
particolari situazioni derivanti dalla ristrutturazione della sede,
tuttora in corso, sia, infine, alla necessità di rideterminare tali
previsioni con maggiore coerenza rispetto ai passati esercizi
durante i quali le previsioni si sono dimostrate sovrastimate:
questo è successo anche lo scorso anno quando siamo stati costretti
a fare una variazione di bilancio proprio il giorno del drammatico
annuncio del nuovo riparto fiscale; quindi è bene tornare alla
normalità anche su questo.
Non sembra il caso di illustrare in questa sede le previsioni di
entrata relative ai restanti titoli di bilancio, in quanto queste
risultano da dati certi e inconfutabili, soprattutto per quanto
riguarda i trasferimenti statali; d'altra parte, la relazione
allegata offre già un'analisi ampia della stima e perciò a tale
relazione rimando la vostra attenzione.
Per quanto sopra detto e come appare evidente leggendo le cifre
esposte nel progetto di bilancio in discussione, non vi è dubbio
che la massa di. risorse acquisibile nell'arco triennale e in
particolare nel singolo esercizio 1982 rappresenta un enorme balzo
in avanti nella disponibilità di risorse su cui la Regione poteva
contare fino allo scorso anno. Attestandosi la percentuale di
aumento sul 130% circa, la previsione di impiego di siffatta
disponibilità lungi dall'aver creato nell'Amministrazione un clima
di euforia adducente alla spesa facile, ha costituito un momento di
ripensamento sull'attività di spesa nel suo complesso e negli
specifici interventi di programma. Da tale riflessione e dal
dibattito che ne è scaturito in sede di predisposizione del
progetto di bilancio sono emerse linee di tendenza nuove rispetto
alla precedente politica di spesa e conseguenti proposte che
tradotte in termini finanziari hanno preso corpo nel documento e
che in tale sede si sottopongono all'esame del Consiglio cui ne è
riservata la definitiva approvazione.
Come era prevedibile, una pluralità di iniziative sono state
presentate dai singoli Assessorati, ciascuna di notevole interesse
e di importanza economica e sociale; tuttavia, la necessità di non
inoltrarsi in spese che a lungo andare diverrebbero eccessivamente
onerose e non proporzionali rispetto ai livelli di reddito e quindi
di capacità contributive attuali e prevedibili in un futuro di
medio termine, nonché l'intenzione unanimemente espressa di non
impegnare eccessivamente con le scelte attuali l'Amministrazione
futura considerata la scadenza del mandato nel 1983, hanno
suggerito di formalizzare in strumenti finanziari e quindi
immediatamente disponibili ed operativi solo alcuni degli
interventi proposti, ritenuti per unanime consenso particolarmente
qualificanti per la loro prospettabile efficacia ull'economia e sul
benessere sociale della nostra popolazione.
Tale procedimento ha comportato l'effettuazione di scelte
prioritarie, di fondamentale importanza non solo dal punto di vista
economico e finanziario ma anche di assetto istituzionale delle
competenze: basti pensare alle scelte, effettuate a livello di
esecutivo e proposte al Consiglio, circa il decentramento di
funzioni agli enti locali, fatto che non solo riveste grande
importanza dal punto di vista finanziario, ma soprattutto riguarda
il ben più complesso e importante aspetto della distribuzione delle
competenze tra i diversi livelli di governo allo scopo di
rivitalizzare la funzione dell'ente locale, principalmente del
Comune, quale ente esponenziale degli interessi localizzati sul
proprio territorio e quindi direttamente responsabile delle scelte
operate a quello stesso livello.
E' evidente che una tale scelta da parte della Regione
comporterà una complessa revisione della propria legislazione di
spesa, revisione che gradualmente dovrà toccare tutti i settori di
intervento: dall'assistenza sociale, ai lavori pubblici, alla
promozione sociale, ecc. Ciò al fine di restituire competenze già
proprie degli enti locali e talvolta esercitate direttamente dalla
Regione nel presupposto che la sostituzione potesse essere
giustificata dalla modesta capacità operativa dei nostri Comuni
troppo esigui per poter efficientemente provvedere a tutti gli
interventi di loro competenza. La rivitalizzazione dell'ente locale
dovrà necessariamente essere accompagnata da un'aumentata attività
di programmazione, di vigilanza, di impulso, di assistenza
dell'ente Regione nei confronti degli enti infraregionali: ciò al
fine di attuare quel principio di collaborazione e di coordinamento
che deve necessariamente essere esercitato affinché la
distribuzione delle competenze secondo il livello di interesse non
si traduca in una frantumazione di interventi slegati e talvolta
contrastanti. Tali strumenti di coordinamento dovranno essere
affrontati in sede di legislazione regionale unitamente ai
provvedimenti che dispongono il decentramento funzionale a livello
locale.
Continuando nell'illustrazione dei principali interventi
proposti nel progetto di bilancio e che dovranno formare oggetto di
legiferazione da parte del Consiglio, essendo tutti previsti nei
fondi globali, e procedendo per esigenze di ordine e non certo per
la loro importanza, se ne espongono di seguito in estrema sintesi
le caratteristiche principali e i dati finanziari relativi.
Nel settore della viabilità, ma con ripercussioni che
coinvolgono anche altri settori, si evidenzia la previsione
relativa al collegamento stradale Quart-L'Eglise/Courmayeur, il cui
onere sul bilancio della Regione viene valutato in 75 miliardi, di
cui 15 nel 1982 e la differenza nel biennio 1983/1984.
A proposito di tale progetto se ne deve ricordare l'estrema
urgenza per le conseguenze positive che deriveranno dal nuovo
collegamento stradale sull'assetto territoriale, sulla sicurezza e
sull'economia generale della nostra Regione: sarà sufficiente
ricordare che è una cifra messa per dimostrare la nostra volontà,
in quanto la legge dell'ANAS prevede in un comma che saranno
preferite o almeno avranno priorità di attuazione tutte le opere
che saranno finanziate attraverso consorzi: quindi nel caso nostro
dovrebbe essere l'ANAS, la Regione e la Società Italiana Traforo
del Monte Bianco.
Per quanto riguarda il sostegno delle attività economiche, viene
proposta la revisione e il rifinanziamento della legge sui fondi di
rotazione; le linee di tendenza sono orientate nel senso di
allargare gli interventi all'artigianato e al commercio. Inoltre
sembra opportuno introdurre modificazioni al funzionamento della
legge, allo scopo di aumentare il controllo della Regione sulle
risorse destinate a tale fine, fino al momento della concessione
del credito all'utilizzazione finale, per limitare agli stretti
tempi tecnici necessari per l'operazione creditizia le giacenze dei
fondi presso le banche.
Le previsioni finanziarie per tale intervento si attestano
intorno ai 38 miliardi nell'arco triennale 1982/198 di cui 18 per
il 1982.
Nel settore dell'edilizia abitativa particolarmente importanti
risultano da una parte l'intervento della Regione finalizzato al
recupero del quartiere Cogne, 9 miliardi nel triennio con
possibilità di aumento al momento di concludere la trattativa con i
proprietari, e dall'altra parte la proposta di rifinanziamento
della legge n. 24 sull'edilizia economica e popolare che prevede la
concessione di contributi in conto interesse per l'acquisto di case
di tipo economico.
Contestualmente al rifinanziamento, dovranno proporsi per detta
legge una serie di modificazioni atte ad accelerare le procedure di
concessione del contributo e a superare per quanto possibile le
eccessive strozzature che si verificano nell'offerta del credito
speciale.
L'intervento di recupero del quartiere Cogne, coinvolgendo
interessi e competenze non solo della Regione ma anche del Comune
di Aosta, presupporrà il coordinamento e la collaborazione con
l'ente locale circa le modalità di attuazione del progetto e la sua
utilizzazione finale, al fine di evitare l'insorgere di virtuali
conflitti tra enti interessati alla realizzazione
dell'intervento.
Nel settore degli interventi in campo economico, si prospetta la
costituzione di una società finanziaria regionale, il cui onere
previsto è di 40 miliardi nel triennio 1982/1984. La prospettata
finanziaria regionale, come soggetto giuridico distinto dall'ente
Regione operante nella sfera del diritto privato sotto forma di
società per azioni, potrà operare anche in settori estranei alla
competenza regionale; quanto ai fini che la Regione si propone con
la costituzione della società, si possono brevemente ravvisare
questi punti:
1) la finanziaria intesa come centro imprenditoriale, che
promuove o gestisce le attività industriali; poiché la Regione ha
in questa materia competenze assai limitate, con tale strumento si
avrebbe modo di attuare una politica industriale senza incappare in
possibili eccezioni di sconfinamento rispetto alle competenze
assegnate, avvalendosi di qualificate esperienze umane nel settore
specifico e meglio selezionando le scelte operative nel settore
industriale e terziario che fino ad oggi non sempre si sono
mostrate del tutto coerenti o efficienti;
2) la finanziaria intesa come strumento per intervenire nel
campo delle infrastrutture e dell'assetto del territorio, offrendo
agevolazioni a favore delle imprese industriali, commerciali,
artigiane e turistiche indirettamente attraverso la creazione ed il
potenziamento di aree attrezzate per i relativi insediamenti in
conformità dei piani regionali di sviluppo;
3) la finanziaria promozionale e di sviluppo, come mezzo per
stimolare ed assistere anche dal punto di vista finanziario gli
imprenditori, apportando partecipazioni di rischio in forma
minoritaria allo scopo di un temporaneo sostegno finanziario anche
sotto forma di concessione di garanzie di natura sussidiaria per
ottenere crediti, e mettendo infine a disposizione delle imprese
anche le più recenti tecniche finanziarie quali ad esempio le
svariate versioni del "leasing"; la partecipazione minoritaria
potrà così stimolare ed orientare gli imprenditori in conformità
della politica industriale voluta dalla Regione, facendo salva
tuttavia l'imprenditorialità e il rischio di impresa. Ciò che dovrà
esser evitato è invece l'uso della prospettata finanziaria quale
strumento di. salvataggio per offrire capitali ad aziende ormai in
crisi o decotte: un tale fenomeno non servirebbe ad altro se non ad
aumentare ulteriormente l'inefficiente allocazione delle risorse
del settore pubblico.
Progetto per molti aspetti plurisettoriale deve essere
considerato l'intervento relativo alla costruzione del metanodotto,
per il quale è già stata predisposta la convenzione coi la SNAM; la
plurisettorialità dell'intervento appare evidente qualora si
considerino i riflessi sull'assetto del territorio, sul risparmio
energetico, sull'incentivazione dell'attività economica, ecc.; la
spesa totale prevista nel biennio '82-'83 ammonta a 25 miliardi;
però la cifra è indicativa in quanto stiamo per accendere un mutuo,
forse con la BEI, di 12 miliardi e mezzo: perciò la cifra dell'83
potrebbe essere semplicemente un ammortamento e non i 12,5
previsti.
Altro intervento a risvolto plurisettoriale deve altresì essere
considerato l'ampliamento della Casa da Gioco di Saint-Vincent le
cui ultime tranches di spesa per complessivi 2 miliardi e 231
milioni si articoleranno nel corrente anno totalmente finanziate
con risorse proprie anziché con l'indebitamento come era stato
originariamente previsto.
Illustrati gli aspetti più qualificanti della nuova previsione
di spesa annuale e pluriennale della Regione vorrei passare ad una
rapida rassegna sulla problematica inerente la previsione delle
spese di funzionamento. Per tale comparto della spesa si è cercato
di consolidare l'azione già attuata nel precedente esercizio di
razionalizzazione della sua evoluzione: l'incremento rispetto alle
previsioni assestate del 1981 è da imputare sostanzialmente al
previsto aumento dei costi per l'acquisto di beni e servizi, in
linea con il previsto tasso di inflazione, e per il personale. Per
quest'ultimo infatti devono essere considerate oltre alle somme
stanziate nei relativi Capitoli anche gli accantonamenti disposti
nei fondi globali per far fronte, da una parte, alla revisione e
riorganizzazione dei servizi con conseguente adattamento degli
organici - onere stimato: 1600 milioni - dall'altra, agli oneri
derivanti dalla nuova contrattazione dei dipendenti regionali per
il rinnovo del contratto scaduto nel 1981; onere previsto: 4
miliardi e mezzo. Si evidenzia che gli stanziamenti relativi al
personale nel progetto di bilancio '82 non sono immediatamente
confrontabili con le previsioni assestate nel 1981, perché nel
nuovo bilancio si è proceduto a disaggregare la spesa per il
personale secondo la destinazione funzionale, al fine di meglio
evidenziare il costo complessivo di ciascun programma
comprendendovi anche gli oneri per il personale addetto o comunque
impiegato.
Infine, pare opportuno spendere qualche considerazione sul
disavanzo previsto di amministrazione, che lungi dall'essere un
fatto totalmente negativo per le finanze della Regione denota
invece una ben precisa scelta, suffragata - se mi passate la parola
- da un intuito di razionalità e di prudenza finanziaria. Il
risultato esposto nel progetto di bilancio di un disavanzo presunto
di 37 miliardi, che dagli ultimi dati di questi giorni sul
consuntivo del 1981 scende addirittura a 32 miliardi, non altro
dimostra se non lo sforzo compiuto negli anni passati da questa
Amministrazione di portare avanti seppure in mezzo a mille
difficoltà di ordine finanziario ed operativo i propri programmi di
intervento, al fine di offrire alla già indebolita economia locale
un supporto quanto mai utile se non in molti casi indispensabile
per la sopravvivenza di alcune attività economiche Dal momento che,
a copertura degli interventi progettati, i bilanci dei passati
esercizi prevedevano l'assunzione di prestiti dei quali si è
evitata con ogni sforzo l'effettiva contrazione stante l'eccessiva
onerosità delle operazioni creditizie, il presunto disavanzo
dimostra semplicemente che l'Amministrazione, pur rinunciando ad un
indebitamento che il Consiglio stesso con proprie leggi a suo tempo
aveva autorizzato, ha voluto non rinunciare ad interventi ritenuti
urgenti ed importanti. L'attesa infine de nuovo ordinamento
finanziario faceva auspicare per gli anni a venire la disponibilità
di risorse proprie che avrebbero finanziato, sia pure con un certo
ritardo in termini di competenza, le spese provvisoriamente carenti
di effettiva copertura. I fatti - cioè la legge n. 690 - hanno dato
ragione e hanno premiato il coraggio di questo governo regionale,
sicché il tanto temuto buco ha potuto trovare agevolmente la
copertura necessaria lasciando nei responsabili della gestione
finanziaria la consapevolezza e la soddisfazione di aver operato
non certo nel migliore dei modi ma senz'altro nel modo migliore in
cui era possibile operare dato il vincolo della scarsità delle
risorse.
Lo scorso anno, in apertura della relazione ed in presenza di
una situazione del tutto particolare, dissi che il mio sarebbe
stato un intervento anomalo in situazioni anomale con un bilancio
anomalo, e la battuta - se battuta poteva essere in un momento così
delicato per la nostra Regione - fu poi al centro dei vari
interventi sia dei Consiglieri di maggioranza che di minoranza,
cosicché fui stupito io stesso che quelle poche parole affiorate
nell'esordio potessero aver colto nel segno a sostegno di tutto
quanto avrei detto dopo nella relazione per giustificare, o meglio
far conoscere crudamente, le enormi difficoltà in cui si sarebbe
mossa la Regione nel corso dell'esercizio '81 in attesa del riparto
fiscale.
Quest'anno invece, con una situazione del tutto diversa e direi
finanziariamente florida tanto da suscitare invidia e reazioni nei
confronti dello Stato da parte delle altre Regioni a Statuto
Speciale, confesso di aver meditato a lungo sul taglio da dare a
questo discorso, anche se molte erano le possibilità e le
motivazioni per esordire con la mia relazione sulle previsioni del
bilancio '82 e triennale '82-'84. E' prevalso alla fine un modo
diverso del solito - e anche più modesto - quello tecnico, privo di
inutili trionfalismi e accenti preelettoralistici, cosicché ho
evitato, prima di addentrarmi nell'esame del bilancio di
previsione, di svolgere come in passato le consuete considerazioni
sul fatto politico del documento e altresì di soffermarmi ad
analizzare i vari sommovimenti politici che ogni anno si registrano
prima del bilancio e l'altrettanto grave situazione economica,
poiché essendo tali fatti e tale realtà a conoscenza di tutti e più
volte oggetto di esame e discussione da parte del Consiglio
regionale sarebbe stato un'inutile e forse incompleta ripetizione
volta a distogliere l'attenzione dei colleghi dal fatto reale del
bilancio per spostarla su argomenti di più facile polemica ma che
nulla o poco hanno a che vedere con quanto sta alla base del più
importante fatto di questa tornata consiliare. Del resto, sapendo
che la discussione del bilancio è un rituale che da sempre e
ovunque rappresenta un gioco delle parti, in cui i ruoli si
invertono a seconda che uno si trovi in maggioranza o in minoranza,
ho ritenuto di evitare a voi la fatica di ascoltarmi e a me la
fatica di parlare in un certo modo, ben conscio della mia
incapacità persuasiva a far sì che venissero modificate anche di
poco quelle che sono e saranno le rispettive prese di posizione e i
consensi o dissensi in base ai ruoli rappresentati da ognuno di noi
in questo consesso.
Mi è sufficiente ricordare a questo proposito che nel 1977 o
'78, non ricordo bene la data, in occasione dello stesso rituale di
oggi ebbi l'idea, giudicata poi sadica da qualcuno, di venire in
aula e di inserire nella mia prima replica, come se fosse un mio
pensiero, una larga parte dell'intervento svolto dall'Assessore
alle Finanze della Regione Toscana sul bilancio dell'anno
precedente di quella Regione; ascoltai poi, da parte
dell'opposizione, gli stessi argomenti polemici sollevati dalla
minoranza D.C. della Toscana, e perciò sottolineo il fatto che le
tesi sostenute da un Assessore alle Finanze di una Regione rossa
sono praticamente le stesse di quelle sostenute da un Assessore
alle Finanze di una
Regione bianca. Così come le motivazioni
di replica sono poi, a ruoli invertiti, le medesime ...
(INTERRUZIONE) ...
con il risultato di avere al termine del
dibattito il voto negativo o positivo a seconda del colore politico
del ruolo svolto in maggioranza o in minoranza. E della veridicità
di quanto affermo rimando, a chi lo volesse accertare, a
documentarsi presso i singoli Consigli regionali, richiedendo i
verbali delle discussioni dei vari bilanci annuali. Inutile quindi
mi è parso giocare la partita secondo le consuetudini in atto nelle
varie Regioni, ben sapendo che il rituale si sarebbe verificato, o
si verificherà, anche in questa occasione; vorrei augurarmi solo
che siano evitate argomentazioni di polemica che potrebbero servire
altrove visto che siamo l'unica Regione a Statuto Speciale ad avere
ottenuto il nuovo ordinamento finanziario mentre le nostre
consorelle pur nella loro vasta presenza al Parlamento e al Governo
nazionale potranno giungere allo stesso risultato tra un paio di
anni; non vorrei, quindi, che fossero forniti motivi di pubblicità
nociva nei nostri confronti. Se mai, l'opposizione potrebbe - e qui
non è che io voglia limitare la vostra sfera di azione,
naturalmente - predisporsi per un serrato confronto al momento in
cui i problemi più importanti iscritti nei fondi globali del
documento di oggi e prima illustrato verranno in Aula per l'esame e
la discussione del Consiglio regionale. Del resto è questo il primo
bilancio dopo l'entrata in vigore della legge sul nuovo riparto
fiscale e se tutto non è stato possibile prevedere seguendo la
facile pretesa dell'avere tutto e subito, avremo modo nei prossimi
sei mesi, prima del bilancio 1983 che verrà portato puntualmente in
ottobre, in ossequio alla legge di contabilità - diversamente da
questo, che è stato presentato in notevole ma giustificato ritardo
sia per la sofferta approvazione del riparto sia per la difficoltà
di accertare le cifre di nostra competenza - avremo modo, dicevo,
di verificare se la macchina amministrativa della Regione abbia
veramente la capacità di spesa per quanto previsto o non necessiti
di opportuni correttivi; così come avremo il dovere di accertare
secondo quanto richiesto a suo tempo, e giustamente, dal
Consigliere De Grandis se i consuntivi ricalcano le previsioni.
Dovranno altresì, prima del bilancio 1983, aver luogo approfonditi
e concreti confronti coi Partiti, movimenti e forze sociali in modo
da esaminare tutta la variegata problematica della comunità
valdostana e predisporre un serio piano di sviluppo, divenuto ormai
indispensabile se vorrà essere ben impiegata l'ingente massa di
denaro che deve affluire grazie al nuovo ordinamento finanziario.
Questo confronto e questa partecipazione per il programma futuro
divengono doverosi e indilazionabili per evitare i continui assalti
della faciloneria e della demagogia non solo politica e debbono
costituire impegno costante per quanti vogliono collaborare con la
classe politica per il maggior progresso economico civile e morale
della Regione.
Concludendo vorrei aggiungere che saranno certo disillusi da
questa relazione coloro i quali nel corso dell'ultimo anno
ritenendo scontati i riflessi miracolistici del riparto avevano
pensato e creduto - e lo abbiamo ascoltato attraverso interessanti
interviste alla televisione e letto sui giornali - di vedere
risolti non tanto i problemi a carattere generale ma il
soddisfacimento di interessi personali o di pochi, del tutto
ininfluenti al momento in quanto intesi a soddisfare "strane
voglie" che possono tuttora attendere perché per nulla prioritarie
ma superflue, se non addirittura da considerarsi lussi riprovevoli
nel grave momento economico attraversato dal Paese. Ritengo
pertanto che sia nostro dovere innanzitutto mobilitare le nostre
energie, le nostre intelligenze e i nostri sforzi per salvaguardare
l'occupazione in pericolo dei nostri operai, per dare ossigeno ai
vari settori economici come stiamo infatti prevedendo in questo
bilancio e sostenere soprattutto i nostri agricoltori, protagonisti
e anima della nostra autonomia non solo per il settore in cui
operano ma per la salvaguardia del territorio, dell'ambiente e del
nostro turismo che costituisce oggi larga parte della nostra
economia. Dovremo rifiutare pertanto di essere sensibili alle
sollecitazioni di quanti, non avendo problemi assillanti, ritengono
che il denaro della comunità possa servire a soddisfare - come
dicevo prima - certi lussi che devono essere in un momento
difficile come l'attuale se non toto corde respinti almeno rinviati
a tempi migliori. Potranno invece lavorare seriamente con i
previsti interventi gli operatori dei vari settori economici ed
essere garantite le esigenze preminenti della comunità valdostana
tenuto conto che le risorse previste nel prossimo triennio sono di
1300 miliardi e che esse debbono lasciare un segno positivo a
venire per tutti i valdostani.
PRESIDENTE
: Colleghi Consiglieri, con la relazione
dell'Assessore alle Finanze sugli oggetti iscritti ai nn° 21 e 22
dell'ordine del giorno, sui quali si discuterà abbinando l'esame
degli argomenti, si concludono per oggi i nostri lavori.
La discussione avrà inizio domani mattina alle ore 9,30. Se
qualcuno già vuole iscriversi nella lista degli interventi può
farlo. Allora, per il momento risultano iscritti a parlare i
Consiglieri Mafrica, De Grandis, Nebbia e Carlassare.
Colleghi Consiglieri, come annunciato i lavori riprenderanno
domani mattina alle ore 9,30 con la discussione generale.
L'adunanza è sospesa.
La seduta termina alle ore 20.14
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK