Consiglio Regionale della Valle d'Aosta - Oggetto del Consiglio n. 1606 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1606 del 9 febbraio 2011 - Resoconto
OGGETTO N. 1606/XIII - Interrogazione: "Programma delle
manifestazioni organizzate dalla Regione per l'anno europeo del
volontariato".
Interrogazione
Ricordato che il Consiglio Europeo ha proclamato il 2011 Anno
Europeo delle attività di volontariato;
Sottolineato che il volontariato va a vantaggio di tutti e
rinsalda i legami sociali e che la Valle d'Aosta è da sempre una
regione attenta e partecipe alle iniziative promosse dalle
associazioni di volontariato;
Evidenziato che l'Anno Europeo vuole sensibilizzare
l'opinione pubblica sul valore e sull'importanza del volontariato
come espressione di partecipazione civile che contribuisce a
risolvere problematiche di interesse comune;
Ricordato che il Consiglio regionale, nella sua adunanza del
12 maggio 2010, ha approvato una mozione che impegna "il Governo
regionale a definire, con l'apporto della Consulta regionale del
volontariato, la strategia di intervento e gli obiettivi da
perseguire nonché ad organizzare la partecipazione della Regione
autonoma della Valle d'Aosta all'Anno Europeo del
volontariato";
Visto il provvedimento dirigenziale n. 267 del 21 gennaio
2011 relativo ai concorsi "Disegna il logo dell'anno europeo 2011"
e "Cos'è per te il volontariato un'immagine per la
solidarietà";
il sottoscritto Consigliere regionale
Interroga
il Governo regionale per conoscere:
1) gli obiettivi individuati e il programma degli eventi e
delle manifestazioni che si intendono organizzare;
2) il ruolo del Centro di servizio del volontariato quale
organismo naturale per coordinare e inserire le iniziative
organizzate dalle associazioni valdostane in un calendario comune
evitando così inopportune sovrapposizioni di date e di
iniziative.
F.to: Rigo
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Per quanto riguarda l'anno europeo del volontariato, di cui
avevamo parlato alcuni Consigli fa, quanto agli obiettivi
individuati e al programma degli eventi e delle manifestazioni che
si intendono organizzare, come da impegno ricevuto dal Consiglio
regionale, la Consulta regionale del volontariato e
dell'associazionismo di promozione sociale, anche per mezzo del suo
comitato tecnico - che è la cabina di regia della campagna
dell'anno europeo del 2011 del volontariato -, sta portando avanti
questo impegno che si era preso. Innanzitutto come trampolino di
lancio del tema sono stati organizzati dal centro
Europe Direct
Vallée d'Aoste
, in collaborazione con la Direzione politiche
sociali, due concorsi: "Disegna il logo dell'anno europeo 2011",
rivolto agli studenti delle scuole secondarie di primo grado e
"Cos'è per te il volontariato. Un'immagine per la solidarietà",
rivolto agli studenti delle classi IV e V delle scuole secondarie
di secondo grado e agli studenti dell'università della Valle
d'Aosta. Si è voluto così dare un ruolo di primo piano alle
necessità di avvicinare i giovani ed il mondo del volontariato per
perpetrare nel tempo fra i cittadini dell'Unione europea di domani
i valori della solidarietà, della tolleranza e della coesione
sociale. La decisione che ha assunto la consulta è di affidare al
centro Solidarietà Valle d'Aosta un ruolo di coordinamento di tutte
le iniziative che intende organizzare il mondo del volontariato.
L'obiettivo è anche quello di unire le iniziative del volontariato
valdostano con quelle organizzate nell'ambito della giornata della
prevenzione, prevedendo una capillarità sul territorio in momenti
diversi dell'anno. Questa è una novità che è emersa dall'ultima
festa della prevenzione e del volontariato, cioè decentrare in
momenti capillari sul territorio questo evento, che a volte rimane
solo in piazza Chanoux e non ha una sufficiente visibilità.
Quale sia
"il ruolo del Centro di servizio del volontariato
quale organismo naturale"
: questo centro, o meglio il
Coordinamento di Solidarietà della Valle d'Aosta, sta raccogliendo
le informazioni relative agli eventi che le singole associazioni
hanno in programma, al fine di promuoverli in un unico calendario.
Nel corso dell'anno il centro sosterrà in particolare quattro
eventi di una certa rilevanza privilegiando quelli che prevedono il
coinvolgimento del territorio e dei volontari, la coprogettazione
con le istituzioni quale esempio di sussidiarietà e nel rispetto
della diversità dei ruoli, il lavoro di rete e, non ultimo, la
valutazione delle iniziative per l'identificazione di future
priorità come proposto dal documento di indirizzo del piano 2011,
predisposto dall'Osservatorio nazionale per il volontariato. Queste
sono già iniziative concrete che stanno portando avanti le
istituzioni previste.
Président
- La parole au Conseiller Rigo.
Rigo (PD)
- Grazie Presidente. Posso considerarmi
soddisfatto per quello che sarà domani, sono meno soddisfatto per
quello che è stato fino a ieri: possiamo sintetizzare così la
sostanza del mio ragionamento.
Ho preso anch'io spunto, Assessore, dal provvedimento
dirigenziale del 21 gennaio 2011, citato peraltro nelle premesse
all'interrogazione, da lei richiamato nella sua risposta, per
capire come la Regione si stia muovendo per organizzare al meglio,
in Valle d'Aosta, l'anno europeo del volontariato. Valle d'Aosta -
lo ricordo - terra di associazioni di volontariato. Il nostro
interesse è dato anche da informazioni che ci hanno segnalato un
insufficiente coinvolgimento delle organizzazioni di volontariato e
delle associazioni di promozione sociale attive nella nostra
regione, tant'è vero che in uno degli ultimi notiziari a cura del
Coordinamento Solidarietà Valle d'Aosta veniva evidenziata la
necessità di creare un calendario comune in cui inserire anche le
iniziative organizzate dalle associazioni valdostane per il
2011.
È fondamentale, lo ha richiamato anche l'Assessore, che le
attività e le iniziative che saranno promosse ai vari livelli,
giustamente ai livelli anche decentrati, abbiano il maggiore
impatto possibile, grazie anche ad un'azione di coordinamento che è
alla base stessa della missione del volontariato; solidarietà vuol
dire anche collaborazione ed interesse generale, rispettoso però di
ogni autonomia. In una parola l'essenza della sussidiarietà. Quindi
vanno bene tutte le iniziative che nasceranno sotto il logo scelto
a livello europeo, va molto bene l'iniziativa promossa da
Europe
Direct
per sensibilizzare gli studenti - come ha fatto
osservare l'Assessore - al valore ed all'importanza del
volontariato.
A me, stamani, sarebbe piaciuto conoscere il programma generale
o quanto meno il contenitore entro cui sono definiti gli indirizzi
e anche le iniziative, con date precise. Così non è, c'è l'impegno
dell'Assessore; con la mozione approvata l'anno scorso - come ha
richiamato l'Assessore - abbiamo individuato nella consulta
regionale e nel suo comitato tecnico l'organismo deputato ad
individuare gli obiettivi e la programmazione generale degli
interventi. Certo, la consulta, per la sua organizzazione, non può
essere un organismo snello ed efficace nella pratica quotidiana. Mi
sembra corretta l'informazione data ora dall'Assessore di
individuare nel CSV, il Centro di Servizi del Volontariato, una
figura che possa effettivamente colloquiare quotidianamente con le
associazioni di volontariato, ma io direi anche con il CSVNET, cioè
l'organismo nazionale che raccoglie i CSV regionali per avere i
collegamenti, input e anche informazioni interessanti da diffondere
nel nostro territorio.
Seguiremo con attenzione gli sviluppi dell'anno europeo; credo
che abbiamo fatto bene a richiamare l'attenzione del Consiglio
regionale su questa importante data che deve vedere la Regione
protagonista. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK