Consiglio Regionale della Valle d'Aosta - Oggetto del Consiglio n. 1107 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1107 del 6 febbraio 1985 - Resoconto
OGGETTO N. 1107/VIII - SITUAZIONE DEI TRASPORTI PUBBLICI
URBANI E INTERURBANI. (Interpellanza).
PRESIDENTE
: Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
Nell'autunno scorso l'Assessorato
regionale all'Industria, Commercio, Artigianato e Trasporti ha
messo in atto un piano provvisorio di revisione e potenziamento dei
trasporti urbani ed interurbani.
L'effetto più appariscente di tale piano è stato quello di
vedere le strade di Aosta percorse ininterrottamente da autobus
nuovi e fiammanti, ma, mentre da un lato tali autobus sono,
soprattutto in alcune fasce orarie, desolatamente vuoti, dall'altro
non si è riscontrato alcuni miglioramento nel caotico traffico
automobilistico del capoluogo regionale.
Poiché tale piano era stato presentato come sperimentale fino al
31 dicembre, per verificare le effettive esigenze dei cittadini in
ordine alle corse, alle fermate, ecc., nonchè i relativi costi di
esercizio, i sottoscritti Consiglieri del Gruppo socialista
INTERPELLANO
l'Assessore all'Industria, Commercio, Artigianato e Trasporti
per conoscere:
a) i risultati di questo esperimento sia per quanto riguarda le
esigenze della popolazione sia per quanto riguarda i costi pubblici
di esercizio;
b) se e quando l'Assessore ritiene di presentare al Consiglio
regionale, alla luce dei dati di questa indagine, un piano
definitivo relativo ai trasporti urbani e interurbani.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Nell'ottobre scorso abbiamo visto che
l'Assessorato ai Trasporti ha messo in atto un piano provvisorio di
potenziamento dei trasporti urbani soprattutto nella città di
Aosta; infatti la ditta che è convenzionata ha acquistato dei nuovi
pullman che tutti hanno avuto modo di vedere transitare nella
città. Questo era un piano sperimentale, per ammissione dello
stesso Assessore, che doveva durare fino al 31 dicembre e doveva
verificare alcune cose: le esigenze della popolazione, quante corse
si dovevano fare, il luogo dove era più opportuno fare le fermate,
i costi pubblici di questa operazione.
Siamo al 6 febbraio e penso che l'Assessore sia già in grado di
darci delle indicazioni su quella che è stata l'indagine effettuata
ed anche di dirci quando potrà presentare al Consiglio regionale un
piano definitivo dei trasporti.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Per evitare equivoci, vorrei precisare
che questa parte sperimentale delle modificazioni sui tracciati e
frequenze delle linee urbane di Aosta e circondario non prevedeva
l'acquisto di nuovi mezzi e cioè che l'acquisto di quelli che
vengono definiti "autobus nuovi fiammanti" è fatto in base ad una
legge nazionale, la n. 151, che destina parte di questi fondi
proprio alla sostituzione dei mezzi pubblici, e che è valida per
tutte le regioni d'Italia; quindi i mezzi erano già stati
sostituiti prima e sono continuamente in fase di sostituzione,
perchè la legge stessa prescrive con il famoso discorso del "piano
autobus" che i mezzi pubblici debbano avere certe caratteristiche e
lo Stato destina quota degli interventi previsti dalla 151 proprio
per la sostituzione degli autobus. Pertanto questo prescinde
dall'intervento della modifica del piano sperimentale.
In effetti il piano sperimentale è stato verificato con i
Sindaci delle zone interessate nella riunione del 21.12.1984, a
conclusione dell'esperimento. Le segnalazioni, le richieste e le
modifiche sia sui percorsi che sulle frequenze sono state
numerosissime, per cui si è dato il via ad una proposta nuova che
tenga conto delle segnalazioni avanzate dai Sindaci, che sarà
esaminata lunedì 11 in un incontro con gli Amministratori comunali.
Dopo di che, se la proposta, che contiene gran parte delle
indicazioni suggeriteci dai Sindaci, verrà ripresa e convalidata
dai Sindaci, il nuovo servizio dovrebbe partire dal 10 marzo di
quest'anno.
Per quanto riguarda i costi, possiamo dire oggi che a preventivo
- perchè la società è tenuta a fornire i consuntivi entro la fine
di febbraio, quindi a consuntivo potremo avere delle cifre più
precise - il maggior costo riferito all'arco di un anno era di 700
milioni in più rispetto all'assetto precedente, quindi questa cifra
si riferisce ad una ipotesi preventiva della durata di un anno e
non alla fase sperimentale che era ridotta ad alcuni mesi.
Per quanto riguarda la seconda domanda, mi riferisco ad una
richiesta sul territorio regionale, non solo cittadino, con il
circondario: risolto questo problema - e ci auguriamo di averlo
esaurito, e cioè di aver trovato un accordo con l'Amministrazione
comunale - il piano regionale, con la nuova ipotesi di
organizzazione dei servizi, potrebbe essere presentato in Consiglio
regionale nel mese di aprile.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Ringrazio l'Assessore per le
risposte, aspetteremo il mese di aprile per avere i dati
complessivi anche relativi a questo esperimento per quanto riguarda
Aosta.
Per quanto riguarda la legge nazionale 151, è vero che le ditte
fanno il ricambio degli autobus attingendo a fondi nazionali, però
anche questo è un po' collegato al servizio che le ditte svolgono,
nel senso che, se aumenta il servizio che un ditta svolge, questa
ha maggiori possibilità di accedere ai finanziamenti e quindi di
acquistare nuovi autobus, per cui un collegamento c'è comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK