Consiglio Regionale della Valle d'Aosta - Oggetto del Consiglio n. 541 del 7 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula
Oggetto del Consiglio n. 541 del 7 aprile 1999 - Resoconto
SÉANCE DU 7 AVRIL 1999 (APRÈS-MIDI)
OGGETTO N. 541/XI Modalità di esecuzione dei lavori di scavo per
la realizzazione del cunicolo tecnologico nelle vie Aubert e Croce
di Città di Aosta. (Interpellanza)
Interpellanza Richiamati i noti disagi e ritardi che stanno
caratterizzando i lavori di scavo per la realizzazione del cunicolo
tecnologico nelle vie di Aosta E. Aubert e Croce di Città;
Rilevate le incomprensioni che sono emerse tra l'amministrazione
comunale aostana e la soprintendenza regionale ai beni culturali
circa le tempistiche e le modalità di esecuzione dei lavori;
i sottoscritti Consiglieri regionali
Interpellano
l'Assessore all'Istruzione e cultura per sapere:
1) se il progetto dei lavori sopra richiamati fosse stato
oggetto di esame preventivo con la soprintendenza ai Beni
culturali;
2) quale giudizio esprima sulla vicenda;
3) quali previsioni ed eventuali provvedimenti ritiene opportuno
formulare in merito.
F.to: Frassy - Tibaldi
Président La parole au Conseiller Frassy.
Frassy (FI) Abbiamo presentato quest'interpellanza perché
riteniamo che il problema degli scavi, che stanno interessando il
centro della città di Aosta sia un problema - almeno stando alle
affermazioni emerse in sede comunale - che dipende da difficoltà di
relazione e forse addirittura di comprensione con le competenti
strutture regionali.
I fatti penso che siano noti: dopo anni e stagioni di
asfaltature e di posizionamento della pavimentazione e di
successivi lavori di scavo una volta per l'ENEL, una volta per le
fognature, una volta per il gas, finalmente, recependo una proposta
che tra l'altro avevamo proprio noi come Forza Italia sostenuto
nello scorso Consiglio comunale, quella dei cunicoli tecnologici -
che poi sono l'invenzione dell'acqua calda perché sono realtà in
tutte le città nord-europee - finalmente, dicevo, si è dato corso a
questo progetto di cunicolo tecnologico, che dovrebbe evitare ai
lavori del sottosuolo lo sconvolgimento del sopra suolo.
Paradossalmente però sembra di dedurre che questi lavori di
scavo per il cunicolo tecnologico siano destinati a protrarsi ben
oltre quelli che erano i tempi previsti: 210 giorni, 7 mesi circa
di lavoro. In base all'inizio di quei lavori e alle previsioni
progettuali i lavori stessi avrebbero dovuto terminare tra fine
aprile e maggio in modo tale da consentire alla città di Aosta di
avere una stagione turistica primavera-estate regolare; sembrerebbe
invece che così non sia. Dico sembrerebbe perché l'Assessore
Grimod, che è l'omologo dell'Assessore Pastoret in Amministrazione
comunale, ha dichiarato testualmente in una riunione che c'è stata
di recente che la Sovrintendenza non ha rispettato gli impegni
presi, sostenendo che gli impegni presi dalla Sovrintendenza erano
di procedere ad un tipo di scavo diverso rispetto a quello che
invece si sta attualmente concretizzando nelle vie del centro
storico.
Sembrerebbe che le vie Croce di Città e Aubert fossero vie già
conosciute da un punto di vista archeologico, anche perché di scavi
ne erano stati fatti parecchi nel passato recente, e che
ciononostante ci sia un intervento pressante dalla Sovrintendenza
che di fatto comporta la paralisi dei lavori. I lavori stentano ad
andare avanti, i costi lievitano, e si protrae il disagio per i
cittadini, per gli operatori insediati sulle vie interessate i
quali rischiano anche di compromettere l'imminente stagione
turistica di quest'estate.
Vorremmo capire allora qual è il giudizio che l'Assessore
esprime su questa vicenda; se è vero che ci sono state le
incomprensioni così come è stato dichiarato dall'Assessore
responsabile del Comune di Aosta, se queste incomprensioni sono
state superate ammesso che vi siano state.
Vorremmo sapere se effettivamente questo progetto prima di
essere cantierato era stato oggetto di accordo con gli organismi
preposti della Regione, in particolare la Sovrintendenza, se è vero
che gli impegni allora presi siano poi stati mutati in corso di
lavori e di conseguenza quali previsioni l'Assessore ritenga di
fare sul prosieguo dei lavori come tempistica, ma anche e
soprattutto come modalità operative.
Président La parole à l'Assesseur à l'éducation et à la culture,
Pastoret.
Pastoret (UV) Una precisazione intanto: io e Grimod non siamo
omologhi, lui si occupa di lavori pubblici, io no.
Frassy (fuori microfono) Omologhi sul problema.
Pastoret (UV) Ah, va bene. Un'altra precisazione: 210 giorni di
lavoro per un intervento iniziato a metà dicembre non significano
maggio e giugno, ma ben altro, d'altronde dalle notizie che ho, ma
che poi poco conto hanno nel resto della risposta che devo fare,
risultava a me che erano state fatte già nel corso dello scorso
anno delle riunioni con i commercianti del centro storico e che in
quella fase il Comune già avesse detto che durante l'estate vi
sarebbero stati dei cantieri per questo tipo di intervento e la
scelta fosse all'epoca di rinviare tutto al 1999, anziché fare
quest'intervento nel 1998. Questa è una parentesi a fine di
chiarimento.
L'interpellanza chiede se il progetto dei lavori sopra
richiamati fosse oggetto di esame preventivo con la Sovrintendenza
ai beni culturali; devo dire che la Sovrintendenza ai beni
culturali in Valle d'Aosta, in particolare per quanto riguarda la
città di Aosta, contrariamente a quanto avviene in altri luoghi al
di fuori della Valle, dove essa esprime solo alla fine il parere
favorevole o contrario, qui ha dato sin dalla fase progettuale il
massimo apporto per cercare di ridurre il grado di incertezza
riguardo alla conoscenza della presenza di reperti archeologici
nelle zone dove erano previsti gli scavi per il cunicolo
tecnologico.
In aggiunta a questa collaborazione in fase progettuale, il
Servizio beni archeologici e diagnostica ha previsto due saggi che
poi sono diventati tre da effettuarsi direttamente a carico
dell'Amministrazione regionale - altro fatto questo altamente
significativo fra l'altro a livello di attenzione rispetto a questo
problema - nel centro storico di Aosta e questo con lo scopo di
indagare alcune delle zone ritenute più a rischio di eventuali
ritrovamenti.
Purtroppo questa fase ha subito un ritardo legato alle
difficoltà incontrate durante l'inizio delle fasi di cantiere
dovuto alla presenza di numerosi impianti tecnologici che peraltro
si vedono passando nelle zone che era sconveniente deviare in
quanto avrebbero poi dovuto successivamente essere nuovamente
rideviati durante le fasi operative del cantiere comunale.
Con la direzione lavori era stato deciso di far partire la fase
propedeutica almeno una quindicina di giorni prima dell'inizio del
cantiere per la fognatura e devo dire che se ci sono state delle
non comprensioni, sono state probabilmente in questa fase ormai
peraltro superata. Difatti per ragioni che non sono di nostra
conoscenza, i lavori sono iniziati in anticipo e questo anziché
essere un vantaggio, ha fatto sì che il cantiere si trovasse
direttamente coinvolto in un ritrovamento di alto valore
archeologico data la sua unicità su tutto il territorio regionale e
di alto interesse anche a livello nazionale. Si tratta di quel
basolato della strada romana e della crepidine ad essa
collegato.
Si ritiene inoltre che, nonostante le reiterate indicazioni
sulle problematiche legate all'eventuale presenza di reperti e
soprattutto sulla necessità di documentazione che essa richiedeva,
non vi sia stata inizialmente sempre una valutazione complessiva
delle necessità legate a tale tipo di intervento. Ciò ha fatto sì
che l'Amministrazione regionale dovesse intervenire con un affido
diretto a un disegnatore specializzato che seguisse il cantiere
comunale.
Si sottolinea che questa, più che una necessità, è un obbligo
peraltro non eludibile a cui è tenuto l'organo di tutela, nello
specifico la Sovrintendenza, sulla base della legge dello Stato in
primo luogo la n. 1089/39 e della legge regionale n. 56/83.
In aggiunta a questo si deve evidenziare come l'ispezione
geomagnetica, effettuata in fase progettuale, si è rivelata non
efficace e ha fornito indicazioni che hanno fuorviato la fase
progettuale stessa tenuto anche conto del fatto che il tracciato
della vecchia fognatura realizzato attorno agli anni '30 non ha,
come era stato previsto, sconvolto gli stati archeologici
sovrastanti in quanto per problemi probabilmente economici lo scavo
effettuato all'epoca è stato condotto in galleria rompendo quindi
solo una piccola parte delle esistenze archeologiche e andando a
scavare e a murare sotto le fondazioni stesse. Questo fatto è
emerso solo dopo la prima fase di scavo e ha stravolto le
impostazioni progettuali obbligando ad interventi imprevisti da
parte del Servizio beni archeologici e diagnostici.
Questo Servizio, per cercare di ovviare ai disagi creatisi, è
sempre intervenuto con tutte le sue maestranze o con affidi a ditte
specializzate ad ulteriore supporto delle squadre che la Direzione
lavori aveva previsto e legato alla gara di appalto. Sotto questo
punto di vista quindi c'è stata tutta la collaborazione possibile e
necessaria, tutto questo con l'intendimento di ridurre al massimo i
tempi di intervento e quindi di disagio.
Cito, a puro titolo di esempio, che il risultato di questi
interventi è dato da alcune fasi quali ad esempio quella della
rimozione di una parte del basolato, sei metri per quattro metri,
che verrà ora musealizzata, rimozione che è avvenuta in una zona
estremamente importante per la costruzione del crocevia
dell'impianto fognario. Questo lavoro è stato dalle nostre
maestranze condotto ed ultimato in un solo giorno di lavoro.
Certo, all'inizio ci sono state delle difficoltà che tutti
conoscono. Devo dare atto, siccome peraltro mi viene anche
richiesto in modo esplicito dall'intervento verbale del Consigliere
Frassy, che vi sono stati diversi incontri con il Comune di Aosta,
con la Direzione lavori, con lo stesso Assessore Grimod, e che,
chiariti gli elementi di difficoltà iniziali, ora si sta lavorando
con uno spirito di collaborazione che può anche darsi debba fare i
conti con altri imprevisti che non sono nelle nostre previsioni ma
che, per quanto riguarda tutto quanto è ipotizzabile, è stato sia
dalla Sovrintendenza, sia dall'Assessorato dei lavori pubblici del
Comune di Aosta a questo punto concordato.
Il continuo apporto e sostegno all'attività di scavo da parte
del Servizio beni archeologici e diagnostica ha permesso quindi un
confronto serrato con la Direzione lavori e attualmente, sulla base
di quanto emerso e non conosciuto in precedenza, il Comune, la
Direzione lavori e i tecnici del Servizio regionale hanno previsto
una variante al progetto che permetta di adeguare il sistema alle
esigenze di adeguamento degli impianti salvaguardando la necessità
di cantieri e gli obblighi di tutela della Sovrintendenza.
Perché una cosa bisogna avere ben chiara: che in ogni caso c'è
l'obbligo di documentare in modo adeguato le fasi archeologiche che
sono emerse, che emergono e che emergeranno sia perché questo è
previsto dalle leggi di tutela del patrimonio storico, sia perché
quest'intervento in questa fase e in questa zona è da considerarsi
distruttivo, di conseguenza tutto ciò che ora viene tralasciato
risulterà poi essere un tassello perduto nel quadro della
conoscenza e dello sviluppo storico della città e della
Regione.
Sotto questo punto di vista credo che, con tutte le ragioni che
vi sono alla base di un intervento importante come quello che è
stato pensato e che si sta realizzando, si debba anche in questa
fase e in questo momento di analisi tenere conto che gli elementi
che sono legati all'intervento di salvaguardia, di tutela di
ricostruzione storica, debba trovare anche la sua giusta dimensione
a condizione che questa non interferisca sui lavori come, da quanto
ho detto, si è cercato in modo assoluto e categorico di fare.
Président La parole au Conseiller Frassy.
Frassy (FI) Prendiamo atto della risposta che l'Assessore ha
fornito anche se rimangono alcune perplessità che le voglio così
sunteggiare.
La prima perplessità è quella sui tempi perché mi sembra di aver
capito che l'Assessore stesso abbia precisato che i 210 giorni sono
una previsione che difficilmente verrà ad essere rispettata, perché
comunque già gli operatori erano stati allertati, e di conseguenza
se non rispettiamo i 210 giorni nessuno scandalo; prendiamo
atto.
Quello che però vorremmo evidenziare è come proprio, nel corso
di quelle riunioni citate da me, ma anche richiamate
dall'Assessore, si facesse riferimento a due modalità di scavo
archeologico: il cosiddetto scavo programmato e il cosiddetto scavo
di emergenza. L'Amministrazione comunale, attraverso non solo gli
organi esecutivi e politici, ma anche attraverso i propri uffici
tecnici, affermava che la Sovrintendenza aveva sempre sostenuto di
dovere e volere effettuare il cosiddetto scavo di emergenza che è
cosa diversa rispetto a quello che è lo scavo meticoloso che
avviene in zona archeologica.
Dopodiché, siamo noi i primi a voler tutelare i beni
archeologici che sono patrimonio di questa comunità; avremmo però
piacere che la Sovrintendenza non perdesse di vista quello che è il
senso di questa tutela e mettesse la stessa cura, la stessa
sollecitudine e lo stesso impegno in realtà sicuramente ben più
evidenti, ben più consistenti e ben più trascurate. Penso all'area
megalitica, vedremo cosa accadrà in futuro, però per venti anni è
rimasta inaccessibile e per certi versi abbandonata a sé stessa; al
Teatro romano che da dieci anni è chiuso alla vista per le
impalcature che gli stanno attorno; alla villa romana che è uno
scandalo non a cielo aperto in quanto è coperta dal cemento, ma
comunque rimane uno scandalo. Ecco, ci piacerebbe che questa tutela
e questa sensibilità della Sovrintendenza fosse ad ampio raggio. Ci
sembra per certi versi difficilmente comprensibile ed eccessivo al
di là di quelli che possono essere certi reperti ritrovati, tipo
quelli citati dall'Assessore, che venga monitorata in maniera
insistente ed assillante la singola pietra. La città di Aosta è
ricca di storia anche nel suo sottosuolo, non solo nella sua
cultura, ed è evidente che scavare in un centro storico comporti
problematiche di questo tipo.
Si è augurato nel suo intervento l'Assessore che non vengano
fuori nuovi problemi, ma ha subito aggiunto che non lo esclude;
quello che auspichiamo con l'interpellanza è che i problemi vengano
sì affrontati, ma vengano affrontati nell'ottica di ciò che ha
valore rispetto a ciò che valore ormai non ne ha più, nel senso che
la storia della città romana è abbastanza nota per tutta una serie
di saggi che sono stati fatti nel passato e, al di là dei
ritrovamenti che possono ancora oggi essere importanti e forse non
preventivati, gli angoli delle murature delle case dell'epoca
romana penso che possano essere oggetto anche di studio ma non
abbiano interesse più di tanto, perlomeno non fino ad arrivare a
bloccare completamente l'agibilità del centro storico, perciò
auspichiamo che i lavori possano procedere senza ulteriori intoppi
per arrivare quanto prima alla loro conclusione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK