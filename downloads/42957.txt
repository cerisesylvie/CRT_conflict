Consiglio Regionale della Valle d'Aosta - Oggetto del Consiglio n. 425 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 425 del 24 marzo 2021 - Resoconto
OGGETTO N. 425/XVI - Interrogazione: "Previsione di soluzioni
alternative alla chiusura delle scuole di ogni ordine e grado a
tutela degli studenti valdostani".
Bertin (Presidente)
- Punto n. 13. Per la risposta,
l'assessore Caveri.
Caveri (VdA Unie) -
Ringrazio i Consiglieri interroganti,
devo dire di aver preso visione della lettera/petizione che è stata
inviata dai quattrocento insegnanti, in quel momento, essendo un
po' parte in causa, devo dire che avevo la coscienza a posto,
perché la Valle d'Aosta fino a oggi è stata la Regione italiana che
ha chiuso meno le scuole.
La prospettiva però non è rosea e gli spazi di manovra, come
dirò, non sono enormi, e questo è dovuto a un atteggiamento molto
colpevolistico del famoso Comitato Tecnico Scientifico, tant'è che
pochi giorni fa uno degli ex membri, Agostino Miozzo, in
un'intervista ha concluso dicendo: "Purtroppo oggi siamo gli ultimi
in Europa nella spietata graduatoria dei giorni in presenza
scolastica e in Europa quasi ovunque le scuole sono state aperte
nonostante le restrizioni".
Bocciata la famosa legge, noi oggi siamo sottoposti in toto alla
normativa di tipo nazionale e questo significa che non abbiamo
avuto problemi in zona gialla o in zona arancione, quindi abbiamo
mantenute aperte tutte le scuole a meno che - si diceva anche in
passato ma è valido ancora oggi - non vi siano più di
duecentocinquanta contagi ogni centomila abitanti nell'arco di
sette giorni e devo dire che in Valle d'Aosta, con il dipartimento
di prevenzione della USL e con l'unità di supporto e di
coordinamento per l'emergenza Covid, non abbiamo mai avuto
problemi.
Quindi possiamo oggi essere probabilmente la Regione italiana
che ha fatto fare più giorni di scuola in presenza e personalmente
- al di là di tutte le dichiarazioni retoriche attorno alla
didattica a distanza - è indubbio che la presenza fisica degli
insegnanti e la socialità fra ragazzi sia un fatto assolutamente
fondamentale.
Qualora al momento attuale la Valle d'Aosta entrasse in zona
rossa, non spetterebbe al Presidente della Regione valutare, come
dite voi con una soluzione semplicistica, le chiusure delle scuole,
in quanto ci si deve strettamente attenere alle misure più
restrittive rispetto a quelle in vigore precedentemente, che sono
contenute nel Dpcm del 2 marzo; tali misure prevedono la
sospensione dell'attività didattica in presenza delle scuole di
ogni ordine e grado e la chiusura delle scuole dell'infanzia e del
primo ciclo di istruzione, primaria e secondaria di primo grado. La
novità è che per la prima volta chiudono anche le materne - per
capirci dove ovviamente non si fa la DAD -mentre per gli altri c'è
la didattica a distanza.
Resta salva la possibilità di svolgere attività in presenza se
ci sono laboratori nelle scuole secondarie di II grado, tipo il Don
Bosco, o in ragione di mantenere in relazione educativa che
realizzi l'effettiva inclusione scolastica i disabili e quelli che
hanno bisogni educativi speciali.
Non si fa più cenno ai figli dei sanitari e ai figli degli
appartenenti alle forze dell'ordine, c'era in precedenza ora non
c'è più.
Quindi mentre finora anche nelle zone rosse le scuole
continuavano in presenza fino alla prima media, con il nuovo Dpcm,
attualmente in vigore e in vigore fino al 6 aprile, vanno in DAD
tutte le scuole di ogni ordine e grado.
Questo spiace, tenendo conto, lo dirò poi nella successiva
risposta, che le campagne di screening hanno funzionato; darò i
dati e si vedrà che il mondo della scuola non è un mondo nel quale
la positività si manifesta in maniera così grande, non è un caso
che nella vicina Francia le scuole siano aperte, non perché sono
più belli o più intelligenti, semplicemente hanno capito che dal
punto di vista epidemiologico la teoria dei virologi italiani è
sbagliata.
Oltretutto io ricordo che noi abbiamo avviato la campagna
vaccinale nelle scuole, quindi per gli insegnanti, prima agli over
55 e attualmente stiamo facendo gli under 55, i primi con il
Pfizer, i secondi con l'Astrazeneca.
Ricordo che attualmente, il dato risale a due giorni fa, è stato
vaccinato il 40,5% degli insegnanti. È in previsione questo slot di
vaccinazioni, che è in corso, è in previsione per duecentocinquanta
docenti.
Ora aggiungo qualche elemento meno burocratico. Viviamo in uno
strano Paese, con il Presidente venerdì scorso fino alle sette di
sera abbiamo vissuto una lunga attesa per capire se saremmo stati
arancioni o rossi, se fossimo stati rossi noi avremmo dovuto far
scattare in tutte le scuole questa chiusura, con evidenti
difficoltà di avvertire le famiglie al venerdì sera, visto che
venerdì pomeriggio le segreterie delle scuole chiudono e
naturalmente il sabato la gran parte delle scuole sono chiuse.
Io credo che questo ritardo nell'informazione sia veramente
qualcosa di disdicevole, non si può immaginare che in uno Stato
democratico si debbano avvertire insegnanti, bidelli, segreterie,
alunni e famiglie all'ultimo secondo, non avendo i dati sulla
famosa coloritura dell'Italia.
È un rischio oggettivo - ne parlavo poco fa con il Presidente -
che alla luce dei contagi che si sono registrati ancora quest'oggi
si possa scattare in zona rossa; una zona rossa che riguarderebbe
le scuole in sostanza lunedì, martedì e mercoledì, perché poi
scattano le vacanze pasquali durante le quali siamo comunque rossi
e comunque le scuole sono chiuse.
Concludo con una riflessione di tipo personale che va al di là
della considerazione che nulla purtroppo al momento è cambiato dal
punto di vista del rapporto di allerta con le Regioni sulla
colorazione, che viene data sempre all'ultimo minuto; aggiungerei
però che leggendo i giornali di ieri e di oggi s'incomincia a dire
che questo Dpcm potrebbe essere modificato, cioè si comincia a
capire che quel meccanismo precedente che prevedeva l'apertura
delle scuole materne, l'apertura delle scuole elementari - le
primarie di primo grado - e il mantenimento della primaria di
secondo grado è un elemento importante, quindi io non so se faremo
in tempo a evitare, qualora rossi, la chiusura delle scuole. È
probabile che si cominci a ragionare in maniera più seria qualora
noi, come molte Regioni d'Italia, dovessimo restare rossi anche
dopo Pasquetta, cioè dopo il Lunedì dell'Angelo. In quel caso noi
auspichiamo veramente che si possa trovare una soluzione
ragionevole.
Certo che, come autonomista, mi ribello all'idea che in una
materia come quella delle scuole, tenendo conto del fatto che noi
abbiamo solo alcuni istituti scolastici molto grandi nei quali gli
screening hanno dato risultati "zero positivi" negli studenti,
zero, poi è vero che in questo momento abbiamo delle scuole, penso
alla scuola media di Brusson che è chiusa perché si è registrato un
caso di positività e la gente è stata messa in quarantena, ma in
linea di principio lei, come Gruppo Pour l'Autonomie, ascolterà tra
poco i dati e sono dati che veramente dimostrano che la scuola non
è un focolaio e quindi devono essere smentite tutte queste idee
sulla pericolosità della scuola.
La legge 11 è stata bocciata in maniera plateale dalla Corte
Costituzionale; chi ha letto la sentenza non può che segnalare che
non solo è stata cassata la parte impugnata ma di fatto è stata
cassata l'intera legge con uno spirito... io mi permetto di
esprimere una critica come si deve poter fare anche nei confronti
della Consulta: io penso che sia stata veramente massacrata una
larga parte della nostra autonomia e purtroppo, in materia
scolastica, se entriamo in zona rossa allo stato attuale noi
chiudiamo tutto.
È veramente un paradosso.
Presidente -
Per la replica, il consigliere
Rollandin.
Rollandin (PA) -
Ringrazio l'Assessore per la dotta
spiegazione sia della situazione attuale dei rapporti con Roma sia
delle difficoltà legate a livello locale su una serie di
problemi.
Nelle nostre intenzioni vi era capire che cosa si possa
fare.
Al di là del giusto pessimismo iniziale che lei ha voluto
ricordare, mi sembra che ci sia un peggioramento della situazione,
quindi non possiamo che aspettarci delle difficoltà su tutta la
linea perché, da quello che ha detto, praticamente non ci sono
situazioni gestibili a livello locale, a parte quanto fatto con la
legge 11, poi bocciata nel suo insieme, al di là di quello che
doveva essere solo il ricorso, al di là delle iniziative per
cercare di ricordare quale poteva essere ancora un pezzo di
autonomia gestibile, tra l'altro in modo intelligente, e senza
avere delle difficoltà da un punto di vista della situazione
locale.
Ora noi abbiamo voluto ricordare anche le quattrocento
insegnanti che giustamente hanno in qualche modo inteso valorizzare
gli sforzi che si fa per tenere aperte le scuole, perché questo è
il significato e questa è la ragione per la quale noi riteniamo che
debba essere fatto di tutto e di più per evitare che succeda la
chiusura totale delle scuole, anche se mi rendo conto che se
entriamo nel "rosso"- come succederà non più probabilmente ma
sicuramente - l'unico aspetto è di premunirsi, cioè di anticipare
le cose in modo che non si debba agire all'ultimo minuto, come lei
diceva.
Questo ci fa dire ancora una volta che purtroppo su questo
settore "non tocchiamo più il boccio", non abbiamo più nessuna
possibilità d'intervenire, di interferire, tenendo conto che siamo
alla mercé di quello che succede in tutte le altre situazioni.
Questo ci dispiace un po' perché logicamente tutti gli sforzi
che sono stati fatti per mantenere le scuole aperte avevano un
significato profondo, erano un giusto riconoscimento di quello che
la scuola ha fatto a vari livelli nella nostra Regione, perché,
come lei ha voluto ricordare, dalle materne in su c'è stata
un'attenzione particolare a tutti i vari settori proprio per
mantenere aperte le scuole. Questo era l'obiettivo. Se viene a
cadere questo, rientriamo in una logica che non ci appartiene,
perché tutto quello che è stato fatto fino adesso è "fuffa", non
serve più.
Sono sicuro che lei farà quello che si può fare, per quanto ci
riguarda siamo dell'idea di supportare le iniziative che debbano
giustamente entrare in una logica di far capire a livello centrale
che ci sono delle differenze, ci sono delle situazioni che devono
essere valutate per quello che la storia ci ha dimostrato, per come
sono state gestite fino a oggi, perché sennò cosa varrebbe quanto
fatto finora? Tutto il discorso sulle scuole, il modo con cui si è
intervenuti per i locali, per tutto il resto, per gli insegnanti,
tutto questo viene di fatto dimenticato.
Ora ci dispiace molto sapere che queste siano le prospettive,
speriamo che si riesca all'ultimo a intervenire per evitare il
massacro, ma credo che ci siano poche speranze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK