Consiglio Regionale della Valle d'Aosta - Oggetto del Consiglio n. 1057 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1057 del 18 novembre 2021 - Resoconto
OGGETTO N. 1057/XVI - Ritiro di mozione: "Analisi, con
l'ausilio di un soggetto terzo, della congruità dell'attuale
dimensionamento delle strutture organizzative regionali rispetto ai
carichi di lavoro dell'Amministrazione".
Bertin (Presidente) -
Punto n. 37. Per l'illustrazione il
consigliere Aggravi.
Aggravi (LEGA VDA) -
Non è la prima volta che andiamo,
come gruppi di opposizione e come gruppo Lega Vallée d'Aoste, a
parlare di una tematica molto importante che spesso viene dato per
scontato che riguarda appunto l'organizzazione dell'Amministrazione
regionale.
L'ho già citato e lo ricito: al momento dell'insediamento di
questo Governo, durante la discussione di bilancio, commentavo il
fatto che il Governo aveva lanciato una sorta di slogan, mi si
perdonerà la battuta, riguardo a una riforma dell'Amministrazione
regionale che si stava per condurre.
Ecco, non voglio andare a enucleare tutte le delibere di Giunta
che sono state poi nel frattempo definite per quello che riguarda
le reggenze, le sostituzioni; ci sono state anche numerose
iniziative dei gruppi Lega Vallée d'Aoste e Pour l'Autonomie anche
per quello che riguarda dei concorsi, tutta una serie di aspetti
che poi hanno una ricaduta - è bene rendersene conto nell'insieme -
sull'intera struttura amministrativa: numero di strutture, numero
di dirigenti, numero di reggenze... abbiamo una problematica che
andrà affrontata a questo punto sicuramente nel nuovo anno che
riguarda il ruolo dei segretari comunali in seno
all'Amministrazione regionale e anche il ruolo del livello D che,
vedendo anche un po' quello che è l'andamento delle reggenze, è
sempre più fondamentale.
C'è però un problema di sorta che, correndo dietro a tutte le
esigenze, le problematiche - e, diciamo "le jour le jour" -  e
le necessità, si rischia di perdere una visione d'insieme e
soprattutto si rischia di perdere la quantificazione del peso della
spesa, perché ricordiamoci che ogni struttura, ogni dirigente, ogni
coordinatore, sicuramente non dirà mai di avere un numero
sufficiente o superiore di risorse e questo fa parte della natura
umana, però, è bene che a un certo punto si faccia una valutazione
anche di prospettiva e si possa valutare effettivamente se il
modello, la strutturazione che stiamo costruendo
dell'Amministrazione regionale sia quello ottimale o che magari
abbia la necessità, magari non tanto di definire un ulteriore
fabbisogno di posti disponibili ma forse un efficientamento delle
procedure, delle strutture e, perché no, anche dei carichi di
lavoro perché lo sappiamo, un po' tutte le realtà organizzative
sono affette da una problematica tipica, ovvero avere delle
strutture che hanno un carico di lavoro eccessivo rispetto ad altre
e un livello di risorse differenti e quindi si potrebbe anche
costruire e dare efficienza.
A fronte di questo, l'impegnativa che abbiamo voluto proporre,
che in realtà si ripresenta rispetto a un vecchio emendamento che
era già stato ipotizzato, ma sappiamo che ovviamente laddove si
prevedono determinati interventi c'è la necessità - guardo
l'Assessore Marzi - d'identificare le adeguate risorse, quindi lo
facciamo con una mozione in cui vorremmo impegnare il Governo
regionale a dare corso - con l'ausilio di un soggetto terzo,
individuato tra società specializzate del settore - a
un'approfondita attività di analisi volta a definire la congruità
dell'attuale dimensionamento e organizzazione della struttura
dell'Amministrazione regionale ai carichi di lavoro e alle relative
necessità programmatiche.
Individuare le necessarie risorse per lo svolgimento di tale
attività nell'ambito della definizione del prossimo bilancio
regionale e fornire le risultanze dell'analisi alla competente
Commissione consiliare in materia per le opportune determinazioni,
ovviamente indirettamente il Governo regionale sarebbe il soggetto
primo che beneficerebbe di tale studio. Uno studio che poi
ovviamente - lo si è dato un po' per scontato ma è bene
sottolinearlo - è bene che abbia un mandato preciso, perché
sappiamo benissimo che le società che operano in tal senso, operano
secondo un mandato ben preciso e quindi è bene che ci sia anche una
sorta d'indicazione con una volontà precisa di andare a fare
efficienza e di non andare a ingrandire ancora di più la macchina
perché, lo ripeto, spesso e volentieri si può fare un gran lavoro
risparmiando risorse, e con risorse non parlo soltanto di soldi, ma
parlo anche di risorse umane e magari anche andando a prevedere una
nuova strutturazione dell'attuale gerarchia. Probabilmente forse
avremo bisogno di meno dirigenti e più deleghe ai livelli
precedenti, però questa è una visione di disegno complessivo della
macchina amministrativa.
Riteniamo che questa finalità sia particolarmente importante e,
lo voglio ripetere, perché? Perché un euro risparmiato nella
costruzione della macchina, spesso si può riutilizzare con altre
finalità a beneficio dei cittadini e a beneficio delle imprese,
magari non con dei bonus ma magari andando a diminuire il carico
fiscale o comunque diminuire dei balzelli che ci siamo persi e che
le imprese devono pagare per sostenere una macchina che spesso è
vista come un vero e proprio inferno di pratiche, di procedure e di
misteri, spesso, perché bisogna correre da un ufficio all'altro e
quindi andare a fare un servizio in ultimo non soltanto alle casse
pubbliche ma soprattutto ai cittadini e all'utenza finale che è
fatta principalmente d'imprese e di persone che rischiano del
proprio.
Presidente -
La discussione generale è aperta. Ricordo
che chi vuole intervenire, deve prenotarsi. Non vedo richieste,
chiudo la discussione generale. La discussione generale è chiusa.
Per il Governo il Presidente della Regione Lavevaz.
Lavevaz (UV) -
Io devo dire che sono sostanzialmente in
linea e d'accordo con tutto quello che è stato presentato dal
collega Aggravi, anche nelle considerazioni di tipo personale: uno
per tutti la valorizzazione dei funzionari, eccetera eccetera.
Questa è una tematica sicuramente centrale e della quale ho
parlato in particolare con le strutture fin dalle prime settimane
dal mio insediamento, quindi ormai un anno fa; poi è vero che da un
lato si debba correre dietro alle esigenze quotidiane - e visto il
momento storico molto particolare per quanto riguarda il personale,
molto complesso, quindi con la difficoltà nel reperire le figure ,
quindi un momento che da questo punto di vista ha pochi precedenti
nella storia recente, ma questo è un conto - e dall'altro lato non
è che non abbiamo portato avanti questo tipo di analisi.
È una analisi, certo, che si fa magari senza troppe evidenze e
si fa dietro le quinte, ma in questi mesi e in queste settimane
abbiamo avuto diverse interlocuzioni con società ma, soprattutto,
con Università importanti, come la Bocconi di Milano; l'ultima,
peraltro, l'abbiamo avuta una decina di giorni fa, proprio per
immaginare un'analisi puntuale di questo tipo.
Condivido esattamente i punti che lei ha citato come punti
centrali di questa analisi, in particolare la terzietà, e, nel
momento in cui si deve richiedere o avere un feedback dei carichi
di lavoro piuttosto che del carico proprio di divisione, di carichi
all'interno di una struttura, la cosa che mi sembra più ovvia è che
questa analisi debba essere vista assolutamente da una figura
terza, perché se questo viene chiesto a chi coordina o comunque a
chi è all'interno della struttura, questi avrà sicuramente una
visione che non può essere non voglio dire non oggettiva ma non può
essere sicuramente la visione più puntuale e sicuramente non una
visione d'insieme di tutta una macchina che sicuramente è molto,
molto complessa.
Quindi quello che chiediamo nelle interlocuzioni che abbiamo
avuto ma che formalizzeremo a breve, perché stiamo arrivando al
dunque, quello che si chiede è esattamente quello che lei mette
nella mozione, cioè un'analisi delle strutture, un'analisi della
quantità di strutture perché poi negli anni ci sono state diverse
superfetazioni, ho imparato questa parola parlando dell'Ospedale,
quindi delle aggiunte, degli aggiustamenti eccetera che
probabilmente dovessimo... quello che chiediamo, fare un'analisi da
un foglio bianco, sicuramente non uscirebbero così, fatte da
chiunque.
Probabilmente un momento di sintesi va fatto. Questo studio io
spero... nelle interlocuzioni che abbiamo avuto sembrerebbe che
potremmo averlo anche in pochi mesi, avere già una prima ipotesi di
riorganizzazione che sarebbe comunque un percorso condiviso,
ovviamente, che va fatto in maniera condivisa con chi la fa, già
per la metà dell'anno prossimo, quindi questo permetterebbe di
avere un margine per metterlo in pratica, perché il punto difficile
è avere la forza di mettere in pratica questo tipo di analisi,
perché sono assolutamente certo che un'analisi porterà a dei
ragionamenti strutturali anche importanti a livello di modifiche da
fare, quindi dovremo avere la forza e il coraggio di mettere in
pratica queste richieste.
Quindi, condividendo totalmente quello che lei e i
sottoscrittori della mozione indicate, non mi sembra che sia
opportuno impegnarci con una mozione a fare una cosa che
sostanzialmente stiamo facendo da diversi mesi.
Presidente -
Consigliere Aggravi, ne ha facoltà.
Aggravi (LEGA VDA) -
La ringrazio, Presidente, per averci
dato questa informazione. Guardi, io posso benissimo fare ulteriore
efficienza, quindi fidandomi, tra gentiluomini, di quello che lei
ci ha appena detto, possiamo benissimo ritirare la mozione perché
la finalità è raggiunta. Le chiederei, altrettanto da gentiluomini,
di poter avere - e qui guardo il Presidente della II Commissione -
un'audizione specifica magari nella quale ci può dare più dettagli
riguardo al mandato dato all'ente terzo e - qui mi sento un po'
anche di fare il campanilista, non basta il brand per avere un buon
risultato, ho una laurea specialistica a Pavia, quindi tra Pavesi e
Bocconiani non corre buon sangue, ma, al di là di questo,
sicuramente sono professionisti ottimi - la possibilità di avere
un'audizione nella quale si va a comprendere qual è il mandato dato
e i dettagli di questa analisi e anche delle tempistiche, in
maniera tale da capire che cosa arriverà, condividendo e
ringraziandola per aver fatto  sue, o fatto nostre, queste
considerazioni.
Quindi se il Presidente della II Commissione si fa garante di
questo patto tra noi due, a me va bene, ritiriamo la mozione.
Presidente -
Consigliere Malacrinò ne ha facoltà.
Malacrinò (FP-PD) -
Semplicemente per dare la
disponibilità della II Commissione alla convocazione di una
riunione.
Il Consiglio prende atto del ritiro della mozione.
Presidente -
Se non vi sono altre richieste d'intervento,
sono le ore 12:57, sospendiamo il Consiglio e riprendiamo i lavori
alle ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK