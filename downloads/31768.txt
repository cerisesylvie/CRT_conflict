Consiglio Regionale della Valle d'Aosta - Oggetto del Consiglio n. 684 del 28 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 684 del 28 luglio 2009 - Resoconto
OGGETTO N. 684/XIII - Interrogazione: "Avvio del progetto
della cittadella dei giovani nella città di Aosta".
Interrogazione
Richiamata la delibera di Giunta 1868 del 2009, con la quale
viene approvato il protocollo d'intesa tra Amministrazione
regionale, Comune di Aosta e CPEL, finalizzato alla
co-progettazione e compartecipazione economica della futura
cittadella dei giovani sita nel Comune di Aosta;
Verificato che:
- il suddetto protocollo è stato elaborato da un gruppo di
lavoro appositamente nominato dalla Giunta regionale, comprendente
i rappresentanti degli enti coinvolti;
- si è ritenuto opportuno rendere la cittadella dei giovani
un punto di riferimento non più solo per i ragazzi della città di
Aosta, come nelle iniziali intenzioni del Comune, ma di tutta la
Regione;
- è previsto da parte dell'Amministrazione regionale una
partecipazione economica al progetto attraverso il trasferimento al
Comune di Aosta di 1.750.000 euro in cinque anni a partire dal
2009;
- la gestione della cittadella verrà affidata mediante
pubblica gara d'appalto e che la ditta vincitrice dovrà collegarsi
con un comitato interistituzionale composto dai rappresentanti
degli enti che compartecipano al progetto;
i sottoscritti Consiglieri regionali
Interrogano
l'Assessore competente per sapere:
1) attraverso quali criteri il gruppo di lavoro incaricato ha
definito l'onere finanziario annuale per il funzionamento della
cittadella;
2) per quale data è presumibile l'apertura della
cittadella;
3) quali attività sono previste per il secondo semestre del
2009, atteso che sono stati stanziati dalla Regione 150 mila euro
per l'anno in corso;
4) quali risultati concreti si attende l'Assessorato
attraverso il progetto della cittadella, ovvero quali sono gli
obiettivi prefissati in merito alle principali problematiche legate
al mondo giovanile.
F.to: Zucchi - Lattanzi - Benin - Tibaldi
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Per quanto riguarda la prima domanda:
"attraverso quali
criteri il gruppo di lavoro incaricato ha definito l'onere
finanziario annuale per il funzionamento della cittadella"
,
l'onere finanziario annuale per il funzionamento della cittadella è
dettato dalla volontà di garantire i fondi necessari per la
copertura dei costi ordinari del servizio: gestione, mantenimento
della struttura, monte ore sufficiente a garantire il funzionamento
degli sportelli informativi, delle aree attrezzate, della
pianificazione, organizzazione e valutazione delle principali
attività culturali, artistiche e aggregative, che saranno proposte
dal piano annuale che dovrà essere presentato dall'ente gestore e
approvato dal gruppo interistituzionale di coordinamento (ricordo
che è costituito da rappresentanti del Comune di Aosta,
dell'Assessorato della sanità e politiche sociali, dell'Assessorato
dell'istruzione e cultura, e da un rappresentante degli enti
locali). Inoltre i fondi stanziati dagli enti partner sono stati
quantificati in coerenza con la rispettiva programmazione e le
relative disponibilità finanziarie dedicate, ciascuno nella propria
sfera di competenza, allo sviluppo delle politiche giovanili. Si
sottolinea infine che la cittadella è affidata con modalità tali da
promuovere un tipo di gestione ad alto coefficiente di
imprenditorialità, per cui il gestore è chiamato a reperire anche
eventuali fondi privati per la gestione della struttura. Questo
sarà relegato ad azioni e iniziative supplementari ed integrative,
che dovranno essere approvate preventivamente dai finanziatori
istituzionali per il tramite del gruppo di coordinamento già
citato, al fine di ampliare l'offerta di servizi e delle
attività.
La data presumibile dell'apertura, la gestione della procedura
di gara per l'affidamento della gestione, in capo al Comune di
Aosta, prevede, tenendo in considerazione i tempi necessari per
l'espletamento delle procedure di affidamento e di evidenza
pubblica, che l'apertura e l'inaugurazione avvengano intorno ai
primi giorni del mese di novembre.
Per quanto riguarda le attività previste per il secondo semestre
2009, tenendo conto che sono stati stanziati 150.000 euro nell'anno
in corso, rispondo affermando che il cospicuo finanziamento da
parte della Regione rispetto al breve periodo di apertura previsto
per l'anno in corso è dettato dalla volontà di avviare il servizio
con eventi di grande richiamo e di impatto sia sull'intero
territorio regionale, che a livello nazionale; questo nella
convinzione che la formula "cittadella" introduca non solo per la
Valle d'Aosta elementi di novità e di originalità tali da meritare
un esordio importante, con una dotazione di risorse
proporzionate.
Per quanto riguarda i risultati concreti che si attendono da
questa struttura, direi che la cittadella potrà veramente diventare
il fulcro catalizzatore propulsore di tutte le iniziative
artistiche, culturali, informative e aggregative che vedano i
giovani valdostani residenti in qualsiasi parte della Regione
protagonisti e coprotagonisti. La cittadella dovrà essere luogo di
inclusione e di valorizzazione delle differenze, potrà diventare il
luogo di confronto fra generazioni trovando occasioni concrete di
scambio e di arricchimento reciproco. La cittadella, attorno al
fare concreto, ideato e promosso dai giovani con l'aiuto competente
del mondo adulto, diventerà - ne siamo convinti - implicitamente un
importante strumento di prevenzione del disagio, favorendo modi e
tempi per l'autorealizzazione di sé, forme di orientamento,
processi di riconoscimento delle proprie qualità, delle proprie
vocazioni e delle proprie passioni.
Président
- La parole au Conseiller Zucchi.
Zucchi (PdL)
- Ho preso buona nota delle risposte
dell'Assessore, soprattutto per quanto riguarda i punti 2 e 4. Al
punto 2, la data di novembre l'apertura di questa cittadella, e
soprattutto al punto 4, dove per la verità non so se l'ho visto
convinto nell'esprimere le aspettative che lei si "aspetta" dalla
costruzione di questa cittadella.
Prendiamo spunto da questo argomento che nasce anche da una
questione che, purtroppo, questa Regione ha visto più volte
avverarsi in termini negativi, quando si parla di gestioni della
cittadella, che vengono affidate mediante pubbliche gare di
appalto... dove per la verità anche in questo scorcio di
legislatura gli esempi che sono stati trattati non sono stati
edificanti. Penso al Forte di Bard, alle famose cucine, penso alla
Fondazione Gran Paradiso, penso alle innumerevoli "cattedrali nel
deserto" che sono state costruite in questa Regione con i soldi
pubblici e che attendono ancora di essere finalizzate secondo i
principi ispiratori.
Vede, siamo convinti che i tempi che stiamo vivendo non
consentano più queste spese allegre, e mi riallaccio anche in
questa sede alle dichiarazioni del Presidente Rollandin
all'apertura, quando si è parlato del
de profundis
del
trenino di Cogne, del quale io personalmente avevo sollecitato che
si raggiungesse non certamente il
de profundis
, ma quanto
meno una pronuncia da parte del Governo regionale. Qui la festa è
finita... la festa è finita! Gli sprechi non sono più tollerabili
in questo nuovo contesto che si sta profilando alle soglie del
2010, è su questi punti che poniamo la nostra attenzione e che
poniamo all'attenzione dell'aula, dei cittadini e del Governo
regionale, affinché le risorse che sono a disposizione... è inutile
che poi dopo si venga a richiedere l'esperimento delle risorse se
poi vengono spese in questo modo! Non è un atteggiamento rivolto a
lei, Assessore, è un ragionamento di taglio più politico che
riguarda questo settore.
Noi saremo curiosi, nel settore specifico, di vedere cosa
accadrà in questa cittadella dove, per esperienza, vediamo che
quando si tratta di simili argomenti - molto spesso a pensare male
si commette peccato, come diceva qualcuno più famoso, ma molto
spesso ci si azzecca! -, che si tratti tanto di fumo, ma di poco
arrosto! Su questo argomento, poi, in modo particolare, che ingoia
risorse enormi e che forse non è il caso che ci possiamo più
permettere, soprattutto quando si costruiscono queste "cattedrali"!
Con gli esempi esaurirei sicuramente i secondi e i minuti che ho a
mia disposizione, e di cui è piena questa Regione.
Mi auguro che quanto meno sulla predisposizione della gara di
appalto, dove sicuramente il Comune di Aosta non ha "brillato" in
questo ultimo periodo, soprattutto in questo particolare settore
dei servizi sociali, che non sono stati particolarmente edificanti
nella preparazione, nell'organizzazione, nella predisposizione, in
questo caso dia prova di maggiore efficienza e maggiore solerzia
nella predisposizione degli atti.
Saremo curiosi di vedere cosa succederà a novembre di questa
famosa "cittadella", come saremo curiosi di vedere quali saranno e
se effettivamente verranno adottati quei provvedimenti, e
soprattutto se le aspettative che lei ha delineato verranno quanto
meno in parte raggiunte, perché abbiamo dei seri dubbi che questa
ennesima opera, che guarda caso riguarda il Comune di Aosta, il
quale ha dato soprattutto negli ultimi anni una prova non certo
edificante nella costruzione di cattedrali in questo settore, ma
anche in altri, possa magari farci ricredere del contrario. Abbiamo
però numerosi dubbi in merito e siamo seriamente preoccupati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK