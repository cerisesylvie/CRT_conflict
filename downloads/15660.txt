Consiglio Regionale della Valle d'Aosta - Oggetto del Consiglio n. 1963 del 29 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1963 del 29 maggio 1996 - Resoconto
SEDUTA POMERIDIANA DEL 29 MAGGIO 1996
OGGETTO N. 1963/X Disegno di legge: "Disposizioni in merito al
transito di autotreni ed autoarticolati attraverso il territorio
del Monte Bianco".
Articolo 1 (Finalità)
1. La Regione autonoma Valle d'Aosta, sulla base delle proprie
competenze in materia di strade, di tutela del paesaggio e di
imposizioni tributarie previste dalla legge costituzionale 26
febbraio 1948, n. 4 (Statuto speciale per la Valle d'Aosta), in
conformità all'articolo 1 della legge 26 novembre 1981, n. 690
(Revisione dell'ordinamento finanziario della regione Valle
d'Aosta) ed all'articolo 10 della direttiva 93/89/CEE del
Consiglio, del 25 ottobre 1993, relativa all'applicazione da parte
degli Stati membri delle tasse su taluni autoveicoli commerciali
adibiti al trasporto di merci su strada, nonché dei pedaggi e
diritti d'utenza riscossi per l'uso di alcune infrastrutture, al
fine di tutelare l'ambiente ed il paesaggio del territorio del
Monte Bianco, di salvaguardare la salute umana e di ridurre i
pericoli ed i rischi per i residenti ed i visitatori, disciplina,
con la presente legge, l'introduzione e l'applicazione di una tassa
finalizzata alla riduzione della congestione stradale, con
limitazione del transito di autoveicoli per il trasporto di merci
nel territorio del Monte Bianco.
Articolo 2 (Ambito di applicazione)
1. La tassa di cui all'articolo 1 si applica, a decorrere dal
novantesimo giorno successivo all'entrata in vigore della presente
legge, agli autoveicoli commerciali per il trasporto di merci a
quattro o più assi, definiti autotreni o autoarticolati
dall'articolo 54, comma 1, lett. h) ed i), del decreto legislativo
30 aprile 1992, n. 285 (Nuovo codice della strada), come modificato
dal decreto legislativo 10 settembre 1993, n. 360, provenienti o
diretti all'estero tramite il traforo del Monte Bianco, che
attraversano la Comunità montana Valdigne-Mont Blanc, comprendente,
ai sensi della legge regionale 2 novembre 1987, n. 91 (Norme
concernenti le Comunità montane), i Comuni di Courmayeur,
Pré-Saint-Didier, La Thuile, Morgex e La Salle.
2. Sono esenti dal pagamento della tassa i veicoli di cui al
comma 1 che effettuano trasporti relativi ad esigenze di carattere
umanitario ed a soccorsi in caso di calamità naturali.
3. Sono altresì esenti dalla tassa i veicoli per i quali,
dall'omologazione ottenuta ai sensi del decreto del Ministro
dell'ambiente del 23 marzo 1992 (Nuovi limiti alle emissioni di gas
inquinanti prodotti da motori ad accensione spontanea destinati
alla propulsione dei veicoli), pubblicato nel supplemento ordinario
n. 63 alla Gazzetta ufficiale n. 77 del 1° aprile 1992, risulta che
le emissioni di inquinanti gassosi e di particolato prodotte dal
motore siano conformi ai valori limiti fissati nella riga B della
tabella del punto 8.3.1.1. dell'allegato I al citato decreto.
Articolo 3 (Importo e modalità di pagamento)
1. L'importo della tassa è determinato in lire 50.000 per ogni
transito.
2. Il pagamento della tassa è effettuato al traforo del Monte
Bianco.
3. La Giunta regionale, sentite le società che gestiscono il
traforo del Monte Bianco, definisce le modalità di riscossione
della tassa.
Articolo 4 (Sanzioni)
1. I soggetti obbligati che non adempiono al pagamento della
tassa di cui alla presente legge sono tenuti al pagamento, oltre
che della tassa stessa, di una soprattassa pari al triplo
dell'importo dovuto.
Articolo 5 (Accertamento ed applicazione delle sanzioni)
1. All'accertamento delle violazioni delle disposizioni di cui
alla presente legge ed alla conseguente applicazione delle sanzioni
di cui all'articolo 4 provvedono i soggetti a ciò preposti ai sensi
della vigente legislazione.
Articolo 6 (Disposizioni finanziarie)
1. I proventi derivanti dalla riscossione della tassa e dalle
eventuali sanzioni verranno introitati su apposito capitolo da
istituire nel bilancio di previsione della Regione per l'esercizio
1996 e successivi con la denominazione "Proventi derivanti
dall'applicazione della tassa per il transito di autotreni ed
autoarticolati nel territorio del Monte Bianco".
2. I proventi della tassa saranno destinati a:
a) interventi di protezione ambientale dei territori
attraversati da un forte flusso di traffico merci, su autostrada o
su strada statale, sulla base di un programma concordato fra la
Regione e gli enti locali territorialmente interessati;
b) interventi di miglioramento, di riqualificazione ambientale e
di sostegno all'adeguamento dei mezzi di trasporto alla normativa
antinquinamento;
c) iniziative dell'Espace Mont Blanc;
d) interventi di potenziamento del trasporto ferroviario;
e) oneri connessi all'applicazione della legge.
Articolo 7 (Coordinamento con la normativa comunitaria)
1. Qualora l'Unione europea provveda ad istituire una tassa a
carico del trasporto delle merci su gomma proporzionale ai
chilometri percorsi e/o correlata all'attraversamento di aree
alpine ecologicamente sensibili, la Regione Valle d'Aosta ridurrà o
eliminerà la tassa di cui alla presente legge.
Presidente La parole au Conseiller rapporteur, Piccolo.
Piccolo (ADP-PRI-Ind) Semplicemente per ragguagliare i colleghi
che la commissione di coordinamento aveva rinviato il disegno di
legge, a suo tempo approvato, con una serie di osservazioni, che
sono state recepite negli articoli 2, 5, 6 e 7, che sono già stati
consegnati con la relazione che do, pertanto, per letta.
Presidente La parola all'Assessore all'ambiente, territorio e
trasporti, Riccarand.
Riccarand (VA) Si tratta della riapprovazione di un disegno di
legge che il Consiglio regionale aveva approvato nel novembre
scorso, su cui c'erano stati numerosi rilievi da parte del
presidente della commissione di coordinamento. La Giunta ha
recepito alcuni di questi rilievi, come ha evidenziato il
Consigliere Piccolo.
In particolare, è stato riformulato l'articolo 2, comma 3, che
riguardava l'esenzione dalla tassa, collegandolo alle nuove
disposizioni in materia di emissioni di sostanze inquinanti, che
derivano dalle direttive dell'Unione europea. In pratica, mentre
prima era prevista una riduzione della tassa per quanto riguarda i
veicoli che rispettano le più recenti norme in materia di riduzione
delle emissioni inquinanti, con questa correzione viene prevista
l'esenzione per tutti i veicoli che si trovano all'interno di
quella casistica, risolvendo così un problema di discriminazione
che era stato sollevato dalla commissione di coordinamento.
Inoltre, con l'articolo 6 viene prevista una più precisa
finalizzazione dei proventi derivanti dalla tassa sui TIR. Era
sembrato che la formulazione precedente venisse interpretata nel
senso di un tentativo da parte della regione di usare questo
strumento soprattutto per arricchire e incrementare il proprio
bilancio senza una finalizzazione sufficientemente chiara; quindi è
stato definito meglio un concetto, che del resto era già presente
nel precedente disegno di legge, ma che qui è stato indicato in
modo molto esplicito affinché sia chiara la finalizzazione
ambientale e di miglioramento complessivo del territorio valdostano
che hanno i proventi derivanti da questa tassa.
Infine, con l'articolo 7 è stata prevista una disposizione di
coordinamento con la normativa comunitaria, poiché è in stato di
avanzato esame a livello comunitario l'introduzione di misure
analoghe a queste. Il problema del traffico dei TIR, del traffico
di merci su gomma attraverso le Alpi, è un problema ormai
all'attenzione dell'Unione europea; è un problema su cui non solo
gli Stati a noi vicini, come la Svizzera e l'Austria, hanno preso
dei provvedimenti severi.
Sta diventando un elemento decisivo di tutta la politica che
riguarda lo sviluppo dell'arco alpino, quindi è ipotizzabile, e già
ci sono ipotesi in questo senso, che nei prossimi mesi o anni venga
introdotto un provvedimento analogo a quello da noi ipotizzato per
quanto riguarda il territorio del Monte Bianco. E' chiaro che in
quel caso sarebbe inopportuno duplicare dei provvedimenti di
tassazione, quindi la legge prevede una scomparsa della nostra
tassa qualora venisse introdotto un provvedimento analogo da parte
dell'Unione europea. Queste sono le modifiche che sono state
introdotte.
Per quanto riguarda invece l'impalcatura complessiva del
provvedimento, viene mantenuta l'impostazione che era stata data;
si rivendica un ruolo pieno e forte da parte dell'autonomia
valdostana nel disciplinare un livello di transito di TIR e di
merci, che è il principale responsabile dell'inquinamento
atmosferico da traffico, e gli studi della UE indicano nel traffico
pesante il responsabile dell'80 percento dell'inquinamento
derivante dalla totalità del traffico. Quindi si tratta di una
situazione difficile.
La pressione sull'asse del Monte Bianco è rimasta forte; negli
ultimi due anni si è ottenuto una riduzione dei transiti, ma la
pressione è continua e ci potrebbe anche essere una nuova
inversione di tendenza, se non riusciamo ad intervenire in modo
ancora più incisivo di quello che si è fatto finora.
Sicuramente il disegno di legge dà in mano alla regione Valle
d'Aosta, se riusciremo a portarlo all'approvazione, uno strumento
formidabile per regolare i livelli di traffico secondo quelle che
sono le compatibilità con il nostro territorio. Quindi viene
riproposto il disegno di legge con le modifiche che ho indicato in
premessa.
Presidente La parola all'Assessore al bilancio e finanze,
Lévêque.
Lévêque (Ass.tec.) Ad integrazione di quanto detto
dall'Assessore Riccarand, presentiamo un emendamento al comma 1
dell'articolo 6 per adeguare alla fase dell'esercizio in cui siamo
la norma che prevedeva le modalità di riscossione dei proventi.
Presidente E' aperta la discussione generale.
Ha chiesto la parola il Consigliere Marguerettaz.
Marguerettaz (PpVA) In questi casi si usa dire che la toppa è
peggio del buco; credo non si possa dire altro di fronte a questo
provvedimento che il Consiglio è chiamato a votare.
Una cosa interessante da far notare è che da un punto di vista
politico (non so se già qualche organo di stampa abbia detto
qualcosa in merito) nell'opinione pubblica va circolando la voce
che l'Union Valdôtaine in questa fase politica viene un po'
superata, a destra e a sinistra, dalle proposte della Lega alpino
padana. Credo che questo provvedimento stia ad indicare un fondo di
verità su questa affermazione, e spiego il perché.
Mentre in questi giorni in quel di Chambéry, Annecy, dov'è che
vi siete trovati...a Aix-les-Bains, dal convegno fra i leghisti
italiani e i leghisti savoiardi - savoiesi, come preferiscono
essere chiamati, a quanto ho letto sul giornale - nasce la proposta
che, in merito al tunnel del Monte Bianco, gli abitanti della Valle
d'Aosta, della Savoie e della Haute Savoie dovrebbero avere libero
accesso, al di là del fatto che guidino i camion o le autovetture.
La proposta che fa l'Union Valdôtaine è un'altra, diversa rispetto
a quella che fece alcuni mesi fa: facciamo pagare tutti quelli che,
non essendo valdostani o savoiardi, passano con un TIR sotto il
tunnel del Monte Bianco; adesso l'Union Valdôtaine torna in aula e
ci dice che dobbiamo far pagare anche i valdostani e i
savoiesi.
Credo che questa sia - come dicevo - una piccola chicca che
tende a dare ragione a chi vede nell'UV una forza politica che in
questo momento, da questo punto di vista, non ha delle risposte
molto chiare.
Ma a parte il discorso politico, a me interessa vedere quali
azioni migliorative siano fatte su questo disegno di legge, e
sinceramente ne vedo molto poche. O, per meglio dire, vedo
attraverso la riformulazione di alcuni articoli una esplicitazione
di intenzioni, che già con il precedente disegno di legge avevamo
denunciato e che oggi appaiono molto chiare.
Cosa diciamo di nuovo oggi rispetto al novembre '95, memori
anche del fatto che ci furono durante la discussione di questo
disegno di legge molti profeti in quest'aula?
Molti consiglieri, fra i quali molti votarono anche a favore del
disegno di legge, per disciplina di maggioranza, come suol dirsi,
segnalarono la preoccupazione che questo disegno di legge non
sarebbe stato vistato dalla commissione di coordinamento; ho qui
davanti i nomi dei consiglieri, sono più di uno e quindi non li
cito, ma vengono tutti dai banchi di coloro che votarono questo
disegno di legge, e ripeto furono profeti, perché in effetti il
disegno di legge non fu vistato. Diciamo che ho una piccola
curiosità personale da questo punto di vista; non mi dispiacerebbe
sentire dagli stessi consiglieri, che intervennero all'epoca
avanzando queste perplessità, se questo nuovo disegno di legge li
convince appieno sia dal punto di vista legale sia dal punto di
vista dell'efficacia.
Dal punto di vista legale credo che lo sforzo della Giunta sia
stato quello di adeguarsi alle osservazioni fatte dalla commissione
di coordinamento, ma dal punto di vista dei contenuti questi, nella
quasi totalità, rimangono gli stessi della volta scorsa. Allora,
ricordando quanto detto da alcuni consiglieri, ad esempio il
Consigliere Bavastro, il quale disse giustamente: "Premesso che ci
sono ragioni di buon senso, che ostano al provvedimento in
questione", o il Consigliere Lanivi che disse di non ritenere che
il provvedimento in questione avrebbe provocato una diminuzione del
transito dei TIR, e lo stesso Consigliere Borre aveva delle
difficoltà in questo senso, mi piacerebbe sentire questi colleghi
oggi dire: Marguerettaz, come al solito non hai capito niente,
invece vedi, questa legge finalmente diminuirà il traffico dei TIR,
non avrà problemi di tipo legale e via dicendo.
Direi anche qualcosa in più. Cosa c'è di diverso rispetto al
vecchio disegno di legge oltre al fatto che si è verificato quanto,
diciamo fra le righe, qualche povero rappresentante degli
autotrasportatori audito nella commissione ebbe a dire (essendo
purtroppo per lui buon profeta): assumete questo disegno di legge
dove dite che noi non paghiamo, la commissione di coordinamento non
visterà questa legge e voi riassumerete il disegno di legge dicendo
che pagheranno anche gli autotrasportatori delle ditte aventi sede
sociale in Valle d'Aosta.
Fra l'altro, cercai di rassicurarlo dicendogli che l'Union
Valdôtaine mai avrebbe assunto un provvedimento di quel genere;
purtroppo le mie rassicurazioni caddero nel vuoto, perché oggi devo
dare ragione alle preoccupazioni di questo rappresentante di
categoria. Ma, oltre a questo fatto di novità, che è quello che
anche gli autotrasportatori della Savoia, dell'Alta Savoia, della
Valle d'Aosta, pagheranno le 50mila lire di ecotassa, quali sono le
altre novità? Le diceva l'Assessore nella sua illustrazione: sono
nella migliore definizione dell'uso che faremo di questi soldi, e
qui sembra di essere in pieno romanzo kafkiano. Perché?
A parte le belle parole, di fatto cosa vuol dire questo?
Ragioniamo in maniera spicciola, semplicistica obietterà
qualcuno, ma sfido chiunque a dirmi che è qualcosa di diverso
rispetto a quello che dirò. Limitiamo il discorso alla Valle
d'Aosta. Qui andiamo da un cittadino e gli chiediamo 50mila lire:
cosa ne facciamo poi di queste 50mila lire? Probabilmente 30mila
lire le ridiamo a colui che ce le ha date, perché i proventi della
tassa saranno destinati a interventi di sostegno all'adeguamento
dei mezzi di trasporto alla normativa antinquinamento, che tradotto
in parole più accessibili vuol dire contributi per colui che ha dei
mezzi non adeguati alle norme, e quindi soggetto a pagare le 50mila
lire, affinché modernizzi i suoi mezzi. Quindi, prendiamo da quella
persona 50mila lire, per restituirle 30mila lire: proprio Kafka in
pieno.
Avanzano 20mila lire, cosa ne facciamo? Qui si parla di
interventi di protezione ambientale dei territori attraversati da
un forte flusso di traffico merci su autostrada o su strada
statale. Ricordo che non più di un anno fa si parlò in quest'aula,
a proposito della nuova legge finanziaria del governo, delle nuove
competenze affidate alla regione Valle d'Aosta, ad esempio in
materia di strade: tutta una serie di manutenzione rispetto alle
strade, che finora era rimasta in mano allo Stato, passava alla
regione Valle d'Aosta, e questo trasferimento fu promosso e tra
l'altro da noi anche in parte condiviso perché votammo un ordine
del giorno favorevole a che vi fosse un aumento delle nostre
competenze. Ma con questo provvedimento sembra che le nostre
competenze in materia vadano al di là di quelle che ci ha dato il
governo, perché addirittura quelle 20mila lire che ci rimangono, le
spendiamo per andare a fare degli interventi che non sono di nostra
competenza.
Gli interventi di riqualificazione ambientale, leggi barriere
antirumore sull'autostrada, non sono di competenza della regione
Valle d'Aosta, ma semmai della società Autostrade, così come sulle
strade statali questi interventi non sono di competenza della
regione Valle d'Aosta ma dello Stato, o ANAS che dir si voglia.
Questo per spiegare ciò che dicevo in apertura: che si è cercato di
fare un taccone che è peggio del buco iniziale.
Ora, facile sarebbe una strumentalizzazione di tipo politico
dietro a questa cosa, verrebbe voglia non di scrivere sui muri
perché è maleducato, ma di dirlo ad alta voce: "Valdôtains,
réveillez-vous"; ma ci atteniamo strettamente ai contenuti di
questo disegno di legge per dire, evitando la dichiarazione di voto
a meno che altri interventi da parte della Giunta non ci
sollecitino in questo senso, che voteremo contro questo disegno di
legge.
Presidente Ha chiesto la parola il Consigliere Parisi.
Parisi (VAP) Neanche noi voteremo questo disegno di legge, le
motivazioni le avevamo già espresse allora quando è stato
presentato e le osservazioni che avevamo fatto sono state
puntualmente riportate dalla commissione di coordinamento.
L'elemento fondamentale è quello dell'incostituzionalità di questo
disegno di legge.
Per quanto riguarda il merito, avevamo già detto, lo ripetiamo,
che riteniamo che questo disegno di legge non affronti il problema
dell'inquinamento atmosferico né della salvaguardia dell'ambiente;
è un provvedimento parziale e non fa parte di una programmazione
più generale per salvaguardare l'ambiente in generale.
L'Assessore Riccarand ha voluto ripresentare questo disegno di
legge come se fosse nuovo; ma in effetti è lo stesso disegno di
legge che era stato presentato allora, peggiorato. Peggiorato anche
per le motivazioni che diceva il Consigliere Marguerettaz, perché
mentre nel precedente si tentava di difendere una parte di
autotrasportatori, con questo disegno di legge abbiamo visto che
quella parte di autotrasportatori rientra nella categoria generale
di coloro che dovranno pagare le 50mila lire.
Se la validità del disegno di legge rimane, così come diceva
giustamente l'Assessore Riccarand, non vedo perché non lo abbia
riproposto con l'articolo 31. Questo avrebbe dato un segnale forte
della potestà legislativa e quindi dell'autonomia della regione
Valle d'Aosta a decidere su alcune questioni che sono di
fondamentale importanza per la gestione non solo di questo, ma di
altri problemi che riguardano lo statuto speciale della Valle
d'Aosta. Invece l'Assessore Riccarand sa benissimo che questo
disegno di legge non ha nessuna possibilità di arrivare in fondo,
perché anche se ha accolto alcuni rilievi che sono solo marginali,
non ha affrontato il rilievo principale che ha fatto la commissione
di coordinamento, che è quello del rapporto con la normativa
Cee.
E la normativa 93/89 parla in termini molto chiari, là dove dice
che la politica comune dei trasporti deve essere concordata
attraverso una speciale commissione, che tra l'altro si interessa
di tutto il discorso tariffario che riguarda il traforo del Monte
Bianco e le altre tariffe. Questo mi sembra che sia rimasto com'era
nel passato disegno di legge.
Riteniamo che il problema ambientale affrontato in questa
maniera vuole dimostrare che viene fatta un'azione per risolvere
questo problema, mentre in effetti rimangono soltanto delle
dichiarazioni di principio, perché si sa già a priori che
l'iniziativa non avrà alcuna concretizzazione, in quanto il disegno
di legge non verrà approvato. E non vi è un altro intervento che
vada nella direzione di affrontare seriamente il problema
ambientale.
Poi non si può pensare, come dicevo l'altra volta, di affrontare
il problema della salvaguardia dell'ambiente solo per quanto
riguarda l'Espace Mont Blanc; riteniamo che, se si deve fare un
discorso di salvaguardia, lo si debba fare a livello complessivo di
Valle d'Aosta e non solo, perché se abbiamo le centrali a pochi
chilometri o se a Carema esistono delle fabbriche inquinanti,
sicuramente delle sostanze inquinanti entreranno anche nel nostro
territorio. Quindi credo che questo discorso andrebbe fatto a
livello interregionale o a livello di Espace Mont Blanc, cosa che
invece non viene fatta.
Per quanto riguarda le 50mila lire, oltre a quello che diceva
Marguerettaz, ritengo che non ricadranno poi sugli
autotrasportatori, perché in qualche modo loro da qualche parte si
dovranno rivalere, ma sui cittadini valdostani. Non credo che
l'autotrasportatore sarà così magnanimo di addossarsi questo
aggravio di 50mila lire senza battere ciglio; credo che, come è
sempre avvenuto, queste 50mila lire sicuramente qualcuno le
pagherà, e non sarà l'autotrasportatore. Questo è il primo
ragionamento.
Come secondo ragionamento non credo assolutamente che le 50mila
lire ridurranno il passaggio dei TIR o dei mezzi pesanti sotto il
traforo del Monte Bianco, perché se è una via che è favorita dalle
distanze e forse fino adesso anche da agevolazioni che vengono
fatte dalle società., non saranno le 50mila lire a frenare gli
autotrasportatori che per varie considerazioni preferiscono
attraversare il tunnel.
L'altro discorso che mi sembra non venga tenuto in
considerazione è quello della occupazione; invitavo l'Assessore
Mafrica in questo caso perché, come dicevo l'altra volta,
l'Assessore Riccarand fa bene a presentare il suo disegno di legge,
rientra nei compiti istituzionali che sono a lui demandati, per cui
fa benissimo a presentarlo, pur sapendo che questo disegno di legge
non avrà quel successo che lui poteva sperare.
Però sotto l'aspetto occupazionale ritengo che l'Assessore
Mafrica dovrebbe drizzare le orecchie, perché questo disegno di
legge - che ci viene presentato come se non facesse del male a
nessuno, ma finalizzato solo a salvaguardare l'ambiente - potrebbe
diventare uno strumento perverso nei confronti anche del settore
occupazionale. E non credo che la Valle d'Aosta si possa permettere
di avere altri problemi di ordine occupazionale, oltre a quelli che
attualmente ha.
Non mi dilungo oltre, perché le cose che erano state dette ho
cercato di ribadirle; mi auguro che in futuro queste problematiche
possano essere discusse e affrontate in maniera più complessiva,
altrimenti non avranno effetti concreti su quello che è il disegno
complessivo al quale tutti teniamo.
Il problema dell'inquinamento non è una prerogativa o un
qualcosa che appartiene solo ad una forza politica, perché tutti
siamo sensibili, politici e non, a che l'ambiente sia
salvaguardato, per cui mi auguro che in futuro queste problematiche
possano essere affrontate in maniera più seria.
Presidente Ha chiesto la parola il Consigliere Borre.
Borre (UV) A volte si vota contro perché si è già deciso di
votare contro alla prima stesura della legge, quindi qualunque
proposta si ripresenta, avendo deciso di votare contro prima, non
si va ad analizzarla a fondo e si vota contro.
Come Union Valdôtaine non è che abbiamo sposato subito la
proposta fatta da Riccarand, che poi non è una proposta
dell'Assessore Riccarand, ma è una proposta che l'Union da anni
vuole portare avanti, in difesa del territorio valdostano
dall'inquinamento. Quindi abbiamo sentito la gente che abita nella
fascia interessata dall'attraversamento ed è proprio per quello che
ci siamo risvegliati.
Nella prima stesura avevamo dei dubbi, io personalmente avevo
dei dubbi e Marguerettaz giustamente li ha sottolineati, perché non
vedevo nell'articolato ben finalizzati i soldi nella protezione
dell'ambiente. Ambiente che tu dici, Marguerettaz, dovrebbe essere
difeso da altri enti perché altri enti gestiscono quel passaggio,
cioè autostrada o strade statali. Ma qui noi parliamo di territori
interessati, quindi regione e comuni nei loro territori
interessati, perché non è mica detto che l'inquinamento debba
essere solo a bordo dell'autostrada o a bordo della statale; quindi
interventi che vadano a migliorare la situazione di vita di quella
gente che, se anche dovesse calare l'aumento dei TIR, avrebbe un
brutto vivere lungo quelle strade. Allora questa finalità
permetterebbe alla regione di avere dei fondi per intervenire,
insieme ai comuni, con sistemi di difesa sia per i rumori sia per
l'ambiente e l'inquinamento atmosferico.
Parisi dice di fare attenzione perché qui non diminuirà il
traffico con le 50mila lire di tassa, ne sono convinto anch'io;
però questa tassa permetterà alla regione di intervenire con delle
strutture per difendere le zone interessate. Parisi, se dici già
che le 50mila lire non diminuiranno il traffico, come fai a pensare
che diminuirà la mano d'opera: i TIR saranno sempre gli stessi, ci
sarà la tassa, gli autotrasportatori si rivarranno sugli utenti,
quindi non ci sarà diminuzione di mano d'opera.
Allora se si vuole non condividere questa posizione e difendere
solo una parte forse degli autotrasportatori, perché li abbiamo
sentiti tutti in audizione, e fa piacere dire che stiamo facendo un
qualcosa che va contro, che siamo noi a difendere; invece noi
diciamo che non stiamo facendo dei danni agli autotrasportatori,
perché la legge, Marguerettaz, non prende i soldi solo dagli
autotrasportatori valdostani, ma da tutti, francesi e italiani,
però li spende per i valdostani. L'altra volta si era detto che i
valdostani non dovevano pagare, ma abbiamo riconosciuto che era
molto difficile fare un discorso del genere, mentre adesso diciamo
che a tutti i mezzi valdostani che non sono a norma, fintanto che
le norme Cee non andranno in vigore, permettiamo con dei contributi
di mettersi a norma. Mi sembra la cosa più corretta che potevamo
fare verso gli autotrasportatori valdostani.
Mi dicono di condividere un po' di più anche da parte vostra la
proposta dello stato federale, perché ci sarebbe più possibilità di
difendere il nostro territorio. Qui condividiamo il principio,
abbiamo chiesto alla Giunta di non ripresentare il disegno di legge
tout court con l'articolo 31 perché volevamo quelle piccole
modifiche che a parer mio e dei miei colleghi erano migliorative.
La Giunta ha accettato, quindi la ringraziamo e adesso ci auguriamo
che non solo il principio sia accolto, ma che la legge vada in
porto in tempi brevi.
Si dà atto che, dalle ore 17,13, presiede il Vicepresidente
Marco Viérin.
Presidente Ha chiesto la parola il Consigliere Chiarello.
Chiarello (RC) Vorrei sapere quante volte una legge deve passare
in Consiglio quando viene bocciata dalla commissione. Spero che sia
l'ultima volta, perché avevamo detto certe cose l'altro Consiglio,
si diceva che non era costituzionale, e i fatti infine ci hanno
dato ragione. Pensavo che i Verdi avessero finito il loro debito
nei confronti dei loro elettori, tanto ci abbiamo provato e poi non
ci siamo riusciti....
Florio (fuori microfono) .... non ci conosci allora....
Chiarello (RC) ... Volevo dire a Borre che ogni tanto la memoria
bisogna averla lunga. E' stato fatto un autoporto quindici anni fa
per i camion, adesso però mettiamo la tassa, i soldi che prendiamo
dai camionisti italiani e francesi adesso li diamo ai camionisti
valdostani. Questi camionisti valdostani non sono neanche stati
sentiti alla modifica della legge, perché erano già increduli, se
ti ricordi, Borre, in commissione ed avevano detto: cinquantamila
lire per passare di là e altrettante per il ritorno, vuoti,
ricordatevi che sono tante, le ripagate poi voi sul costo della
vita. L'inflazione deriva anche e soprattutto dai trasporti.
Parisi ha detto non so, io dico che non credo che passi questa
legge, altrimenti sono convinto che abiterei in uno stato non
federale e non con apertura europea, perché apertura europea non
vuol dire mettere le gabelle. Spero che non si arrivi ad uno stato
federale, perché se ogni regione impone 50 o 100 o 150mila lire, si
farà la rincorsa a chi ne mette di più per l'attraversamento delle
varie regioni. Voglio solo dirvi che adesso come comunità montana
Monte Rosa proporrò che anche questa comunità metta una gabella
perché passano anche di lì i TIR. Qui c'è scritto solo la comunità
montana e i comuni di Pré-Saint-Didier, La Thuile, Morgex e La
Salle.
Una cosa seria che vorrei sapere dall'Assessore, anche perché
prendo ogni giorno l'autostrada, è se c'è una statistica di quanti
sono i camion che sono a norma e di quanti non sono a norma. Se c'è
solo il 10 percento che non è a norma, penso che i costi di
applicazione della legge potrebbero essere più alti di quello che
si ricava. A me risulta, passando dall'autostrada e seguendo certi
TIR, che ormai i TIR nuovi sono quasi tutti a norma; e noi andiamo
a fare una legge per soddisfare i bisogni dell'elettorato, o
cerchiamo di fare qualcosa che serva alla regione? Sono convinto
che questa legge non passerà, anzi lo spero, perché se passasse la
legge, aumenterebbero i prezzi dei prodotti che andiamo a comprare
nei negozi, e poi perché non è una legge giusta.
Presidente Ha chiesto la parola il Consigliere Linty.
Linty (LNPIAP) Sono, lo ammetto, un po' sconvolto dal
trasformismo dilagante che c'è qui dentro, nella politica, perché
vorrei sapere dal Consigliere Borre, che ha sentito la popolazione
interessata nella fascia, se aveva sentito la stessa popolazione
quando chi per lui legiferava ingenti flussi di denaro alla
cosiddetta società Autoporto per incrementare gli sdoganamenti a
Pollein. Non mi sembra che fossero anni-luce quelli, quando la
regione trasferiva suon di miliardi tutti gli anni alla società
Autoporto perché incrementasse lo sdoganamento dei TIR a Pollein.
Forse allora, di fronte ai 9/10 del riparto fiscale, i problemi
ambientali passavano in secondo piano.
Non dimentichiamo che questo riparto fiscale, che continuo a
dire è un errore chiamarlo così, c'è ancora adesso; quindi le
situazioni non sono mutate perché viene trasferito sotto altre
forme, comunque la Regione lo ha ancora a sua disposizione. Quindi
credo sia errato agganciarsi a questi problemi di salvaguardia
dell'ambiente oggi, e non essersi agganciati allora.
Questo per dire che a mio modo di vedere non si può anni prima
incoraggiare il transito dei mezzi pesanti chiaramente per motivi
economici, e qualche anno dopo invertire la rotta di 180° e dire
che oggi ci si accorge, dopo tanti anni, che i TIR inquinano e
bisogna fare così. Mi stupisce che si arrivi addirittura a
legiferare, perché mi sembrava che lo scoraggiamento del transito
dei TIR fosse sufficientemente chiaro quando qualcuno ricorse al
Consiglio di Stato per fermare i lavori dell'autostrada
Morgex-Courmayeur, lavori previsti per 400 e rotti miliardi e che
ad oggi passano i mille.
Qualcuno poi dovrà rendere conto alla comunità valdostana di
queste cose, quindi mi sembra assurdo che da una parte si facciano
delle scelte di potenziare e di ammodernare le vie di
comunicazione, e dall'altra parte si cerchi con delle iniziative
alquanto futili come questa di scoraggiare. Trovo che ci sia questa
grande contraddizione.
Grande contraddizione poi ancora, se ci spostiamo di qualche
grado verso est, perché vediamo che per il G.S. Bernardo si usa
tutta un'altra teoria; lì i lavori vanno avanti e si cerca di farli
andare avanti. Allora vorrei sapere se questi tipi di gabelle,
perché si tratta di una vera e propria gabella, verranno applicati
anche lì per scoraggiare, perché posso dire, ma credo che il mio
pensiero sia condiviso da tutti i consiglieri, che questi TIR
svizzeri con i tronchi di legno che scendono dalla "Coumba", mi
fanno un certo effetto in queste strade piccoline. Lì c'è anche la
sicurezza stradale ancora più che dall'altra parte, allora lì si
farà la stessa cosa? E' questa la famosa integrazione?
Un'altra trasformazione: scusa, collega Chiarello, che non vuoi
più lo Stato federale, ma tu firmasti una mozione per avere uno
Stato federale in questo Consiglio. Allora cerchiamo di stare
agganciati ai problemi. Fa paura anche al sottoscritto, se nello
Stato federale bisogna vedere delle leggi così; però sta nel
compito dei politici di cercare democraticamente di arginarle come
sto cercando di fare in questo momento, non so con quali
risultati.
Vedo quindi questa grande contraddizione fra il passato e il
presente, ma non è un passato così remoto, basta andare indietro di
5-6 anni, non di più; inoltre c'è anche il discorso del ritorno di
questi soldi, discorso che ha fatto Marguerettaz e che ha fatto
anche Parisi, perché alla fine l'autotrasportatore carica sulle
fatture che fa quando deve trasportare le merci. Sicuramente non è
che l'autotrasportatore dice: "Ma che bella legge ha fatto la
regione, sono contento di pagare 50mila lire in più".
Ne approfitto per fare la cosiddetta dichiarazione di voto, per
dire che non sarà un'astensione a questo disegno di legge, ma sarà
un voto profondamente contrario, proprio perché bisognerebbe andare
in una direzione diametralmente opposta a quella di mettere, visto
che io la gabella la sento già quando pago 75mila lire per passare
sotto il traforo. Quella è una gabella, che non c'entra magari
nulla con gli autotrasportatori. Quando dissi queste cose a
qualcuno, mi rispose che volevo andare a giocare al Casinò di
Chamonix senza pagare. Ma voglio dire...
E credo che quando si parla di integrazioni fra aree simili,
quali sono la nostra e quelle vicine, dobbiamo tenere in
considerazione queste cose, perché a volte questa integrazione non
c'è anche per questi motivi. Credo che 75mila lire per 11 km. di
tunnel, là dove esiste la mano di un ente pubblico a gestire la
cosa, siano troppe ancora con i problemi di carattere economico a
cui andiamo incontro nei nostri giorni.
Quindi ribadisco un voto profondamente contrario, perché credo
che la tendenza in materia di trasporti e di pedaggi debba essere
immediatamente invertita.
Presidente Ha chiesto la parola il Vicepresidente Aloisi.
Aloisi (APA) L'intervento di fondo lo ha fatto il Consigliere
Parisi, quindi mi limiterò solo a fare alcune osservazioni e
considerazioni.
Sono di solito, come dice il mio amico Bich, un consigliere di
maggioranza molto disciplinato, anzi, spesso troppo disciplinato,
ma di fronte ad alcuni disegni di legge.....
(...Interruzione del Consigliere Borre, fuori microfono...)
...e sono in maggioranza, ci resto fino a quando ci credo, il
giorno in cui non dovessi crederci posso garantire al Consigliere
Borre che non ci starò un minuto in più né tenterò di tingermi di
colori che non mi appartengono. Quindi quello che il Consigliere
Borre sostiene lo respingo al mittente, anche perché il Consigliere
Borre ha cambiato completamente il suo concetto, forse dimentica i
tempi in cui i Verdi di solito gli attribuivano il premio "Attila",
non solo a lui, ma a qualche altro esponente del suo movimento.
Partivo da un ragionamento, che è un ragionamento che per certi
aspetti va a tormentare di solito la coscienza dell'Assessore
Riccarand.
L'Assessore ha un problema, quello di evidenziare e di colorire
con maggior spessore l'operato della Giunta e quindi ha questi
problemi di coscienza, di dare sempre di più un tocco di verde.
Succede quel che succede. Presenta un disegno di legge, che non
viene vistato dal presidente della commissione di coordinamento, fa
sua una parte delle osservazioni e ripresenta lo stesso disegno di
legge, sapendo che al 99,9 percento farà la stessa fine del
precedente. E allora intanto un primo problema di coscienza l'ha
risolto, ovvero dice: io ho presentato il disegno di legge, altri
hanno ritenuto opportuno non vistarlo, il popolo "verde" è contento
e gli altri popoli sono per certi aspetti meno contenti.
E qui mi ricollego alla parte terminale dell'intervento di
Parisi: se questo disegno di legge malauguratamente dovesse essere
vistato dalla commissione di coordinamento, Riccarand diventerà un
TIR impazzito che sotto l'aspetto occupazionale va a frantumarsi
contro quel povero Assessore, che è Mafrica, che a tutt'oggi si sta
adoperando per tappare tutta una serie di falle che in quel settore
si stanno aprendo. Per certi aspetti, dunque, Riccarand renderà un
pessimo servizio all'Assessore Mafrica.
Ma c'è una terza considerazione da fare. A nord-est, nella
regione altamente produttiva che è il Veneto, ci si lamenta che non
ci sono le infrastrutture per poter andare a recuperare quei tempi
morti sotto l'aspetto della collocazione del prodotto, che la
burocrazia di fatto ha sancito; a nord-ovest di converso abbiamo
tutta una serie di reti viarie, di infrastrutture, che potrebbero
mettere nella collocazione ottimale l'imprenditoria, ed andiamo a
fare tutta una serie di accorgimenti che poi andrebbero a
penalizzare.
Capisco che la filosofia di fondo dell'Assessore Riccarand sia
rimasta la stessa: dove vede viabilità, vede un nemico, dove vede
infrastrutture, che per certi aspetti possono accelerare e
qualificare un prodotto fabbricato in loco, individua tutta una
serie di problemi, però poi non vorrei che dall'altra parte l'amico
Linty se ne uscisse fuori con una Lega contro i gabelli e contro
l'imposizione fiscale, che per certi aspetti noi poniamo alle
stesse categorie.
Io capisco questo tipo di ragionamento e non lo posso accettare,
anche perché i problemi che possono venir fuori saranno di nuovo
problemi di difficile sanatoria. Non so se questo disegno di legge
farà la stessa fine di quello precedente, però la mia riconversione
al verde su questi problemi credo che sarà difficile, pertanto mi
atterrò alla valutazione che aveva fatto il Consigliere Parisi,
dando un voto non favorevole a questo disegno di legge.
Si dà atto che, dalle ore 17,27, riassume la presidenza il
Presidente Stévenin.
Presidente Ha chiesto la parola il Vicepresidente Marco
Viérin.
Viérin M. (PpVA) Il mio intervento sarà brevissimo perché il
Consigliere Marguerettaz, a nome e per conto del gruppo dei
popolari, ha già detto quanto di dovere, ed altri colleghi,
soprattutto Linty, hanno evidenziato delle perplessità anche in
merito al comportamento di alcuni consiglieri.
Prendo la parola solo per riconfermare che forse qualcuno voterà
questo provvedimento di legge per partito preso, senza verificare
se è utile per i valdostani, se è serio e così via. Mi rivolgo al
Consigliere Borre, che ha voluto fare la battuta dicendo che chi
voterà contro, ha già deciso giorni fa di votare senza esaminare le
modifiche; allora rimando al mittente questa affermazione proprio
per le considerazioni fatte dai colleghi. Ma ne voglio aggiungere
un'altra. Linty chiedeva perché non si fa lo stesso discorso anche
per il transito che viene dal G.S. Bernardo.
Forse non potremmo farlo perché la Sitrab, di cui siamo
azionisti rilevanti, non potrebbe più fare alcune pubblicità per
favorire il transito, non potrebbe più forse sponsorizzare
mongolfiere o altro per incrementare il transito presso il traforo
del G.S. Bernardo. Quindi penso che qui non si voglia ragionare in
merito alla Valle d'Aosta, ma si voglia ragionare per un discorso
di comodo, per dare la caramella a qualcuno e tenersi la carta.
Presidente Ha chiesto la parola il Consigliere Tibaldi.
Tibaldi (Ind) La raffica di interventi che mi ha preceduto ha
esplicitato in maniera più che mai soddisfacente quali sono le
evidenti ragioni per le quali questo disegno di legge è
assolutamente improponibile, ragioni che non sto qui a ripetere
perché, come ho già detto, chi mi ha preceduto le ha illustrate in
maniera più che mai compiuta.
C'è da dire ancora qualcosa; la prima è che nel '93 sono cadute
le barriere doganali in quell'ottica di integrazione europea che
tende non solo a favorire l'integrazione da un punto di vista
sociale, ma soprattutto a favorire quello che è lo scambio di merci
e servizi fra i vari paesi che compongono l'Unione Europea. Cadono
le barriere doganali e teoricamente dovrebbe favorirsi questo
processo di integrazione. In realtà a distanza di tre anni la Valle
d'Aosta erige una nuova barriera, che è questa che viene proposta
qui. E' una barriera il cui significato politico ancora non abbiamo
capito, se non quello forse di dare un necessario spazio di
autonomia ad una forza politica, in questo caso mi riferisco ai
Verdi. Posso capire che all'interno della maggioranza ci sia la
necessità di dare spazio ai Verdi, nel senso che siano considerati
propositivi a livello di proposte di legge; però non vedo come la
maggioranza possa rendersi supina di fronte ad una iniziativa di
questo tipo.
Normalmente la montagna - si suol dire - unisce; in questo caso
la montagna valdostana sembra dividere, sembra costituire
un'ulteriore barriera, sembra porsi al di fuori di quella che si
auspicava l'integrazione europea.
Certo che anche gli autotrasportatori valdostani un domani, o un
domani prossimo, avranno da dire la loro. Visti i moti dei liberi
imprenditori federalisti europei, che stanno scoppiando non solo
dal Veneto, ma stanno dilagando in tutta Italia, settentrionale e
non, magari qualche autotrasportatore valdostano capirà perché
anche nel nord-ovest, come diceva giustamente Aloisi, è necessario
ribellarsi ad una forma di burocrazia imperante, che diventa un
ostacolo forte allo scambio non solo a livello di integrazione
sociale, ma di integrazione economica. Quindi non posso che
esprimere il mio voto contrario a questo disegno di legge con un
rammarico: la Valle d'Aosta avrebbe dovuto essere carrefour
d'Europe, con l'approvazione di questo disegno di legge diventa il
feu rouge d'Europe.
Presidente Non ci sono altri interventi, chiudo pertanto la
discussione generale.
La parola all'Assessore all'ambiente, territorio e trasporti,
Riccarand.
Riccarand (VA) A me sembra che negli interventi che hanno
ripercorso una serie di considerazioni già fatte in occasione della
precedente discussione del disegno di legge, sia stato fortemente
assente quello che è il dato più importante, che sta alla base di
questo disegno di legge e della proposta che è già stata esaminata
in un passato Consiglio e che è tornata oggi.
Il dato di fondo è che noi abbiamo una realtà lungo l'asse del
Monte Bianco di un traffico di TIR, che è mediamente di 2500
passaggi al giorno, il che significa ogni giorno l'emissione sulla
popolazione della Valle d'Aosta di tonnellate di sostanze
inquinanti: ossido di carbonio, idrocarburi, ossidi di azoto,
polveri, particolato. Significa un attentato quotidiano alla salute
di tutta la popolazione della Valle d'Aosta.
Questa è la realtà di cui parliamo ed è una realtà che non
riguarda solo la Valle d'Aosta, ma riguarda tutta la valle della
Savoia e la valle di Chamonix, e chi ha dei contatti con queste due
realtà sa che esiste un movimento fortissimo che raccoglie tutti i
comuni della Valle di Chamonix e che ha migliaia e migliaia di
aderenti, e che ha la finalità di ridurre il traffico dei TIR lungo
la valle di Chamonix e lungo l'asse del traforo del Monte
Bianco.
E' stata organizzata l'anno scorso una giornata di mobilitazione
di tutta la Valle con i sindaci, chiamata "giornata morta" del
tunnel, per bloccare il traffico dei TIR, perché quel traffico è un
attentato quotidiano alla salute degli abitanti della Valle
d'Aosta, della valle di Chamonix, ed è un elemento che pesa
negativamente sulle stesse prospettive turistiche della zona di
Chamonix e dell'alta Valle d'Aosta.
Sostanze inquinanti che non solo si presentano nelle zone basse
della vallata, ma che si diffondono persino nelle alte quote, per
cui persino nei rifugi alpini non si può più ricavare l'acqua dalla
neve che si deposita sui tetti dei rifugi, perché sono state
ritrovate sostanze inquinanti derivanti da questo livello di
traffico. E' stato scritto sulle pubblicazioni fatte dai movimenti
francesi che è come se avessimo una centrale termonucleare ai piedi
del Monte Bianco.
Questa è la realtà di cui parliamo, tutto il resto sono
chiacchiere. Allora bisogna capire se la volontà è di intervenire
rispetto a questo problema e di portarlo a soluzione, oppure non
c'è questa volontà.
Se la volontà è questa, credo che la Giunta regionale si sia
mossa con coerenza in questi anni con alcuni provvedimenti che già
sono serviti a ridurre il traffico dei TIR, e non solo ha il
diritto di fare questa proposta, ma ne ha il dovere, perché la
Valle d'Aosta con i suoi ampi margini di autonomia può candidarsi a
fare quello che purtroppo l'alta Savoia non è in grado di fare,
quello che i comuni della valle di Chamonix non possono fare per i
limiti istituzionali che hanno. Noi abbiamo invece questa
possibilità e dobbiamo giocarla fino in fondo.
Venire a dire che questo provvedimento non va bene perché è a
rischio, mi sembra una cosa ridicola, perché tutte le volte che
cerchiamo di allargare le nostre competenze autonomistiche,
dovremmo rinunciare in partenza.
Lo sapevamo fin dall'inizio che questo provvedimento era a
rischio, così come sappiamo fin d'ora che sul provvedimento ci
saranno delle osservazioni ulteriori da parte del presidente della
commissione di coordinamento, per cui dovremmo riapprovarlo
probabilmente ai sensi dell'articolo 31 ed andare davanti alla
Corte costituzionale.
E' inutile che qualcuno poi venga a dire: "Lo avevamo detto",
perché questo la Giunta regionale lo sapeva fin dal principio. Però
abbiamo fatto i nostri approfondimenti in sede giuridica, abbiamo
avuto conforto sulla possibilità di percorrere questa strada,
sappiamo che è una strada difficile; mi sorprende che all'interno
di questo Consiglio regionale, invece di esserci compattezza su
questa strada (che, ripeto, non è facile), ci sia tutto un giochino
che ritengo molto meschino di andare a mettere in luce degli
aspetti che sembrano contraddittori, la coscienza dei Verdi, tutte
cose che non c'entrano niente con il dato di fondo della realtà di
questo provvedimento.
La maggioranza che si è costituita dopo le elezioni del '93 ha
al suo interno un punto molto chiaro di programma, che parla di
politica di riduzione del traffico dei TIR; il problema della
riduzione del traffico dei TIR non si pone sull'asse del
G.S.Bernardo, ma sull'asse del Monte Bianco.
La differenza fondamentale è che sull'asse del G.S. Bernardo
abbiamo 150 transiti al giorno di media, mentre sull'altra ne
abbiamo 2500; sull'asse del G.S. Bernardo non abbiamo un aumento
perché la politica svizzera porta in direzione completamente
diversa, sull'asse francese invece abbiamo avuto un costante
incremento, nonché uno stravolgimento completo di quelli che erano
gli obiettivi per cui era stato realizzato inizialmente il tunnel,
che doveva servire per collegare le persone, per il traffico
turistico. Non si era assolutamente pensato che sarebbe stato un
asse privilegiato per trasformare la valle di Chamonix e la Valle
d'Aosta in quello che è stato definito, giustamente, un corridoio
inquinato.
Allora, è chiaro che questo è un provvedimento a rischio, ma non
è un motivo per non sostenerlo, anzi, dovrebbe essere motivo per
sostenerlo con ancora maggiore compattezza e decisione. Se
l'obiettivo di ridurre il traffico dei TIR è condiviso, vorrei aver
sentito da chi fa delle critiche - non dico oggi ma in questi anni,
dal '93 ad oggi, perché questo tipo di osservazioni le ho sentite
ogni volta che abbiamo discusso di questi temi in Consiglio -
almeno una volta una proposta in positivo di cosa ci si propone di
fare. Invece la Giunta ha fatto un provvedimento, ha assunto
decisioni, ha fatto una proposta di disegno di legge che secondo me
è difficile da percorrere fino in fondo, ma è concreta e può
portare alla soluzione definitiva di questo problema. Qui si tratta
di esercitare le proprie competenze autonomistiche e di porsi in
una ottica di stato federale.
Qualcuno obietta sulle 50mila lire; ma guardiamoci attorno. La
Confederazione elvetica ha già introdotto una tassa sui mezzi
pesanti, ne sta per introdurre un'altra per il traffico di transito
che non è di 50mila lire a passaggio, ma è di dieci volte tanto;
questo lo sta facendo in conseguenza di un referendum popolare, che
si è espresso a favore dell'eliminazione del traffico di merci
dalle strade per trasferirlo su ferrovia, e per finanziare le
trasversali ferroviarie stanno introducendo questo tipo di
tassa.
Anche in Svizzera la tassa ricadrà sui prezzi, allora tutta la
politica dei trasporti svizzera è sbagliata? Invece è la politica
più avanzata a livello europeo e sarà la politica che verrà sempre
più presa di esempio in tutto l'arco alpino a livello europeo,
perché è l'unica politica che è compatibile con la sopravvivenza
dell'arco alpino, se non vogliamo distruggere l'ambiente, devastare
le foreste dell'arco alpino e tutto quello che sappiamo.
Per quanto riguarda la questione del G.S. Bernardo ho già
risposto: siccome la politica svizzera è di quel tipo, su
quell'asse non c'è il problema, anzi, semmai quando verranno
introdotti quei provvedimenti, ci sarà un problema di ulteriore
riduzione del transito, ma sicuramente non abbiamo una pressione di
aumento su quell'asse e non abbiamo un problema di questo tipo.
(...Interruzione del Consigliere Marguerettaz, fuori
microfono...)
... ma l'incentivazione è generale ed è rivolta soprattutto al
traffico turistico, non sicuramente al traffico pesante, che nei
bilanci della società del tunnel del traforo del G.S. Bernardo ha
un ruolo insignificante e continuerà ad avere un ruolo
insignificante. Il tunnel del Monte Bianco si può finanziare, non
solo, ma ha degli utili sufficienti ed adeguati con il traffico
leggero, non ha bisogno del traffico pesante. E quando si viene a
dire che questo è contraddittorio con la politica transfrontaliera
di consentire la liberalizzazione e il non pagamento del transito
fra Valle d'Aosta e Savoia, questo non è affatto contraddittorio,
perché anzi la Giunta ha più volte detto che chiede che ci sia una
revisione, in modo da consentire il transito gratuito fra Alta
Savoia e Valle d'Aosta per i residenti delle due località per uno
scambio transfrontaliero, ma questo riguarda il traffico leggero ed
è su quello che bisogna lavorare e cercare di raggiungere
l'obiettivo. Diverso è il traffico pesante.
Del resto il traffico pesante transfrontaliero sull'asse del
Monte Bianco è lo zero virgola qualcosa, i 2500 TIR rientrano nel
traffico di transito, provengono tutti dai Paesi Bassi e
dall'Inghilterra e vanno nel centro, nel nord e nel sud dell'Italia
e nei paesi balcanici. Quindi è un traffico che con la realtà
economica della Valle d'Aosta non ha nulla a che vedere.
Credo che questo provvedimento abbia una grossa valenza politica
e sociale, è un atto concreto di tutela della popolazione
valdostana, è un atto concreto di difesa del territorio, è un
provvedimento complesso che ha delle resistenze a tutti i livelli,
però non capisco l'atteggiamento di chi, di fronte agli ostacoli,
non ne vede invece le potenzialità e non esercita tutte le sue
possibilità di azione per sostenere questo provvedimento, che è una
grossa affermazione dell'autonomia della nostra regione, della
volontà di tutelare il nostro territorio e di difenderlo da
elementi pericolosi che attualmente sono presenti.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Va dato atto all'Assessore Riccarand di
avere un'obiettiva coerenza nella sua linea politica; in effetti
stiamo parlando di mezzi di trasporto inquinanti e lui,
coerentemente con la sua politica, ha preferito venire in aula con
un mezzo di trasporto certamente non inquinante quale quello della
canoa: infatti lo abbiamo visto per più di un'ora remare in
quest'aula.
Al di là di questa osservazione fra il serio e il faceto, lei mi
dice, Assessore, che l'opposizione in questa aula ha avuto come
unica preoccupazione quella di evidenziare delle presupposte
contraddizioni. Allora vorrei che tutti i consiglieri fossero
attenti su un fatto, per carità le dichiarazioni di voto sono
ancora aperte, quindi mi auguro che anche altre forze politiche si
esprimano, ma, Assessore, le contraddizioni le abbiamo viste
adesso, non è che ce le siamo sognate: lei ha avuto un solo
Consigliere fra i banchi della maggioranza che si è alzato a
sostegno di questo disegno di legge, il collega Borre. E cosa le ha
detto, Assessore? Le ha detto che questo disegno di legge non
servirà a ridurre il transito dei TIR. Adesso lei viene a dire che
siamo noi ad andare ad individuare delle contraddizioni che non
esistono?
Lei, Assessore, ha sempre detto che questo disegno di legge
serve unicamente per ridurre il traffico dei TIR. Si alza un
Consigliere della maggioranza, che doveva sostenerla, e dice che
voterà il provvedimento, ma che questo non limiterà il traffico dei
TIR. E queste non sono contraddizioni, Assessore?
Volevo fare una dichiarazione di voto di sette secondi, ne ho
già presi troppi. Adesso però voglio usarli questi sette secondi,
perché ho sentito Riccarand mascherare il discorso dell'autonomia,
sapientemente da un punto di vista politico (gliene va dato atto),
dietro una legge di questo genere. Borre, io e te ci capiamo
benissimo quando dico "Valdôtains, reveillons-vous", perché qui c'è
qualcuno, e l'Union Valdôtaine non è immune da colpe, tutt'altro,
che sta cercando di trasformare - ed è questa la motivazione più
profonda per la quale voteremo contro questo disegno di legge - la
bandiera della Valle d'Aosta dai colori che ha attualmente in un
tricolore.
Noi siamo quelli che la bandiera della Valle d'Aosta la vediamo
ancora rossa e nera, e mi dispiace per quella parte dell'UV che non
ha ancora visto questo, ma non vogliamo cambiare la bandiera con i
colori verde, rosso e nero.
Presidente Ha chiesto la parola il Consigliere Florio, per
dichiarazione di voto.
Florio (VA) Vivaddio, abbiamo avuto modo di scoprire un mucchio
di professori in tema ambientale...
(...Interruzione di un Consigliere, fuori microfono...)
... no, ci sei anche tu oggi qui professore. Strano che negli
anni scorsi non ti abbia mai sentito difendere con motivazioni
concrete e con scelte amministrative altrettanto concrete quando
sedevi in maggioranza scelte di politica territoriale che
rispettassero l'ambiente della Valle d'Aosta.
Quando chiedevo che lungo il tracciato dell'autostrada ci
fossero barriere anti-rumore e quant'altro necessario a limitarne
l'impatto sul territorio circostante, tu votasti contro, votasti
per realizzare quel serpentone di asfalto così come è stato
realizzato. E allora, come oggi, non ti sento fare qui dentro
neanche un francobollo di proposta diversa.
C'è una cosa di cui mi sembra non vi rendiate conto, ed è che il
territorio in generale è un prodotto finito, questo della montagna
come quello della pianura, e una volta consumato non ci sarà più.
Non per noi che non ci saremo più, ma per quelli che seguiranno.
Questo ragionamento vale ancor più per una valle di montagna come
questa, dove l'equilibrio è ancor più delicato, e sono decenni che
andiamo dicendo che il numero di TIR che passa in questa valle è
eccessivo.
Linty, le cose che hai detto sul riparto fiscale sono acqua
calda in quest'aula, perché sono dieci anni che le diciamo qui
dentro e le abbiamo sempre rivendicate, non solo qui dentro ma
davanti a tutti, anche fuori, anche quando questo era pericoloso,
anche quando non cercavamo il consenso. Le proposte legislative non
le facciamo perché vogliamo cercare il consenso...
Marguerettaz (fuori microfono) ... è adesso che cercate il
consenso....
Florio (VA) .... ma perché siamo convinti che l'obiettivo verso
cui vogliamo andare sia corretto e sia giusto, a differenza di
Rifondazione, talvolta, che in fatto di demagogia... lasciamo
perdere. Quello che stupisce è che di proposte concrete non se ne
sentano, neanche una, ma siete tutti professori, tutti qui a dire
che questa proposta è un pannicello caldo, tutti qui a dire che è
una cosuccia così, tutti qui a dire che si potrebbe e si dovrebbe
fare molto di più. Che cosa, Marguerettaz, che cosa?
(...Intervento del Consigliere Marguerettaz, fuori
microfono...)
... quali trenta miliardi dell'autostrada? Ecco, allora vai a
studiare cosa è successo per quel tracciato prima di venire qui a
sostenere che quella è stata una perdita secca. Prima agisci dal
punto di vista ambientale come amministratore, e non fare della
demagogia, come hai fatto qui oggi.
Una battuta sulla bandiera....
Presidente ... e anche, Consigliere, una dichiarazione di
voto...
Florio (VA) ... Sì, va bene. Sapevamo dei mezzucci
democristiani, Marguerettaz, ma ci avevate promesso all'inizio di
questa legislatura che erano cambiati. Voto a favore,
naturalmente.
Presidente Ha chiesto la parola il Consigliere Linty.
Linty (LNPIAP) Ribadisco il voto contrario perché secondo me
l'Assessore ha detto una cosa molto grave: che bisogna sostenere
questo disegno di legge perché va a rafforzare l'autonomia
legislativa. Sì, perché qualunque cosa che vada a rafforzare
l'autonomia legislativa è da sostenere, secondo lei? Se è questa la
ratio, ne prendo le distanze.
Ben volentieri posso sostenere l'autonomia legislativa, e vorrò
vedere quanto si farà contro la commissione di coordinamento su
cose che verranno nei prossimi giorni, ed è bello che si siano
dette queste cose oggi, 29 maggio, perché da qui a breve nelle
commissioni ci sarà da discutere sulla funzione della commissione
di coordinamento, allora vedremo se questi strali autonomisti
verranno innalzati e portati avanti anche in quella sede. Perché
non si può chiedere ad un Consigliere di sostenere un disegno di
legge in cui non si riesce a vedere nulla di positivo per la nostra
regione.
Certo, mi insegnavano a scuola - e faccio un intervento da
scolaro - che tutto è relativo, dipende dal punto di vista da cui
si guarda, quindi quanto meno concedete ad un Consigliere di poter
pensare con la sua testa, e di poter pensare che questo disegno di
legge così come è emerso dall'aula - perché ho sentito due
interventi che dicevano il contrario mentre gli altri erano più o
meno allineati - non risolverà, perché saremo qui fra un anno e
vedremo le stime, vedremo quanto queste 50mila lire hanno influito
sul traffico di TIR in Valle d'Aosta.
E' chiaro che se di limitazione si vuol parlare, sono il primo a
dire che mettendo delle gabelle può essere che da 2500 si scenda a
2480; non so la neve sui tetti dei rifugi come potrà cambiare con
una diminuzione di questo tenore. E dico anche che sia il traffico
leggero che finanzia la gestione del tunnel del Monte Bianco mi
preoccupa; ripropongo ciò che ho detto prima, cioè 75mila lire per
passare sotto il Monte Bianco sono troppe.
Allora contro la commissione di coordinamento per mettere la
gabella e poi davanti alla corte costituzionale, va bene; vorrei
vedere la stessa tenacità della Giunta per arrivare all'obiettivo
di togliere la gabella per i valdostani e per gli abitanti che
stanno al di là del tunnel. Consigliere Florio, il discorso del
riparto fiscale non era riferito al gruppo dei Verdi nel modo più
assoluto.
Oggi ho assistito ad una sorta di trasformismo che mi ha
lasciato un po' perplesso, chiedo che per il futuro questa tenacità
avverso gli organi di controllo, emanazione dello Stato, venga
portata avanti anche per altri argomenti.
Presidente Ha chiesto la parola il Consigliere Chiarello.
Chiarello (RC) A dir la verità avevo chiesto all'Assessore
quanti TIR passano in percentuale, non omologati a norme Cee,
perché ho detto che frequento abbastanza l'autostrada e mi sembrano
quasi tutti omologati. Vorrei capire se scaricano più tossine
quelli non omologati o quelli omologati con le famose marmitte...
Non ho avuto risposta. Quando si va a fare una legge, bisognerebbe
almeno avere i dati di quella che è la percentuale dei TIR dai
quali riusciremo a prendere le 50mila lire, perché se sono il 10
percento, costa di più "la corda che il sacco".
Non è così, Florio: ho fatto la battaglia contro le Olimpiadi in
Valle d'Aosta e non ero ancora in Consiglio, e non era una
battaglia facile. Ho fatto tre o quattro interpellanze
all'Assessore Lavoyer, che quasi era adirato con me, sulle barriere
anti-rumore sulle autostrade, non è che non siamo sensibili o siamo
sensibili solo quando ci interessa; continuo a dire che le barriere
anti-rumore mancano sulla nostra autostrada, ne stanno mettendo una
ora di prova a Hône, saranno cento metri. Queste sono probabilmente
contro l'inquinamento e la gente non si sente più il camion in
casa, ne abbiamo solo cento metri, mentre altre regioni che non
fanno queste leggi, hanno più metri di noi.
E' vero, siamo inquinati, dobbiamo combattere l'inquinamento, ma
sulla Torino-Milano quanto dovranno mettere di tassa ai TIR che
passano da lì, che vanno ad inquinare le valli? Siete già andati al
Brennero a vedere quanti chilometri di coda ci sono alle volte? Che
leggi hanno fatto in Trentino per tassare i TIR?
Prendiamo pure tutti gli esempi dalla Svizzera, ma anche in
Svizzera c'è il Canton Ticino che sta lamentando disoccupazione e
l'altra sera ho visto una trasmissione dove dicevano di non sapere
più come rimettere in sesto la loro baracca; quindi potrebbero
essere gli ultimi sussulti di protezionismo. Con questo non voglio
criticare la rete ferroviaria della vicina Svizzera, ed è qui che
dobbiamo batterci, in campo nazionale, dove i Verdi sono al
governo, ora che stanno passando le linee ad alta velocità e non
passeranno più modifiche sul trasporto merci sulle ferrovie.
Vedremo i Verdi cosa faranno, se voteranno per le linee ad alta
velocità mentre le linee di trasporto merci rimarranno dei binari
morti.
Presidente E' una dichiarazione di voto un po' originale, chiedo
uno sforzo anche intellettuale per giustificare le dichiarazioni di
voto. Consigliere Chiarello, non voglio insegnare niente a nessuno,
ma chiedo di fare un po' di sforzo; lei può giustificare benissimo
tutte le motivazioni per cui vota contro.
Ha chiesto la parola il Consigliere Parisi.
Parisi (VAP) Manteniamo il nostro atteggiamento di astensione di
fronte a questo disegno di legge, però non accettiamo neanche che
il nostro atteggiamento venga definito meschino.
Assessore Riccarand, ognuno di noi ha una propria sensibilità;
abbiamo già dichiarato che noi, come lei, siamo sensibili al
problema ambientale, però non riteniamo che nel momento in cui non
riconosciamo in un disegno di legge quello che è lo strumento
valido per affrontare questo problema, si venga definiti in maniera
diciamo così colorita, per non dire un altro termine.
Non riteniamo che una forza politica o un Consigliere che
dissente da quelle che sono certe proposte sia da considerare il
diavolo e lei, Assessore, l'acqua santa. Riteniamo che questo
disegno di legge, per la fine che farà, non affronti il problema in
termini concreti, perché come lei, Assessore, ha dichiarato l'altra
volta ed ha dichiarato adesso, questo disegno di legge finirà la
sua corsa alla commissione di coordinamento.
Noi ritenevamo che ci poteva essere una via forse più facile per
affrontare seriamente il problema ambientale. Consigliere Florio,
voi ritenete di avere in tasca l'esclusiva, ma non è un'esclusiva
dei Verdi, l'ambiente è un problema che riguarda tutti. Non è che,
perché uno fa delle critiche, è insensibile a questo problema.
Inoltre Assessore, se lei crede al problema dell'inquinamento
atmosferico, non approva la normativa Cee e blocca gli automezzi
che non hanno la strumentazione prevista dalle norme Cee (parlo di
marmitte catalitiche e altri strumenti previsti da quella
normativa)?
Se crediamo a questo problema, facciamo in modo che al traforo
del Monte Bianco tutti gli automezzi che non sono in possesso della
strumentazione idonea non attraversino la Valle d'Aosta; forse
quella sarebbe una proposta seria e credibile, che andrebbe nel
senso di salvaguardare l'inquinamento atmosferico, ma non questo
disegno di legge che non ha alcuna possibilità di essere
approvato.
Presidente Ha chiesto la parola il Consigliere Ferraris.
Ferraris (GV-PDS-SV) Premetto la dichiarazione di voto, dicendo
che voterò a favore del provvedimento. Mi sembra anche strana la
discussione che si è sviluppata sul provvedimento, perché secondo
me ha voluto intenzionalmente andare al di là di quello che è stato
ed è il merito del provvedimento che andremo a votare fra poco. Non
credo che questo sia il modo migliore per affrontare una tematica
seria ed importante per una regione come questa, che è il tema
dell'ambiente.
Il provvedimento di legge che stiamo discutendo è un
provvedimento che è diverso, lo ricordava Borre, da quello che era
stato presentato precedentemente; questa non è una tassa
indiscriminata, una gabella su tutti i TIR che passano sotto il
traforo del Monte Bianco, ma è una ecotassa (come la definisce la
Comunità europea) ovvero sia "chi inquina, paga". Si sta facendo
una operazione di questo genere.
Non mi attendo esiti miracolistici da un provvedimento di questo
tipo, però credo sia un provvedimento serio, una iniziativa
sperimentale in questa direzione. Ci sono altri paesi che hanno
scelto strade omologhe o anche diverse, comunque volte alla tutela
dell'ambiente, quindi credo sia giusto votare questo tipo di
provvedimento.
Qui non è in discussione il colore della bandiera della Valle
d'Aosta, è in discussione la tutela di un bene che è limitato e non
ripetibile qual è quello dell'ambiente, e credo che questo tipo di
provvedimento vada in quella direzione. Non è la soluzione di tutti
i problemi, ma sicuramente è una cosa che va nella direzione
positiva. Oltretutto non facciamo del catastrofismo, adesso ci sono
i problemi dell'occupazione per cui da domani ci saranno
manifestazioni di migliaia di TIR sotto gli uffici di Mafrica: ma
per favore!
Credo che bisogna essere seri da questo punto di vista, perché
se è vero, come diceva Parisi, che il transito dei TIR non si
riduce, il problema non esiste; credo che ci sarà una riduzione
limitata, ma limitata a quelli che hanno automezzi non idonei alla
circolazione, e quindi come tali inquinano più del necessario.
Sapendo oltretutto che il parco macchine di questa regione, grazie
anche a leggi regionali, è uno dei più moderni d'Italia, credo che
queste ricadute occupazionali proprio non ci saranno e mi auguro
che non ci siano, perché ci sono dati certi che ci confermano
questo tipo di cosa.
Per cui votiamo il testo per quello che è, e non per quello che
qualcuno ha voluto far credere che fosse. Questo è un provvedimento
che nelle sue dimensioni ha un senso e come tale il nostro gruppo
lo voterà.
Presidente Ha chiesto la parola il Consigliere Perrin Carlo, per
dichiarazione di voto.
Perrin C. (UV) Malgré tout, malgré l'ouverture du feu des
hostilités de la part de la minorité, le Groupe de l'UV votera en
faveur.
Je partirais du drapeau: moi, je suis fier d'être rouge et noir,
et je suis aussi fier d'être vert. J'ai aussi beaucoup contribué au
maintien du vert, même personnellement, au moins pour ce qui me
concerne, dans mon territoire et dans mon exploitation agricole. Je
crois que le problème écologique n'est pas un problème des Verts,
c'est un problème de la Vallée d'Aoste, il existe un danger et je
crois que le territoire de la Vallée d'Aoste doit être mis hors de
ce danger, donc ce projet de loi va dans cette direction.
Ici on a fait beaucoup de démagogie, ce n'est pas peut-être ce
projet de loi qui intéresse, mais c'est le fait de créer un peu de
confusion autour de ce sujet, qui est très délicat. On a parlé
d'Europe, de fédéralisme, on a mêlé avec les TIR toute une série
d'arguments qui méritent d'être mieux approfondis dans d'autres
occasions plus opportunes. L'intégration européenne ne passera pas
par les déchets de l'oxyde de carbone qui se dépose sur la Vallée
d'Aoste; l'intégration européenne c'est autre chose et nous avons
soutenu que l'intégration européenne c'est une question qui va bien
au delà des rapports de type commercial.
Nous avons cette possibilité, c'est juste de l'exploiter, nous
répondons à des exigences qui sont senties par la population
valdôtaine et donc je crois que ce projet de loi va dans la
direction de ne pas résoudre un problème, mais de commencer à
donner quelques solutions. Cela dit, je reconfirme la voix
favorable de l'Union Valdôtaine.
Presidente Si passa all'esame dell'articolato. Pongo in
votazione l'articolo 1:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione l'articolo 2:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione l'articolo 3:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione l'articolo 4:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione l'articolo 5:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente All'articolo 6 c'è un emendamento proposto
dall'Assessore Lévêque, di cui do lettura:
Emendamento Il comma 1 dell'articolo 6 è così modificato:
"1. I proventi derivanti dalla riscossione della tassa di cui
all'articolo 1 e delle eventuali sanzioni di cui all'articolo 4
verranno introitati su apposito capitolo che la Giunta regionale è
autorizzata ad istituire nella parte entrata del bilancio della
Regione con la denominazione "Proventi derivanti dall'applicazione
della tassa per il transito di autotreni ed autoarticolati nel
territorio del Monte Bianco".
Lo pongo in votazione:
Presenti: 31
Votanti: 28
Favorevoli: 27
Contrari: 1
Astenuti: 3 (Aloisi, Parisi e Tibaldi)
Presidente Pongo in votazione l'articolo 6 nel testo così
emendato:
Articolo 6 (Disposizioni finanziarie)
1. I proventi derivanti dalla riscossione della tassa di cui
all'articolo 1 e delle eventuali sanzioni di cui all'articolo 4
verranno introitati su apposito capitolo che la Giunta regionale è
autorizzata ad istituire nella parte entrata del bilancio della
Regione con la denominazione "Proventi derivanti dall'applicazione
della tassa per il transito di autotreni ed autoarticolati nel
territorio del Monte Bianco".
2. I proventi della tassa saranno destinati a:
a) interventi di protezione ambientale dei territori
attraversati da un forte flusso di traffico merci, su autostrada o
su strada statale, sulla base di un programma concordato fra la
Regione e gli enti locali territorialmente interessati;
b) interventi di miglioramento, di riqualificazione ambientale e
di sostegno all'adeguamento dei mezzi di trasporto alla normativa
antinquinamento;
c) iniziative dell'Espace Mont Blanc;
d) interventi di potenziamento del trasporto ferroviario;
e) oneri connessi all'applicazione della legge.
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione l'articolo 7:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Presidente Pongo in votazione la legge nel suo complesso:
Presenti: 31
Votanti: 29
Favorevoli: 22
Contrari: 7
Astenuti: 2 (Aloisi e Parisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK