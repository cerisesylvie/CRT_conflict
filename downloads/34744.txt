Consiglio Regionale della Valle d'Aosta - Oggetto del Consiglio n. 2439 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2439 del 6 giugno 2012 - Resoconto
OGGETTO N. 2439/XIII - Interrogazione a risposta immediata:
"Iniziative per fare fronte alla crisi occupazionale determinata
dalla chiusura dello stabilimento Olivetti I-Jet di Arnad".
Interrogazione a risposta immediata
Ricordata la notizia della messa in liquidazione
dell'Olivetti I-Jet e della conseguente chiusura dello stabilimento
di Arnad in cui sono occupate 162 persone;
Rilevato che la chiusura dell'Olivetti I-Jet va ad
aggiungersi alla già grave crisi occupazionale che interessa la
Bassa Valle;
i sottoscritti Consiglieri regionali
Interrogano
la Giunta regionale per sapere quali iniziative siano state
attivate al fine di far fronte alla drammatica situazione che
coinvolge i lavoratori dell'Olivetti I-Jet.
F.to: Patrizia Morelli - Bertin - Giuseppe Cerise - Chatrian
- Louvin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
La notizia della messa in liquidazione dell'Olivetti I-Jet,
azienda di Arnad, che produce testine a getto di inchiostro, è di
pochi giorni fa e va ad aggiungere molte inquietudini alle già
presenti preoccupazioni riguardo alla crisi occupazionale che
coinvolge la nostra regione, in particolare la Bassa Valle, già
così duramente provata dalla recessione che ha investito vari
stabilimenti in questi ultimi anni in diversi Comuni, dalla crisi
del settore edile e dalla forte pesante riduzione dell'occupazione
nei cantieri forestali, oltre che dalla difficoltà più volte
sollevata in questo Consiglio di favorire l'insediamento di nuove
attività in zone che tradizionalmente erano caratterizzate dalla
presenza di centinaia di posti di lavoro. La notizia della messa in
liquidazione dell'Olivetti I-Jet non ha mancato di sollevare le
preoccupazioni del nostro gruppo per le ricadute pesanti che la
chiusura di questo stabilimento produrrà sul tessuto sociale della
zona. Le famiglie coinvolte sono numerose, sappiamo che sono
impiegati 162 lavoratori nell'azienda, per i quali si prevede una
procedura di cassa integrazione straordinaria per due anni ed è
allo studio una parziale ricollocazione. Poiché riteniamo che la
politica non possa rimanere silente, siamo ad interrogare la Giunta
per conoscere quali iniziative siano state attivate per far fronte
nell'immediato a questa ennesima prova a cui sono sottoposti tanti
lavoratori e le loro famiglie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Ovviamente nella risposta mi atterrò al quesito posto ed è
questo il punto nell'immediato di cui ci dobbiamo occupare. Giovedì
31 maggio l'Olivetti ha comunicato la sua intenzione di uscire dal
mercato dell'
ink jet
e di mettere in liquidazione lo
stabilimento di Arnad. Tale decisione è stata spiegata dall'azienda
come conseguenza del forte calo del mercato di riferimento e delle
difficoltà di mantenere un equilibrio di risultato. Si è trattato
di una decisione improvvisa e non negoziabile, secondo Olivetti,
conseguente all'insostenibilità economica della gestione. Malgrado
una situazione pregressa già difficile nel 2011, l'Olivetti aveva
già proceduto ad una ricapitalizzazione di circa 10.000.000 di
euro, nel primo trimestre 2012 il saldo passivo è stato di
2.400.000 di euro, questi sono stati i motivi che hanno convinto
l'azienda a compiere il passo definitivo verso la chiusura. Oltre
alle testine
ink jet
, ormai senza prospettive per il futuro,
l'Olivetti era fortemente impegnata in progetti di ricerca e
sviluppo, i cui risultati non è stata in grado di collocare sul
mercato, né di vendere ad eventuali partner di settore. Sono stati
coinvolti dalla decisione di chiusura 162 lavoratori, una parte
consistente di questi impiegati nel settore ricerca e sviluppo.
Nel pomeriggio di venerdì 1° giugno con il Presidente Rollandin
abbiamo incontrato le organizzazioni sindacali di categoria; dopo
l'incontro da essi esperito in mattinata con l'azienda, abbiamo
concordato e condiviso i percorsi da svolgere, ognuno per i suoi
ruoli e le sue competenze. Percorsi che saranno definiti nel
prossimo futuro sulla base delle prospettive che si delineeranno,
considerando che ad oggi ci sono alcune urgenze da mettere in
campo. Difatti in questo momento ci sono diverse fasi attraverso le
quali si dovrà svolgere ogni percorso riguardo soprattutto la
situazione dei lavoratori. A partire da lunedì 4 giugno si è aperta
la procedura da parte dell'azienda, che deve portare al piano di
gestione degli esuberi. Ieri, martedì 5 giugno, vi è stato
l'incontro fra l'Olivetti e le organizzazioni sindacali, nel quale
è stata prevista la predisposizione di un piano di ricollocazione
delle maestranze, che l'azienda proporrà ai rappresentanti
sindacali nei prossimi giorni. È questa la fase più delicata e
importante, perché dal suo successo dipenderà poi il percorso di
messa in opera degli ammortizzatori sociali. Nel frattempo, nel
corso delle prossime settimane, dovranno essere esperite un serie
di procedure: negoziazione sindacale, incontri con l'Ufficio del
lavoro, incontri fra azienda, sindacati e Confindustria, incontri
al Ministero del lavoro, con l'obiettivo di concludere il tutto
entro il 22 giugno prossimo.
Per quanto riguarda i dipendenti, dovrà essere esperito e
analizzato nel dettaglio un quadro che preveda delle procedure di
outplacement
verso altre situazioni lavorative, presso altre
aziende contigue al gruppo, circa 50 persone; l'individuazione di
eventuali possibilità di mobilità volontaria incentivata; la
gestione della cassa integrazione per una durata massima di 24 mesi
per il personale in esubero con un effetto immediato a partire dal
2 luglio dei settori al termine di produzione (ricerca e sviluppo);
la continuazione della produzione delle testine
ink jet
per
i lavoratori ivi addetti per esaurire le commesse residue fino al
2012 e la continuazione della produzione delle testine ad impatto
per le quali invece non è prevista la chiusura. È evidente che
queste procedure determinano delle scansioni temporali diverse, che
saranno specificate anche per quanto riguarda i numeri di
riferimento ad ogni processo, che saranno definiti dal tavolo fra
azienda e sindacati al momento della presentazione del piano di
ricollocazione delle maestranze. Dopo tutti questi passaggi, nelle
fasi successive dovremo definire con le organizzazioni sindacali in
particolare e al nostro interno quali saranno le prospettive con
cui affronteremo l'intero futuro dello stabilimento di Arnad.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Prendiamo atto della risposta dell'Assessore che conferma la
gravità della situazione, che auspichiamo possa risolversi nel modo
più indolore possibile a breve. Tuttavia ci permettiamo di
osservare che questa è la storia di una chiusura annunciata, perché
era noto che il mercato dei fax e delle testine era in calo per un
fisiologico superamento delle tecnologie. Siamo sconcertati che, in
una piccola realtà regionale come la nostra, con pochi insediamenti
industriali, non si riesca ad avere un monitoraggio e un'attenzione
costante all'evoluzione delle singole situazioni in modo da non
farsi cogliere impreparati. Riguardo a quest'ultima vicenda,
ricordo che il Segretario di una delle sigle sindacali ha
affermato:
"in Valle continuiamo a correre dietro ai problemi e
non riusciamo mai ad anticiparli"
. Concludo dicendo che è una
forte autocritica della parte sindacale, ma che non può esonerare
la politica dall'essere ugualmente autocritica e di avere
un'attenzione particolare a tali situazioni, soprattutto in questo
momento in cui si sta discutendo il piano delle politiche del
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK