Consiglio Regionale della Valle d'Aosta - Oggetto del Consiglio n. 976 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 976 del 3 novembre 2021 - Resoconto
OGGETTO N. 976/XVI - Interrogazione: "Azioni volte a
garantire il diritto all'assistenza pediatrica in Valle d'Aosta a
tutti i minori di anni quattordici".
Bertin (Presidente) -
Punto n. 26 all'ordine del giorno.
Per la risposta l'assessore Barmasse.
Barmasse (UV) -
I consiglieri interrogano l'assessore
competente per conoscere se l'assessorato alla sanità avesse già
avuto segnalazioni similari in passato su un pediatra, sul pediatra
in questione, se a fronte delle segnalazioni si sia intervenuti sul
sanitario oggetto delle segnalazioni.
Con riferimento all'oggetto dell'interrogazione, informo che la
prima segnalazione relativa al pediatra di cui si tratta è
pervenuta in assessorato tramite posta elettronica in data 16
settembre 2021, più precisamente si tratta di una mamma che
riferiva un quadro piuttosto preoccupante circa la qualità del
servizio erogato dal pediatra in questione. La segnalazione è stata
acquisita formalmente al protocollo del dipartimento sanità e
salute dell'Assessorato alla sanità salute e politiche sociali, con
n. 6390 SAN in data 20 settembre 2021. Stante la segnalazione
pervenuta, l'assessorato ha anzitutto verificato e appreso per le
vie brevi che il caso era già attenzionato dalla struttura igiene e
sanità pubblica dell'azienda USL della Valle di Aosta e dal nucleo
antisofisticazioni e sanità NAS. Alla verifica per le vie brevi ha
fatto seguito la nota protocollo n. 6415 in data 21 settembre 2021,
con la quale veniva richiesto al direttore della struttura
complessa igiene e sanità pubblica del dipartimento di prevenzione
e al direttore di area territoriale di porre in essere con la
massima tempestività tutte le azioni di controllo circa l'operato
del medico pediatra di libera scelta di cui trattasi e di tenere
informato l'assessorato scrivente dei risultati e delle verifiche
effettuate.
La direzione strategica dell'azienda USL della Valle d'Aosta, in
data 25 ottobre 2021, ha riferito che la medesima ha provveduto,
per il tramite del direttore di distretto, a chiedere al pediatra
di cui trattasi le necessarie controdeduzioni, a segnalare la
questione al servizio di igiene e sanità pubblica e ai NAS, e a
svolgere opportuni sopralluoghi in differenti circostanze presso lo
studio medico oggetto delle segnalazioni.
Il direttore di distretto, specificamente interpellato sulla
questione, ha riferito che, in data 20 ottobre 2021 alle ore 18:00,
la medesima effettuava, con il collega dottor Buongiorno, un
sopralluogo presso lo studio privato del pediatra sito a Pollein.
Tale sopralluogo, tuttavia, non è potuto svolgersi poiché,
nonostante i numerosi tentativi di contattare il pediatra, il
medesimo non risultava presente presso lo studio, nonostante
l'orario per la giornata fosse programmato nella fascia oraria
17:30-19:30. A tal proposito, il direttore di distretto ha ben
evidenziato che, seppure l'assistenza debba essere erogata su
appuntamento, i medici devono presenziare negli ambulatori secondo
gli orari programmati. All'esito di quanto emerso, l'area
territoriale dell'azienda USL ha informato per le vie brevi
l'assessorato che sta valutando le violazioni riscontrate per
l'attivazione delle procedure, di cui all'articolo 30 dell'accordo
collettivo nazionale, relative ai procedimenti disciplinari posti
in capo al collegio arbitrale.
La seconda domanda, se sia stata trovata una soluzione per
garantire il diritto all'assistenza pediatrica in Valle d'Aosta a
tutti i minori di anni 14. Al fine di garantire l'assistenza
pediatrica a tutti i minori di anni 14, a integrazione di quanto
avevo già riferito a questa assemblea, informo che, con la delibera
della Giunta regionale 1353 in data 25 ottobre 2021, è stato
aumentato il massimale di scelte dei medici pediatri di libera
scelta a 1300 utenti, con adesione su base volontaria da parte dei
pediatri medesimi. Sul tema informo, altresì, che è prerogativa
dell'assessorato garantire comunque la facoltà di scelta del medico
pediatra di libera scelta a tutti gli assistiti in età pediatrica
0-14, compresa pertanto la fascia di età 7-14 anni, quando gli
assistiti, in alternativa, hanno la facoltà di rivolgersi al medico
di assistenza primaria. Rendo noto infine che con la struttura
competente dell'assessorato, in collaborazione con l'azienda USL e
le rappresentanze sindacali dei medici pediatri di libera scelta,
stiamo intraprendendo un percorso per la revisione complessiva
dell'assetto della pediatria nell'ambito del territorio regionale,
la quale si inserirà nella più ampia riorganizzazione
dell'assistenza territoriale che ha già preso avvio.
Presidente -
Per la replica il consigliere Manfrin.
Manfrin (LEGA VDA) -
Cominciamo dal fondo delle sue
risposte. La ringrazio innanzitutto perché sulla questione del
numero di pazienti che ogni pediatra può decidere di aumentare,
quindi rispetto agli 800 iniziali poi aumentati a 1100, poi
aumentati a 1200 ma soltanto per la fascia 0-7 anni, se non
sbaglio, con la delibera scorsa si è arrivati a questa dove siamo
arrivati al massimale di 1300, ma per la fascia 0-14. Quindi, si dà
effettiva copertura e libertà di scelta a quei genitori che non
avevano potuto scegliere, o perché non c'erano pediatri
disponibili, o perché il proprio pediatra era andato in pensione e
non avevano un sostituto; direi che è già un ottimo passo avanti.
Permane la criticità che questo aumento di pazienti sia su base
volontaria e quindi bisogna trovare la volontà del pediatra che
decida di aumentare i propri assistiti. Io non conosco nello
specifico quel mondo, non so se sia allettante la possibilità di
aumentare i propri assistiti, oppure se questo non lo sia e quindi
non sia nell'interesse del pediatra aumentarli. Mi auguro che lo
sia, lo verificheremo, ma sicuramente una risposta in questo caso è
stata data a fronte della seconda segnalazione, quindi siamo
assolutamente soddisfatti, perché questa criticità si stava facendo
davvero sentire in maniera importante.
Per quanto riguarda invece il soggetto in questione, io rimango
sempre più basito dal caso in oggetto. Al di là del fatto - le devo
dire, Assessore, e le devo confessare, tra me e lei e le migliaia
di valdostani che ci ascoltano - che, a fronte della segnalazione
che avevo messo a conoscenza di quest'aula la volta scorsa, alcuni
genitori hanno cominciato a temere per la propria incolumità. Lo
dico solo per farle capire qual è il soggetto, perché hanno
cominciato a dire: "noi in tanti ci siamo lamentati, prima con il
pediatra, poi con gli uffici competenti, adesso abbiamo paura di
ritorsioni fisiche". Io sono rimasto basito quando mi hanno detto
che avevano paura che un pediatra le potesse aggredire, perché ho
detto "caspita, non so di fronte a chi siamo!". Mi auguro che siano
delle paure infondate e questo quindi lo lasciamo agli atti.
Detto questo, rimango basito a fronte del fatto che giustamente,
e la ringrazio, lei ha disposto e ha trasmesso la segnalazione e
sulla base di questa segnalazione sono stati fatti gli
approfondimenti, ma quando ci si è presentati allo studio del
pediatra, non si è trovato il pediatra stesso. Potrebbe essere
stato assente in quel momento, oppure - diamo un'altra opzione - il
pediatra potrebbe essersi chiuso dentro per non farsi trovare, non
far entrare chi doveva fare la verifica e non far rilevare in che
condizioni era il suo studio in quel momento. Le dico che c'è anche
questa seconda ipotesi, io non so se lei ne è a conoscenza oppure
no, perché come lei ha citato, ma di questo non ce ne ha fatto
menzione, quindi non so se glielo abbiano detto o meno, ma pare che
anche i NAS si siano recati presso lo studio di questo simpatico
personaggio e pare che questo personaggio si sia chiuso dentro
anche in quell'occasione, quindi non si sia potuti entrare a
verificare quali erano le condizioni dello studio del pediatra.
Io di fronte a una persona di questo tipo che eroga un servizio
di questo genere e che si chiude dentro quando gli viene fatta una
verifica in studio, mi accosterei con molta cautela. Se poi questa
persona addirittura si deve occupare della salute dei bambini,
caspita, c'è da mettersi le mani nei capelli.
Peraltro sarebbe interessante capire che numero di pazienti
aveva questo pediatra perché, come avevamo già evidenziato la volta
scorsa, pareva che questo pediatra fosse l'unico disponibile in
tutta la Valle d'Aosta per la scelta a fronte del pensionamento o
della mancanza di scelta di altri pediatri. Quindi, il fatto che
questo pediatra fosse l'unico che non aveva raggiunto la sua quota
e che però nessuno sceglieva, magari un campanello d'allarme
avrebbe dovuto farlo squillare.
Prendo atto del fatto che lei, Assessore, si è già mosso per
fare le opportune verifiche, non posso che esserne lieto. Mi auguro
che queste verifiche appurino quali sono le condizioni di quello
studio e le modalità di esecuzione del servizio che il personaggio
mette in atto. Se rileveranno qualche regolarità, posto il fatto
che mi pare che lei abbia già detto che una irregolarità è già
stata acclarata, cioè il fatto che il pediatra non si è fatto
trovare in orario di studio, posto il fatto che fosse presente ma
chiuso dentro lo studio, quindi mi auguro che queste segnalazioni e
queste violazioni vengano evidenziate e sulla base di questo
vengano comminate le opportune sanzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK