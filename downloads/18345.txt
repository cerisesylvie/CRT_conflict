Consiglio Regionale della Valle d'Aosta - Oggetto del Consiglio n. 1438 del 12 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 1438 del 12 luglio 2000 - Resoconto
OGGETTO N. 1438/XI Sistemazione del rapporto di lavoro di
assistenti educatori precari per portatori di handicap.
(Interpellanza)
Interpellanza A conoscenza del malcontento esistente tra gli
assistenti educatori per il precario loro rapporto di lavoro con la
Regione;
Constatata l’importanza che riveste il lavoro
dagli stessi svolto a favore degli utenti portatori di
handicap;
il sottoscritto Consigliere regionale
Interpella
il Presidente della Giunta e l’Assessore
competente per conoscere:
quali iniziative intende intraprendere per affrontare la
situazione dagli stessi rappresentata e quindi accogliere le
richieste avanzate per una definitiva sistemazione del loro
rapporto di lavoro.
F.to: Beneforti
Presidente
La parola al Consigliere Beneforti.
Beneforti (PVA-cU)
A conoscenza della protesta degli
assistenti educatori, abbiamo avuto un incontro con un gruppo di
loro, al termine del quale abbiamo deciso di presentare questa
interpellanza per conoscere quali sono le intenzioni della Giunta
sulle rivendicazioni che questa categoria ha posto. Com'è noto, il
malcontento degli assistenti educatori deriva dalla mancata
sicurezza, dalla precarietà del loro posto di lavoro. Credo che la
loro situazione non possa essere più procrastinata, sia perché non
è tollerabile, sia anche per il pregevole servizio che prestano nei
confronti dei portatori di handicap, servizio che ritengo di
fondamentale importanza.
L'interpellanza è chiara, le mie richieste l'hanno ulteriormente
chiarita, per cui mi fermo qui e aspetto la risposta dell'Assessore
competente riservandomi di intervenire successivamente.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Desidero anzitutto precisare che la risposta
viene data da me, ma è di specifica competenza dell'Ufficio
personale della Presidenza della Giunta e d'intesa con
l'Assessorato alla pubblica istruzione perché il problema che è
oggetto di interpellanza, cioè gli assistenti educatori, riguarda
sì la sanità, ma riguarda specificatamente l'inserimento
dell'integrazione scolastica, tant'è che nell'anno scolastico
1999-2000 sono stati assunti 31 assistenti educatori per 60 alunni,
inseriti 4 presso la scuola materna, 6 presso la scuola elementare,
29 presso la scuola secondaria di primo grado, 21 presso la scuola
secondaria di secondo grado e solo 4 nei SEFO, gli ex atelier, e 8
nei CSE. Questa è la situazione dell'anno scolastico appena
terminato.
In merito al problema di fondo, l'Ufficio personale giustamente
fa rilevare che l'unica modalità di assunzione di questo personale
è quella di fare riferimento all'articolo 7 della legge regionale
24 ottobre 1989 n. 68, che riguarda l'assunzione di personale
straordinario temporaneo, perché l'esigenza dell'Amministrazione
regionale è di coprire esigenze che non rivestono carattere di
continuità e pertanto l'Amministrazione regionale non può farsi
carico in questo momento di ampliare la dotazione organica della
struttura competente, che è dimensionata su 28 unità con profilo
professionale di educatore professionale, e 2 unità con profilo
professionale di assistente educatore.
Non c'è alternativa in questo momento all'assunzione, perché
annualmente cambiano i ragazzi handicappati che necessitano di
questa assistenza e pertanto ancora quest'anno si è proceduto con
un bando di concorso che è stato emanato, le cui domande dovevano
essere presentate entro il 26 maggio 2000 e che ha validità
biennale. Pertanto si procederà ancora ad utilizzare questa
graduatoria per il prossimo anno.
Nell'attesa cosa si sta facendo? Mi pare che è questo il sunto
della domanda dell'interpellanza del Consigliere Beneforti.
Noi abbiamo preso in esame questo problema da circa un anno e
mezzo, perché come Assessorato regionale alla sanità riteniamo che
la professionalità del personale che deve assistere i portatori di
handicap deve essere l'obiettivo primario che ci poniamo. Sotto
questo punto di vista sicuramente in alcuni settori questa
professionalità è venuta meno, perché i titoli che vengono
richiesti nel bando di selezione sono titoli di scuola media
superiore, ma non si richiede una specifica professionalità.
Abbiamo pertanto costituito un gruppo di lavoro tecnico misto,
che è composto da rappresentanti della Sovrintendenza agli studi,
dal rappresentante dell'area territoriale dell'azienda USL e
dell'Assessorato alla sanità, che ha, il 30 giugno, concluso i
lavori proponendoci alcune indicazioni che dovranno essere vagliate
sotto l'aspetto di scelta politica.
Innanzitutto il gruppo di lavoro sottolinea l'assoluta necessità
che questa attività venga espletata da figure professionali con una
valenza educativa, questo dall'altro è un preciso obbligo di legge,
previsto dall'articolo 13 della legge n. 104/92 che, come il
Consigliere Beneforti sa, è stata recentemente modificata dalla
legge n. 68 dello Stato, legge che riprende comunque in più parti
questo aspetto. Quindi, dicevo, funzione educativa e non funzione
di tipo assistenziale.
Partendo da questo presupposto, che la Giunta regionale
condivide, il gruppo di lavoro propone alcune ipotesi organizzative
transitorie e propone ipotesi organizzative definitive, anche in
applicazione della legge regionale n. 58/98, che dice chiaramente
che spetta all'ente locale, cioè comune e comunità montana,
provvedere a questo tipo di assistenza.
La figura professionale: la tipologia del personale che dovrà
essere adibita è quella dell'educatore professionale e non
dell'assistente educatore.
L'assistente educatore è una figura non ben definita, mentre la
figura dell'educatore professionale è formata con corso triennale
dell'Amministrazione regionale e sta andando verso una riforma
complessiva, perché è in atto nell'ordinamento universitario questa
tendenza di prevedere per queste figure professionali la laurea
breve, come si dice, di durata triennale, tant'è che è presumibile
che questa laurea triennale nel prossimo futuro sia quella
richiesta per lavorare in tutti i servizi socioeducativi, che
riguardino gli asili nido, che riguardino le scuole, che riguardino
gli atelier, che riguardino le strutture più specificatamente
destinate alla gestione dei portatori di handicap.
Nel frattempo, data la complessità della situazione attuale, che
vede una presenza di titoli differenziati per il personale operante
nell'ambito socioeducativo, il gruppo di lavoro ritiene che venga
individuato fra persone provviste di un diploma quinquennale di
scuola media superiore, integrato dal diploma regionale di
educatore professionale, oppure di una laurea in scienze
dell'educazione con indirizzo di educazione professionale, oppure
un diploma quinquennale della scuola media secondaria, integrato da
un'esperienza di almeno 18 mesi e integrato da un corso di
riqualificazione di educatore professionale.
Queste sono le conclusioni a cui è giunto il gruppo di lavoro;
devo dire che l'Associazione nazionale educatori professionali, che
ha una sede in Valle d'Aosta, ha chiesto all'Ufficio personale, in
occasione del bando di selezione di cui ho parlato, di dare le
indicazioni e in data 13 giugno ha scritto una lettera alla stessa
struttura organizzativa.
Questa lettera, firmata dal Presidente ANEP, sezione Valle
d'Aosta, signora Sveva Mancini, recita testualmente:
"Nel
ringraziarvi per la vostra sollecita e cortese risposta, cogliamo
l'occasione per esprimere la nostra soddisfazione per il punteggio
riconosciuto ai titoli di studio immediatamente superiori a quelli
richiesti per la partecipazione alla selezione in base
all'attinenza degli stessi. Riteniamo infatti che la valutazione
del titolo di educatore professionale da voi preso in
considerazione alla stregua di un diploma di laurea in scienze
dell'educazione riconosca e valorizzi il corso per educatori
professionali organizzato dalla stessa Amministrazione regionale
dal 1988 al 1998".
Questo per ribadire qual è l'intenzione, qualunque sia la scelta
di tipo gestionale che verrà fatta; una delle ipotesi che è stata
avanzata è stata quella di contratti di lavoro part time verticale,
che significa l'assunzione da ottobre a fine maggio, ferma restando
la validità del rapporto di lavoro in sé stesso, oppure forme
flessibili che permettano di uscire dal precariato, perché questa è
una situazione di precariato che invita neodiplomati a partecipare
alla prova di selezione, ma che pone dei grossi problemi gestionali
sia dal punto di vista dell'ente gestore, sia dal punto di vista
dello stesso operatore che spesso, quando si rende conto che deve
operare con portatori di handicap, dopo alcune settimane di
esperienza rinuncia per sua non attitudine personale. Per cui la
volontà è di uscire dal precariato, ma per quanto riguarda il modo
di uscire dal precariato si ipotizza un rapporto di lavoro a
livello regionale, ripeto, basato su un part time verticale, oppure
la possibilità di esternalizzare il rapporto di lavoro affidandolo
a delle cooperative sociali e questa è una soluzione che potrà
essere gestita sia direttamente dall'Amministrazione regionale sia
dall'ente locale.
Ognuno di noi potrà esprimere le sue opinioni perché il problema
è ancora aperto, sicuramente dovremo confrontarci al nostro
interno, dopo di che apriremo un dibattito con le organizzazioni
sindacali del settore e con l'Associazione nazionale educatori
professionali perché l'unica cosa certa, al momento, è che in
prospettiva la figura professionale che utilizzeremo per questi
servizi, e questo è un dato che è previsto dalla normativa
nazionale e regionale in vigore, è quella dell'educatore
professionale. Con quale tipo di rapporto di lavoro ne discuteremo,
perché vogliamo evitare che nel prossimo anno scolastico si debba
nuovamente far fronte a questa forma di precariato.
Questa è la situazione allo stato attuale, che è non ancora
definitiva, ma che ci dà degli spunti interessanti per discuterne
nelle sedi competenti.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore, però devo dire che non mi dichiaro pienamente
soddisfatto.
Voglio fare alcune riflessioni per richiamare sul problema degli
educatori professionali l'attenzione di tutto il Consiglio e anche
dei Consiglieri di maggioranza. Vorrei che anche i colleghi di
maggioranza si ponessero il problema così come ce lo poniamo noi e
che prendessero posizione a sostegno di certe rivendicazioni che,
come quella posta dagli assistenti educatori, rivestono particolare
importanza. Prendo atto della volontà dichiarata dall'Assessore di
affrontare il problema per uscire dal precariato, però non è con le
indicazioni che l'Assessore ha dato che si risolve il problema
secondo le attese che hanno gli educatori.
In sostanza, gli assistenti educatori chiedono solo garanzie per
il loro posto di lavoro, chiedono di uscire dal precariato,
chiedono di lavorare a tempo indeterminato, chiedono di non dover
essere selezionati ogni due anni come avviene oggi, Assessore.
Chiedono di svolgere il loro lavoro con serenità e questo
nell'interesse loro, ma anche nell'interesse degli utenti, che sono
giovani, ragazzi già svantaggiati, già minati nella vita, che
quindi devono essere assistiti da giovani che hanno uno spirito di
serenità, che non hanno il problema del posto di lavoro da un anno
all'altro.
In sostanza, credo che questi educatori meritino maggiore
riconoscimento e quindi che occorra la volontà politica di
risolvere effettivamente la situazione.
Non tutti i giovani oggi si adattano alla scelta di lavoro che
questi giovani hanno fatto, tant'è vero che alcuni fanno la
selezione positiva, lo ha affermato anche l'Assessore. Chi conosce
il mondo degli handicappati sa quali sacrifici occorre fare per
stare loro vicino, sa anche da quale amore devono essere circondati
questi ragazzi.
Sacrifici ed amore che nemmeno i genitori sono oggi disposti a
fare 24 ore su 24, tant'è vero che richiedono l'aiuto dell'ente
pubblico che metta loro a disposizione i centri dove questi giovani
possono passare alcune ore o delle giornate insieme a qualcuno che
stia loro vicino.
Allora vogliamo riconoscere i meriti che gli educatori
acquisiscono nel compimento del loro servizio? Vogliamo togliere il
malcontento che serpeggia fra loro e che deriva proprio
dall'insicurezza del rapporto di lavoro? Vogliamo togliere loro la
preoccupazione di essere scartati quando ogni due anni sono
chiamati a ripetere l'esame? Immaginiamoci il loro stato d'animo
quando si rendono conto che nei loro confronti non c'è il
riconoscimento del lavoro che hanno svolto da lungo tempo, che
rischiano di essere superati da nuovi aspiranti educatori, che
l'esperienza di lavoro che hanno fatto per rendere il loro servizio
sempre più efficiente non serve più a niente, perché non è tenuta
in considerazione.
Voglio sperare che vi renderete conto che il tempo "usa e
butta", come è accaduto per altre categorie, è finito, che è tempo
di sistemare una volta per tutte quanti si trovano nelle stesse
condizioni di precarietà perché ci sono altre categorie che si
trovano nelle stesse condizioni di precarietà.
Si dice: vediamo di risolvere il problema con l'articolo 7 della
legge, eccetera; è quello che l'Ufficio personale ci ha detto anche
a livello di commissione.
Le proposte dell'Ufficio personale a livello di commissione non
ci hanno per niente soddisfatto, e per questo chiediamo alla Giunta
un intervento diverso da quello che è scaturito a livello di
commissione quando abbiamo affrontato questo problema con i
responsabili dell'Ufficio del personale.
Riteniamo che se vogliamo dare un servizio efficiente, dobbiamo
anche avere la forza e il coraggio di fare la scelta politica e di
rivedere la pianta organica; se vogliamo dare dei servizi
efficienti occorre anche il personale.
Allora, se in questo caso è necessario rivedere la pianta
organica, rivediamola, magari economizziamo se è il caso, ma
economizziamo in altri settori e non in un settore importante come
quello degli handicappati e degli educatori che devono nella scuola
dare il supporto agli insegnanti, perché questi handicappati
possano apprendere anche loro quello che di diritto devono
apprendere!
Io non credo che questo servizio di educazione nella scuola
debba essere affidato alle cooperative sociali, stiamo attenti,
approfondiamo bene il discorso, apprezzo il lavoro che ha fatto il
gruppo di lavoro, apprezzo sempre quando la gente lavora e ci porta
delle indicazioni; però stiamo attenti che per uscire dal
precariato non si vada a cadere poi in una situazione che non dà
quei servizi che devono essere dati!
Credo che fra l'Assessorato alla pubblica istruzione e
l'Assessorato alla sanità si debba trovare il modo di dare una
sistemazione al personale, senza dover ricorrere all'esterno,
perché questa è una scelta che abbiamo fatto da tempo e questa
scelta deve essere portata avanti fino in fondo.
Mi riservo di approfondire il lavoro svolto dal gruppo di
lavoro, lavoro che chiedo all'Assessore di portare in commissione
in modo che lo si possa approfondire tutti insieme, per trovare la
soluzione più adeguata al problema.
Si dà atto che, dalle ore 11,19, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK