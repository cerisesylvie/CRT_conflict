Consiglio Regionale della Valle d'Aosta - Oggetto del Consiglio n. 2151 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2151 del 11 gennaio 2012 - Resoconto
OGGETTO N. 2151/XIII - Interrogazione: "Tassi di interesse
applicati dagli istituti di credito in Valle d'Aosta".
Interrogazione
Sottolineato che i tassi applicati in Valle d'Aosta dagli
istituti di credito sono storicamente più elevati rispetto ai tassi
applicati in altre regioni del nord Italia;
Ricordata l'iniziativa promossa nel 2010 dalla Presidenza
della Regione di convocare le banche operanti in Valle d'Aosta al
fine di superare lo squilibrio sopracitato;
i sottoscritti Consiglieri regionali
Interrogano
la Giunta regionale per sapere:
1) quali siano gli effetti dell'iniziativa riportata in
premessa;
2) quali sono attualmente i tassi di interesse applicati in
Valle d'Aosta e se sono in linea con quelli applicati nelle altre
regioni del nord Italia.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente.
Questa interrogazione per certi versi è di grande attualità,
anche se il riferimento all'iniziativa è del 2010; passato un anno,
un anno e mezzo da quell'incontro, però in particolare nel settore
bancario, nel settore economico legato alla crisi, e non solo,
sembra che siano passati cento anni, perché i risultati
dell'iniziativa di allora non possono avere attualmente una
conseguenza esplicita e diretta. In quel momento fu molto utile
fare quell'incontro, perché nasceva da alcune informazioni
provenienti anche dagli organi di stampa, in cui si evidenziava un
grosso differenziale fra i tassi di interesse applicati in Valle
d'Aosta e nel resto d'Italia. In quell'occasione si fece chiarezza
sul fatto che per i tassi di interesse relativi al sistema
bancario, alle banche di sistema, la differenza era minima rispetto
a quello che era il sistema nazionale; vi era invece una notevole
differenza in senso negativo per la Valle d'Aosta se veniva
raffrontata all'area del Trentino e di Bolzano. La motivazione,
dagli approfondimenti che sono stati fatti, è legata al fatto che
in quelle località la presenza delle piccole banche locali è molto
più diffusa; l'organizzazione di questi istituti di credito si basa
su finalità diverse sul territorio e, avendo la possibilità di
avere dei contatti più diretti di conoscenza con i soggetti
interessati, applicano dei tassi più bassi. Ma qui parliamo del
passato, di un passato non così importante dal punto di vista del
tempo, però importante dal punto di vista dell'evoluzione della
materia.
Riferito ad oggi cosa possiamo dire? Tutti sappiamo della grande
confusione che regna nel sistema bancario in questo momento, della
difficoltà di erogare finanziamenti sia alle imprese che alle
famiglie, da parte di istituti di credito, e dell'alto tasso di
interesse che viene applicato. Dove possiamo dare delle risposte
più puntuali? A tal proposito dobbiamo fare dei distinguo,
dividendo l'argomento fra gli affidamenti di carattere generale, in
cui l'amministrazione (non solo quella regionale, ma anche quella
nazionale) poco può fare nei confronti delle banche. Dove, invece,
noi possiamo incidere fortemente dal punto di vista di un rapporto,
anche se indiretto? Dove l'ente pubblico su questi tassi di
interesse eroga dei contributi tramite le Confidi. Su questo
argomento ci pare di avere operato correttamente, anche come
Consiglio regionale, nel momento in cui abbiamo approvato la nuova
legge sulle Confidi, in cui andiamo a sancire che per lo stesso
tipo di mutuo, per lo stesso tipo di finanziamento, per lo stesso
tipo di
rating
e per lo stesso tipo di durata di
finanziamento, la Regione eroga un contributo massimo fino al 75
percento, tenendo come riferimento la convenzione più favorevole
rispetto a tutti gli istituti di credito ed a tutte le Confidi per
lo stesso tipo di finanziamento. Questo è il deterrente che abbiamo
potuto costruire per abbattere il costo del denaro, e quindi più
favorevole per l'utente, laddove c'è anche un intervento del denaro
pubblico. Su questo settore abbiamo fatto un approfondito confronto
anche con le Regioni confinanti, dal quale - come dicono anche gli
uffici - tutti concordano nel sostenere che i tassi di interesse
praticati sono in linea con quelli praticati ad intermediari
finanziari nel resto d'Italia; quindi dove c'è l'intervento
pubblico i tassi di interesse, anche in Valle d'Aosta, sono in
linea con le altre realtà.
Sul panorama più generale, prendiamo atto - anche per dare un
elemento, ma penso che l'interrogante ce l'abbia già - della
tabella che ha divulgato la Banca d'Italia sulle pubblicazioni
Economie regionali
, in cui oggettivamente c'è un raffronto
fra la Valle d'Aosta, il Piemonte e la Lombardia, dal quale
risulterebbe che i tassi di interesse in Valle d'Aosta siano più
alti rispetto alle altre Regioni. Detto ciò, abbiamo fornito -
perché mi sembrerebbe difficile da esplicitare - una tabella di
circa 6-7 pagine per tutte le tipologie di intervento, gli
spread
applicati ed i riferimenti, sui quali noi abbiamo la
possibilità di intervenire e dove, tramite le Confidi, utilizziamo
lo strumento per abbattere il costo del denaro. Oggettivamente il
problema esiste.
"Quali siano gli effetti dell'iniziativa riportata in
premessa"
: a suo tempo l'iniziativa aveva portato ad un
confronto, ad una sensibilizzazione del problema; sfido chiunque a
cercare di capire cosa sta succedendo nel libero mercato, ma quello
che cerchiamo di tenere sotto controllo sono i tassi di interesse
applicati su finanziamenti dove poi c'è l'intervento pubblico. In
quel senso possiamo dire che siamo in linea con le altre
Regioni.
Sul resto, in questo momento, regna una grande confusione. Dai
dati che abbiamo - penso che la fonte più autorevole sia quella di
Banca d'Italia - risulta effettivamente che in Valle d'Aosta i
tassi di interesse siano più alti che nelle altre Regioni.
Presidente
- La parola al Consigliere Bertin.
Bertin (ALPE)
- Grazie Presidente. Ringrazio l'Assessore
per la risposta.
Devo ammettere che nel 2010, quando ho letto di questa
iniziativa, ero molto fiducioso sulle possibilità di riuscita,
anche in relazione al grande spazio, all'enfasi che era stata data
a questa iniziativa; ricordo, all'epoca, i titoli dei
giornali...vedo qua l'ANSA:
"Credito: in VDA denaro troppo caro,
Rollandin convoca le banche"
...oppure, sui giornali:
"Rollandin chiama a rapporto le banche"
. Sul momento, anche
con l'enfasi, ci siamo:
"Questa volta i valdostani, grazie a
questa iniziativa, pagheranno il denaro come gli altri cittadini
delle regioni confinanti"
, anche perché questo è un problema
serio: sono ormai decenni che si protrae questo aspetto!
Dalla differenza fra i tassi passivi ed attivi la Valle d'Aosta,
già alla fine degli anni '90, perdeva, già all'epoca, una trentina
di miliardi - avevo fatto il calcolo giusto - e continua ad essere
così da decenni; le ragioni sono tante e complesse, non sono
facilmente risolvibili in poco tempo, ma questa è la situazione. Da
decenni si protrae questa situazione piuttosto grave per i
valdostani e per le casse della nostra Regione. Come ho detto,
confidavo ciecamente - come sempre, peraltro - sulle facoltà
"taumaturgiche" del nostro Presidente...ho detto: questa volta
veramente riusciamo a risolvere questo problema che ormai va avanti
da tempo! È difficile anche giustificare questa differenza. Dal
punto di vista delle sofferenze bancarie, queste sono
sostanzialmente in linea con quelle delle altre Regioni, anzi, per
certi aspetti migliori e, in generale, la solvibilità è la stessa.
C'è proprio una ragione del sistema bancario che vede la Valle
d'Aosta come una regione di raccolta in cui, a causa forse anche
della poca dinamicità economica della Regione, si viene a creare
questa situazione per cui i valdostani continuano a pagare il
denaro di più ed a ricevere meno dalle banche rispetto agli altri
cittadini delle regioni simili, con dei tassi di interesse simili
piuttosto al meridione rispetto alle regioni vicine, quando in
meridione questo è giustificato dal fatto che ci sono molte
sofferenze rispetto al nord Italia. Le ragioni - dicevo - sono
tante e complesse, comunque avevo riposto molte speranze nelle
capacità taumaturgiche del Presidente Rollandin; devo purtroppo
constatare che il risultato di questa operazione, al di là
dell'enfasi, è zero!
Lei poi mi dice che sulla parte sulla quale si interviene come
Regione, dando dei contributi, i cittadini pagano meno...ma non è
che pagano meno, perché tanto i soldi sono sempre dei cittadini,
per cui è una partita di giro! Quindi alla fine la Regione riesce
ad intervenire, ma mettendoci dei soldi, condizionando solo in
parte le banche per il fatto che ci mette i soldi, altrimenti non
avrebbe alcun effetto. Come ho detto, risultati pochi (o zero!). A
marzo 2011, in Valle d'Aosta, il costo del denaro è - per le
operazioni a breve - di 5,61, mentre nel nord ovest è di 4, ed in
Trentino addirittura di 3,88...si parla di una differenza di un po'
meno di 2 punti. Dal punto di vista dei tassi passivi per le
banche, in Valle d'Aosta è lo 0,42 ed in Trentino lo 0,62, per cui
le differenze rispetto al 2010 di fatto sono immutate; si è fatta
molta pubblicità, molta comunicazione, molto cinema e molto lavoro
per gli uffici stampa, ma "tanto rumore per nulla", perché alla
fine i valdostani continuano a pagare il denaro ed a ricevere dalle
banche lo stesso tasso che ricevevano prima. Pertanto la situazione
è rimasta invariata...peccato! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK