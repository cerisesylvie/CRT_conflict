Consiglio Regionale della Valle d'Aosta - Oggetto del Consiglio n. 2722 del 19 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2722 del 19 marzo 1987 - Resoconto
OGGETTO N. 2722/VIII - STUDIO SULLE PROSPETTIVE SIDERURGICHE
IN VALLE D'AOSTA E SULLA SITUAZIONE DELLA DIVISIONE COGNE
DELTASIDER DI AOSTA. Ritiro della mozione.
PRESIDENTE:
Do lettura della mozione presentata dai
Consiglieri Sandri e Mafrica:
MOZIONE
CONSIDERATO che dall'interno della Divisione Cogne della
DELTASIDER provengono numerosi segnali di smantellamento del Centro
Contabile e della struttura amministrativa di Aosta, sia nei
settori pianificazione e analisi commerciale, che della contabilità
generale e dell'ufficio investimenti;
CONSIDERATO inoltre che la costituzione della Nuova Cogne deve
rappresentare un momento decisivo per la creazione di una industria
autonoma, sana finanziariamente, commercialmente capace, efficiente
a livello dirigenziale e delle maestranze, nonchè delle strutture
amministrative e produttive;
RICORDATA la necessità di non limitare la ristrutturazione
produttiva al piano monofiliera, ma di creare nuovi spazi alla
verticalizzazione ed alle produzioni a valle, che appaiono
economicamente molto interessanti;
Il Consiglio regionale
IMPEGNA
l'Esecutivo a:
- relazionare entro 30 giorni al Consiglio sulla effettiva
consistenza delle voci di smantellamento del Centro contabile e di
molti settori amministrativi della Divisione Cogne DELTASIDER di
Aosta;
- riconvocare il Comitato tecnico per la siderurgia per una
nuova fase di studio ed approfondimento delle prospettive
siderurgiche in Valle d'Aosta, specie nella verticalizzazione del
sistema produttivo.
PRESIDENTE:
Ha chiesto di illustrare la mozione il
Consigliere Sandri; ne ha facoltà.
SANDRI - (N.S.):
Questa mozione ha un'importanza
accresciuta dal rinvio che ha subito dallo scorso Consiglio, perchè
le notizie che avevamo sono frammentarie, al momento in cui abbiamo
fatto questa mozione, si sono, purtroppo per i lavoratori della
Deltasider, ampiamente confermate.
La Deltasider, nei giorni successivi al 27 febbraio, ha diviso
la propria struttura sociale in due divisioni: la divisione Cogne,
come società autonoma, e un'altra divisione; però, ha mantenuto
questa azienda autonoma, che doveva essere la Delta Cogne -
(autonomia che il gruppo di lavoro regionale per la Deltasider
aveva posto come una delle questioni fondamentali per procedere nel
lavoro comune fra Regione, Sindacati e Azienda, nonchè con l'IRI) -
nel gruppo Deltasider. Non solo, ma nei giorni successivi questa
precisazione è andata ben delineandosi, nel senso che è diventata
una società operativa, il cui controllo, la cui attività
decisionale amministrativa è totalmente concentrata nella
Deltasider centrale di Milano.
Questa scelta ha già provocato delle conseguenze pratiche,
perchè abbiamo visto come una serie di attività siano state già
portate a Milano e il centro contabile sia in fase di totale
smantellamento. È stato mandato, nel frattempo, un ordine a tutti
gli stabilimenti del gruppo Deltasider, che facciano parte di
questa o di quella società, di inviare tutto il software e tutte le
procedure a Milano, per questioni di antincendio, per il pericolo
che correrebbero nel restare nello stabilimento di Aosta.
Questi sono fatti estremamente gravi, che a nostro parere
inficiano gran parte delle prospettive occupazionali e produttive
nello stabilimento di Aosta e, pertanto, ci siamo posti il problema
di cosa fare per evitare, quanto meno per invertire, la tendenza in
atto.
Oltre agli interventi, che le forze politiche che hanno
sottoscritto questa mozione, cioè il Partito Comunista e Nuova
Sinistra, hanno fatto e faranno all'interno del Comitato unitario,
credo sia un problema importante riaprire il discorso che si era
iniziato lo scorso anno e cioè il lavoro del Comitato tecnico per
la siderurgia.
Oggi, le prospettive del mercato dell'acciaio si stanno
ulteriormente modificando; il panorama di riferimento, che avevamo
lo scorso anno, non è più quello di adesso a livello
internazionale, a livello di CEE, e, purtroppo, non c'è neanche più
il piano di riferimento a livello aziendale, perchè lo scorso anno
le prospettive erano di un certo tipo, mentre oggi abbiamo avuto
tutta una serie di passi diversi.
Con questa mozione si vuole impegnare l'esecutivo a riprendere
in mano questo discorso, cioè a rimettere in piedi la Commissione
tecnica in modo che possa fornire al Comitato unitario, al
Consiglio regionale, oltre che alla Giunta, gli strumenti per
riuscire a capire la nuova fase, per riuscire a vedere quali strade
si possano battere, per riuscire ad ottenere l'effettiva gestione,
in sede locale, di tutto ciò che può rendere e deve rendere
l'azienda Cogne competitiva e quindi autonoma.
Credo che, oltretutto, non si possa dimenticare in questa sede
il problema della verticalizzazione: è un fatto evidente che non
possiamo pensare ad uno sviluppo autonomo della divisione Cogne
senza migliorare la verticalizzazione della lavorazione. Pertanto,
questo Comitato tecnico, di cui si richiede la riconvocazione,
dovrebbe anche verificare tutte le possibilità che ci sono di
portare, o di impiantare ex novo, in Valle d'Aosta delle
lavorazioni di tipo conseguente a quello attualmente in attività
nello stabilimento.
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Credo che il Consigliere Sandri abbia
già posto con chiarezza il senso della mozione. Il Comitato
unitario viene riunito con una certa periodicità; a volte, come nel
caso citato dalla mozione, si presentano dei fatti gravi,
immediati, su cui è necessario sollecitare l'attenzione del
Consiglio regionale: in questo caso, il tentativo, da parte della
Direzione aziendale, di trasferire fuori Valle il cervello vero e
proprio dell'azienda.
Sottolineo, come ha fatto il Consigliere Sandri, anche la
opportunità, visto che le cose stanno procedendo, di affiancare al
Comitato unitario, che ha una sua caratteristica di sede politica,
sindacale, un comitato tecnico, che potrà definire nel prosieguo
della trattativa anche aspetti più specifici.
PRESIDENTE:
Ha chiesto di parlare il Consigliere
Segretario Tamone; ne ha facoltà.
TAMONE - (U.V.):
Nous aussi nous partageons le tracas qui
est des Conseillers qui ont présenté la motion, mais en même temps
nous croyons que l'on pourrait, dans les limites du possible,
éviter d'obliger le Conseil régional à s'exprimer toujours sur ces
questions, vu que les réunions du Comité ont lieu presque toutes
les semaines. Je sais que pour demain est convoqué à nouveau le
Comité pour décider, après la visite qui ont fait le Président du
Gouvernement et l'Assesseur concerné à l'IRI.
Si nous sommes toujours obligés à nous confronter sur ces
choses, peut-être que nous donnerons une idée un peu partagée du
Conseil parce que, maintenant, je ne connaîs pas la réponse que
l'Assesseur donnera à la requête de la formation de ce Comité. Je
veux rappeler qu'un Comité technique avait déjà formé dans le temps
à l'intérieur de la Commission.
Je crois, au nom aussi de l'Union Valdôtaine, que si nous
faisons partie d'un Comité unitaire, nous tous nous nous devons
tenir à l'action de ce Comité: o'est ce que nous faisons et nous
voulons inviter les autres forces politiques à se comporter de la
même manière.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI - (A.D.P.):
Per quanto riguarda i contenuti di
questa mozione, di cui non riesco bene a capire il significato,
abbiamo più volte ribadito che il problema Deltasider, diventando
problema centrale per l'economia e il mantenimento dei livelli
occupazionali in Valle d'Aosta, riveste una tale importanza per cui
si è ricercata una sede, un luogo, che rappresentasse l'insieme
degli interessi, non solo politici, ma anche sociali, della
Regione, perchè attorno a questo problema si dovevano esprimere e
consolidare gli interessi complessivi della Regione stessa.
Il Comitato unitario dovrebbe rappresentare questo tipo di
volontà e, dopo un lavoro anche lungo, ma a nostro parere
complessivamente positivo, sono state delineate le strategie da
seguire per consolidare e rafforzare la posizione delle aziende
Deltasider nella nostra Regione, cioè degli stabilimenti di Aosta e
di Verrès.
Credo che, al di là delle valutazioni tecniche degli esami, dei
programmi presentati, delle osservazioni provenienti dalle varie
forze politiche, si sia concordato sulle linee di movimento e sui
contenuti di questi movimenti. Ci è parso, dal punto di vista
politico generale, che l'obiettivo fondamentale fosse quello di
giungere ad una convenzione, ad una sorta di protocollo d'intesa e
quindi di impegni, che non vedesse nell'azienda e nella finanziaria
gli interlocutori, ma il coinvolgimento e la responsabilizzazione
dell'IRI.
Questa è stata la linea tracciata che abbiamo tenacemente
perseguito, per cui nell'ultimo incontro, che è avvenuto la scorsa
settimana a Roma, con la Presidenza dell'IRI, è stata messa a punto
una bozza di protocollo d'intesa IRI-Regione, che verrà sottoposta
all'esame degli organi competenti, e quindi del Consiglio di
Presidenza dell'IRI, e che verrà presentata domani a questo
Comitato.
Questo mi pare il dato fondamentale; non sto a scendere in
particolari, perchè mi parrebbe anche non corretto nei confronti
degli altri componenti del Comitato. Domani presenteremo questa
ipotesi di protocollo d'intesa con l'IRI, che è il punto di
riferimento, il dato più significativo, in vista del potenziamento,
del rilancio delle attività siderurgiche Deltasider, o a
partecipazione statale, nella nostra Regione. I contenuti li
illustreremo domani, così come domani illustreremo le ipotesi di
fasi successive all'accordo con l'IRI; cioè, una volta avuta la
garanzia che su queste aziende vi è un impegno non secondario,
comunque non subordinato, del vertice IRI, credo che avremo fatto
un primo passo molto importante circa il futuro dell'azienda e
potremo prefigurare le tappe successive.
Per quanto concerne il discorso del centro contabile, che
abbiamo già affrontato in sede di Comitato, il Comitato stesso si è
espresso unitariamente dicendo no allo smantellamento o comunque di
subordinare ogni scelta alla definizione dell'accordo che era in
via di definizione con l'IRI: questa esigenza l'abbiamo fatta
presente all'Amministratore delegato della Deltasider.
Questo atteggiamento lo manteniamo; riteniamo che allo
stabilimento di Aosta, dovendo andare verso una forma societaria
autonoma, devono essere garantiti il massimo di autonomia per non
farlo diventare semplice appendice di altre realtà. Questo
documento lo abbiamo fatto esprimere unitariamente e, quindi,
comprendendo la volontà dell'intero Consiglio regionale e della
Giunta regionale, questo tipo di indicazione la manteniamo.
Per quanto riguarda il Comitato tecnico, vi sono almeno due
punti di riferimento. Nella bozza di protocollo d'intesa, che la
Giunta aveva predisposto e sottoposto all'esame del Comitato
unitario, si prevedeva nel 1987 la verifica tecnica, non solo dei
piani presentati dalla azienda e non solo su alcuni aspetti
particolari, ma era previsto che la Regione, come scambio o come
verifica o come controllo circa i suoi ipotetici interventi sempre
nell'ambito della normativa CEE, avesse la possibilità di
verificare le scelte gestionali organizzative e tecniche
dell'azienda. Quindi questo era già previsto; per quanto riguarda
quel Comitato tecnico, esso era espressione del Comitato unitario,
per cui questo tipo di discorso direi di portarlo domani a livello
di Comitato di Coordinamento regionale e potrebbe costituire una
delle scelte del Comitato stesso.
Inviterei, anche perchè l'incontro avviene domani, i
presentatori della mozione a ritirarla, oppure a presentare
interpellanze o ulteriori mozioni, purchè dopo l'incontro di
domani; diversamente, su questa mozione ci asterremo.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Quando abbiamo preparato la mozione,
non c'era stata ancora nè la precedente riunione del Comitato, nè
era prevista la riunione di domani. Lo scopo di queste
mozioni-iniziative, presentate dalla minoranza, è quello di portare
avanti un discorso di tallonamento dell'esecutivo; non hanno altro
significato, non sono assolutamente un "distinguo" rispetto al
Comitato unitario che si presenta all'IRI.
C'è la necessità che la Valle d'Aosta si presenti, nei confronti
del Governo e dell'IRI, nel modo più unitario e su questo credo si
debba dare atto a tutte le forze politiche presenti in Consiglio di
marciare in modo compatto. Nella situazione locale la minoranza può
avere la preoccupazione che le cose vengano seguite in tempi
dovuti, con la necessaria tempestività, quindi, all'interno del
Consiglio, prende delle iniziative.
Non è, ribadisco, un "distinguo" rispetto alle posizioni per
l'IRI o per il Governo: è una attività interna al Consiglio
regionale. Visto che la riunione è domani, concordiamo con la
proposta di ritirare la mozione, verificando cosa verrà deciso dal
Comitato unitario.
PRESIDENTE:
La mozione iscritta all'oggetto n. 47 viene
ritirata dai proponenti.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK