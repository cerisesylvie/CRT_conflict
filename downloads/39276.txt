Consiglio Regionale della Valle d'Aosta - Oggetto del Consiglio n. 2540 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2540 del 11 gennaio 2017 - Resoconto
OGGETTO N. 2540/XIV - Interpellanza: "Attività svolta dai
componenti del Collegio sindacale della società SITRASB
S.p.A.".
Rosset (Président) -
Point n° 15 de l'ordre du jour. Pour
l'illustration, la parole au Conseiller Cognetta.
Cognetta (M5S) -
Questa interpellanza fa seguito ad altre
interpellanze sempre riferite alla stessa società e, guarda caso,
sempre ad una questione di verbali, in questo caso riguarda i
verbali relativi al collegio sindacale. In una qualunque società
del livello della SITRASB esiste un collegio sindacale, che ha
delle funzioni specifiche di controllo del buon andamento della
società stessa, controllo che viene effettuato con cadenza
trimestrale - dice il Codice civile - ma non solo, viene poi
redatto un verbale che viene messo all'interno di un libro dei
verbali, che è a disposizione dell'Amministrazione ed eventualmente
della proprietà. Io ho fatto richiesta di avere copia di questo
verbale a fine 2016 e mi fu risposto che il libro dei verbali era
vuoto, che l'ultimo verbale risaliva al 17 dicembre 2015. A questo
punto ho cominciato a chiedermi come mai e ho fatto questa
interpellanza che riassume un po' la situazione relativamente ai
verbali mancanti. Ho visto anche che il Collegio sindacale
all'interno della SITRASB ha anche due funzioni: non solo dovrebbe
fare la funzione di controllo - e uso il condizionale perché non
vedo i verbali, quindi non so se la fa - ma fa anche una funzione
di revisione del bilancio stesso, funzione che, tra l'altro, viene
svolta anche dalla società esterna che è la KPMG, giustamente anche
lei retribuita per una funzione del tutto uguale, tant'è che
allegate al bilancio ci sono due relazioni in questa società e non
una sola, quindi questo mi ha fatto sorgere un'altra domanda: com'è
possibile che questa società faccia due relazioni e tutte le altre
una sola? D'altronde, ne basta una. A questo punto quindi, in
riferimento a tutto ciò che ho descritto: al fatto che non ci sono
i verbali, al fatto che gli stessi non sono solo fatti con cadenza
trimestrale, in realtà i revisori possono in qualunque momento
chiedere spiegazioni su argomenti specifici riferiti all'azione e
al lavoro che sta svolgendo la società e di questo poi fanno il
verbale. Siccome l'anno scorso ci sono state diverse questioni che
hanno interessato la società, mi sono anche detto: avranno fatto
delle riunioni, avranno valutato delle situazioni che si venivano a
creare e magari avranno scritto dei verbali ulteriori rispetto a
quelli già previsti nel Codice civile: quelli da fare ogni tre
mesi. Non c'è traccia di nulla, quindi sono qui a chiedere con
questa interpellanza due cose sostanzialmente: chi sono i
componenti del collegio sindacale e qual è il loro emolumento;
perché ci sia questo doppio incarico: quello dato al collegio
sindacale e quello dato alla KPMG rispetto alla revisione; poi come
mai non abbiamo i verbali. Non avere i verbali evidenzia il fatto
che probabilmente chi dovrebbe svolgere questo lavoro non lo fa, è
piuttosto strano che non siano presenti e quindi sono qui a
chiedere queste risposte al Presidente.
Président -
Pour la réponse, la parole au Président
Rollandin.
Rollandin (UV) -
Per quanto riguarda la prima domanda,
gli attuali componenti del collegio sindacale sono stati nominati,
per quanto riguarda l'Amministrazione regionale, con delibera della
Giunta n. 751 del 22 maggio 2015 per la durata di un triennio, cioè
fino all'approvazione del bilancio 2017. La Giunta regionale ha
nominato il Signor Stefano Mazzocchi alla carica di Presidente del
collegio per il terzo ed ultimo mandato di questo incarico, come
previsto dalla legge regionale n. 11/1997, e il Signor Corrado
Caputo alla carica di Sindaco effettivo, anche in questo caso per
il terzo ed ultimo mandato. Il socio privato ha nominato come
Sindaco effettivo la Signora Lucia Scaglione.
Facendo riferimento all'ultimo bilancio disponibile, del 2015,
il compenso complessivo riconosciuto al collegio sindacale è stato
pari a 65 mila euro. Il Presidente del collegio ha percepito 26.785
euro al netto di IVA e cassa previdenziale, di cui 24 mila per le
funzioni previste dall'articolo 2403 del Codice civile e 2570 euro
per le funzioni di revisione legale di cui all'articolo 2409 bis
del Codice civile. Il Sindaco effettivo nominato dalla Regione ha
percepito 19 mila euro, al netto di IVA e cassa previdenziale, di
cui 18 mila euro per le funzioni previste dall'articolo 2403 del
Codice civile e 1.715 euro per le funzioni di revisione legale.
Seconda domanda: "quando è stato conferito l'incarico alla
società di revisione KPMG per la revisione contabile...", in data 2
aprile 2014 l'assemblea dei soci ha conferito alla società KPMG
l'incarico per gli anni 2014, 2015 e 2016 solo per la
certificazione del bilancio, prevista dall'articolo 11, comma 5,
della legge n. 498/1992, che impone alle società concessionarie
autostradali la certificazione del bilancio, ai sensi del DPR n.
136/1975, da parte di una società di revisione iscritta al relativo
albo. Il compenso percepito da KPMG nel 2015 è stato di 13.300
euro.
Terzo punto: "se il Governo regionale è a conoscenza delle
attività di ispezione e controllo attribuite al collegio
dall'assemblea...", eccetera. Preso visione di questa particolare
domanda, abbiamo interpellato, oltre alla società, anche il
Presidente del collegio sindacale, il quale ci ha confermato che
nel 2016 il collegio, oltre ad aver partecipato a tutti i consigli
d'amministrazione (dieci), ha svolto regolarmente la propria
attività, tenendo in particolare quattro riunioni trimestrali per
il controllo contabile e per l'attività di vigilanza, a cui hanno
sempre partecipato i responsabili amministrativi della SITRASB, e
in un caso anche il Presidente, oltre agli incontri con la società
KPMG e l'organismo di vigilanza. L'attività è stata regolarmente
verbalizzata, anche se i relativi verbali non sono ancora stati
trascritti nel registro dei verbali. Per quanto riguarda il secondo
punto, invece, non vi è nessun esborso economico maggiore. Visto il
preventivo formulato dalla società KPMG per le due attività di
revisione legale e di certificazione del bilancio, nel 2014
l'assemblea dei soci ha deciso, riconfermando quanto già stabilito
in precedenza, di affidare a KPMG solo la certificazione del
bilancio e di richiedere al collegio sindacale di svolgere la
revisione legale dei conti, come previsto dall'articolo 2409-bis
del Codice civile, per lo stesso importo che avrebbe richiesto KPMG
per quest'attività. È la stessa KPMG, pertaltro, ad attestare che
non vi è nessuna duplicazione, dicendo nella relazione al bilancio
2015 che la sua relazione è emessa solo per la certificazione del
bilancio, dato che la SITRASB ha conferito l'incarico per la
revisione legale ad altro soggetto. Prosegue poi la KPMG dicendo
che il suo incarico non ha pertanto comportato lo svolgimento delle
procedure di revisione per verificare la regolare tenuta della
contabilità sociale né quelle in merito alla coerenza della
relazione sulla gestione con il bilancio. Ad ogni modo va ricordato
che il decreto legislativo n. 175/2016 in materia di società
pubbliche ha previsto che la revisione contabile non possa più
essere affidata al collegio sindacale, per cui già dal bilancio
2017 l'assemblea dei soci della SITRASB dovrà assumere le
necessarie determinazioni, questa è la n. 175.
Per l'ultima domanda, l'attività affidata al collegio sindacale,
di cui non abbiamo motivo per dubitare le competenze e la
professionalità, è stata pertanto regolarmente svolta e i verbali
saranno certamente trascritti quanto prima nel relativo registro
presso la società, che potrà così fornirgliene copia, ad
integrazione della risposta già fornita alla sua richiesta di
documentazione.
Dalle ore 11:32 riassume la presidenza il Presidente
Rosset
.
Rosset (Presidente) -
Per la replica, chiede la parola il
collega Cognetta, ne ha facoltà.
Cognetta (M5S) -
Presidente Rollandin, la ringrazio per
la risposta perché ha ammesso anche lei che c'era qualcosina che
non andava, quindi dal 2017 ci sarà solo la KPMG che farà il lavoro
giustamente di revisione. Così come il fatto che sul libro dei
verbali i verbali non ci sono perché non sono ancora stati
trascritti, vuol dire che non ci sono e spero che, appena ci
saranno, mi verranno consegnati, perché sono veramente curioso di
leggerli in quanto vorrei capire, a fronte della somma che viene
erogata - e sono questi 65 mila euro complessivi - qual è
l'attività che svolge, l'attività che ha svolto e quali sono magari
le eventuali cose giuste o sbagliate che ci sono all'interno della
società. Mi sembra comunque perlomeno non usuale, per non dire
strano, che fino ad oggi non abbiano avuto il tempo in un anno di
mettere a posto qualche verbale. Lei deve ammettere che in 12 mesi,
visto che hanno fatto quattro riunioni, ci sono quattro verbali,
magari con 65 mila euro mettere a posto quattro verbali si potrebbe
anche fare, lei non trova? Altrimenti risulta abbastanza strana
tutta quest'attività.
Per quanto riguarda invece giustamente il conferimento degli
incarichi, lei dice tre anni, è il terzo mandato: ne parleremo più
avanti anche di questo fatto, perché sono in disaccordo con lei
rispetto al numero di mandati, soprattutto del Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK