Consiglio Regionale della Valle d'Aosta - Oggetto del Consiglio n. 1744 del 20 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
CONSIGLIO REGIONALE
Attività consiliare d'aula
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1744 del 20 gennaio 2016 - Resoconto
OGGETTO N. 1744/XIV - Relazione ai sensi dell'articolo 4,
comma 2, della legge regionale 18 giugno 2004, n. 10 recante:
"Interventi per il patrimonio immobiliare regionale destinato ad
attività produttive e commerciali".
Viérin M. (Presidente) -
Passiamo al punto n. 28.01
dell'ordine del giorno. La parola all'Assessore Donzel.
Donzel (PD-SIN.VDA) -
Grazie Presidente.
Cari colleghi, arriviamo oggi a discutere di una relazione che
doveva essere affrontata già l'anno scorso. Abbiamo già affrontato
questo problema rispetto alla relazione e alla sua esposizione in
aula, perché c'è stato un intreccio tra la normativa (l'articolo 4
della legge n. 10/2014) e la conseguente delibera del Consiglio
regionale (la n. 2625 della XII legislatura), con una
sovrapposizione con la legge n. 8/2013 e la delibera di Giunta
regionale n. 384/2015. Sicuramente per il futuro ci impegniamo ad
armonizzare le due norme e ad arrivare ad un'unica relazione, che
tenga anche conto delle prospettive future, com'è previsto dalla
legge n. 8/2013. Per quanto mi è stato possibile, ho fatto avere
comunque ai Capigruppo il PEA 2016 e il POST per gli anni 2016,
2017 e 2018, che in qualche modo aiutano a capire meglio anche che
cosa si sta facendo oggi nel presente.
La relazione 2014 comunque è importante, perché già in sé
contiene elementi fortemente importanti per capire cosa sta
accadendo. C'è stata una sostituzione nei vertici del Consiglio di
amministrazione di
VdA Structure
e la nuova gestione a fine
2014 è diventata pienamente operativa. Da subito sono emersi i
problemi che sono noti all'interno di questa struttura. C'è un
patrimonio immobiliare dal valore enorme, una ricchezza
straordinaria per la comunità valdostana. Ovviamente i dati di
mercato possono oscillare, ma comunque siamo ampiamente sopra i 300
milioni di euro di valore degli immobili, quindi una potenzialità
enorme che in alcuni casi è stata determinante per consentire la
sopravvivenza delle attività imprenditoriali e industriali nel
territorio regionale. Cosa che non va sottovalutata, perché il dato
sociale di VdA Structure è che in questo momento, negli stabili
locati da VdA Structure lavorano oltre 2250 addetti, ovviamente non
sono la fotografia di tutti gli addetti nella realtà valdostana. Mi
era stato chiesto tempo fa quanti erano gli addetti, per esempio,
della Bassa Valle: più di 800 solo negli stabili di VdA Structure,
ma, dal punto di vista industriale, nella Bassa Valle ci sono oltre
1000 lavoratori occupati in attività industriali e questi sono dei
dati rilevanti per far capire l'importanza che questo settore
riveste anche nella nostra realtà regionale, quindi una forte
proprietà, un forte valore sociale di questa proprietà.
I numeri però di sintesi brutale ci dicono che anche nel 2014 il
risultato della società è in forte perdita. Per capire anche le
ragioni di questa realtà e come andare a correggerle - e voi vedete
che dalle relazioni del PEA e del POST si capisce che c'è la linea
per correggere questi dati -, bisogna partire da alcuni dati
oggettivi. Nel 2010 la tassa ICI pagata per questi immobili era di
444 mila euro, nel 2014 il costo IMU era 1,224 milioni. Nudo e
crudo il dato, se io vedo i dati progressivi delle difficoltà di
VdA Structure, sempre in alcuni casi sopra i 3 milioni di euro, in
alcuni casi 2 milioni, l'unico anno in cui si è scesi sotto i 2
milioni di euro è l'anno in cui c'è stata una vendita e quindi una
compensazione con i 400 mila euro che ha fatto scendere la perdita,
sennò siamo sopra i 2 milioni di euro. È vero che siamo sempre
allineati, ma in realtà il risultato di gestione, tenendo conto di
un dato come questo, è migliorato perché abbiamo avuto un netto
incremento dei costi IMU.
Un'altra considerazione riguarda gli ammortamenti, che incidono
in maniera enorme sui costi della gestione e portano in negativo la
gestione. Scorporata dagli ammortamenti, questa gestione nel 2014
non era in pareggio, ma assolutamente nella prospettiva 2016 arriva
al pareggio, quindi quello è un altro dato di cui bisogna tenere
conto nella valutazione complessiva. Ho detto quindi le imposte,
altro elemento di criticità sono gli ammortamenti, però ho spiegato
come anche il dato degli ammortamenti consente di dire che la
gestione è corretta.
Altro elemento estremamente delicato è quello che in passato era
l'aspetto creditizio ed era quello che faceva sorgere anche
parecchi problemi, c'erano veramente milioni di euro di crediti. Da
una parte, ovviamente quando si esaminano i dati nudi e crudi di
VdA Structure, ci si chiede com'è possibile che ci siano dei
crediti di questo tipo; dall'altra parte, andando a vedere caso per
caso, c'è la realtà produttiva, c'è l'imprenditore e dietro di esso
la realtà degli operai. È chiaro che nel gestire questa partita
bisogna anche avere un'attenzione alla responsabilità sociale,
perché se uno decide che la risposta rispetto al problema degli
affitti è mandare Equitalia a risolvere il problema, si fa in
fretta, però si fa in fretta anche a vedere le imprese che
chiudono. Qui è stata invece attivata nel 2015 una politica di
recupero molto interessante, basata sulla gestione del patrimonio
di fatture a disposizione delle imprese, che sta producendo dei
risultati molto interessanti. Imprese che avevano un forte
disavanzo stanno fortemente recuperando questo disavanzo, ma grazie
ad un accordo con VdA Structure, quindi non attraverso un'azione
meramente di forzatura e senza che questo sia andato ad incidere
sulla loro operatività.
Ovviamente anche qui bisogna capire la realtà delle imprese. Ci
sono delle imprese valdostane che sono talmente cresciute di
livello, che però sono entrate in un mondo in cui l'esposizione
finanziaria è terribile. Si fanno dei contratti, per esempio, con
la Ford e la Mercedes che mi sono stati fatti vedere, che hanno
valore per i prossimi sei anni, però è anche una realtà dove, a
fronte della consegna della merce, le prime fatture pagate arrivano
dagli otto ai dieci mesi, anche un anno dopo. Effettivamente, per
certi prodotti bisogna fare un investimento sulla linea o sulle
macchine - e parliamo di 3-4 milioni di euro di investimento su una
linea per arrivare ad un prodotto -, poi bisogna aspettare
ovviamente sei mesi-un anno per vedere arrivare le prime fatture,
ma nel frattempo i 100-150 operai bisogna pagarli. Effettivamente
quindi c'è un aspetto delicato in questa gestione dei crediti, però
devo dire che sono stati affrontati correttamente, andando anche a
tenere conto delle reali esigenze di alcune realtà e quindi, da
quel punto di vista, c'è stata una svolta importante e
interessante.
Vi è poi invece l'aspetto, secondo me, più critico come cultura
dell'impresa in Valle d'Aosta e questo non può essere misconosciuto
e emerge in modo trasparente da una relazione che è assolutamente
franca - spesso diciamo che vogliamo più trasparenza, ma qui la
trasparenza bisogna riconoscere che è massima, ci sono tutti i dati
che permettono di fare delle riflessioni -: ci vuole un maggiore
dinamismo rispetto a quella che in questo momento è la necessità di
- come la chiamo io - arare il campo e seminare. Per troppo tempo
forse in Valle d'Aosta abbiamo arato poco il campo
dell'imprenditoria, abbiamo seminato poco e quindi diventa
difficile raccogliere i frutti. Se si vanno a vedere le altre
realtà in questo momento che sono forti, cioè l'area del Milanese e
del Veneto in particolare, è tutto un pullulare di
startup
,
guardate che la percentuale di moria delle startup in Lombardia è
altissima: per 50 imprese che nascono 40 non vanno da nessuna
parte, però 10 vanno in porto e diventano imprese. È evidente
quindi lo sforzo che è stato fatto...e Pont-Saint-Martin ne è già
una piccola dimostrazione, abbiamo lì una
pépinière
che ha
funzionato, alcune di quelle
startup
sono diventate imprese
che escono e fanno un insediamento. Su Aosta bisogna riconoscere
che i dati della pépinière sono insoddisfacenti e quindi è in atto
una riflessione per provare a modificare le modalità di gestione e
insediamento all'interno delle pépinière. Paradossalmente uno
poteva venire qui a dire di aver fatto quattro nuovi contratti, che
stanno arrivando tre-quattro insediamenti in pépinière. È
assolutamente insoddisfacente, è un dato che non può lasciare
contenti, anche se questo dato lo vedete in uno schemino, proprio
negli anni più duri della crisi non sono mai venuti meno questi
insediamenti, però non possiamo essere soddisfatti, cioè le
pépinière devono essere piene zeppe di queste startup. Da questo
punto di vista, quindi molto interessanti sono le azioni che
vengono messe in campo: la startup, per esempio, che permette
davvero di dare l'opportunità a giovani, a giovanissimi di
avvicinarsi al mondo delle imprese e creare impresa, ma bisogna
davvero seminare tanto per poi riuscire a raccogliere. Oggi è una
soddisfazione vedere delle realtà che da pépinière arrivano ad
insediarsi in attività industriale e creano dieci posti di lavoro,
questo è il percorso, però evidentemente questo percorso va
supportato di più.
Così come anche non vanno sottovalutate le azioni tipo quella
impresa in azione che, grazie alla collaborazione con le
istituzioni scolastiche che c'è sempre stata in passato e anche
adesso, permette di creare cultura imprenditoriale in Valle
d'Aosta. Io ho avuto l'opportunità già da Consigliere regionale,
prima ancora che da Assessore, di incontrare questi ragazzi e
trovare veramente una straordinaria capacità e motivazione a
costituire impresa, perché non va dimenticato che in Valle d'Aosta,
da questo punto di vista, ci sono delle realtà economiche che
avrebbero le condizioni per fare impresa, però, per fare impresa,
ci vuole un dinamismo, un coraggio, una volontà che non è scontata
e, da questo punto di vista, va incoraggiato sin da quando i
giovani sono nella realtà scolastica.
Tra gli elementi che ho riscontrato in queste relazioni fatte da
VdA Structure c'è quello che sia nella relazione 2014, sia nel PEA
sono state richiamate alcune azioni considerate assolutamente
importanti da fare nel più breve tempo possibile e tra queste
azioni è stata spesso citata la necessità di snellire le procedure
di insediamento. Mi fa piacere presentare queste relazioni oggi
dicendo che quel punto, lo snellimento delle procedure di
insediamento, è stato già realizzato, cioè abbiamo già fatto la
delibera che ha sostituito la n. 922 ed è un messaggio. La Valle
d'Aosta oggi, in questo momento, in cui non può offrire magari più
i contributi a fondo perduto che offriva anni fa, però offre una
cosa che nessun altro territorio offre: la delibera n. 1883/2015,
una delibera di insediamento che dice ad un imprenditore: "se hai
le caratteristiche, se hai le condizioni economiche e finanziarie
previste dal tuo
business plan
, in 60 giorni in Valle
d'Aosta insedi un'impresa". Ho incontrato esponenti che vengono da
altre realtà, mi hanno detto a Cuneo è da due anni che stanno
cercando di insediare un'impresa e non ne vengono a capo.
È chiaro che queste cose si realizzano se c'è una consapevolezza
collettiva della sfida che abbiamo davanti. Vi è quindi una
triangolazione efficace tra l'Assessorato, cioè la struttura delle
attività produttive, VdA Structure e Finaosta. In questo contesto
si stanno creando queste condizioni di positiva triangolazione,
quindi si creano quelle condizioni per cui un imprenditore che
arriva in Valle d'Aosta per un colloquio in un giorno, in una mezza
giornata è in grado di vedere uno stabilimento, incontrare
Finaosta, avere delle risposte, incontrare VdA Structure e avere
dei chiarimenti. Vengono quindi fornite quelle condizioni per cui
c'è un grado di servizi intorno all'impresa che non sono
indifferenti. Sul concetto di servizi da offrire alle imprese
sicuramente bisogna anche lì migliorare. Ci vuole maggiore
assistenza e ancora più vicinanza rispetto alle realtà che partono,
alle realtà che hanno bisogno di essere guidate in questo percorso.
Da questo punto di vista, quindi VdA Structure è chiamata davvero a
fare un'operazione molto importante.
Dal punto di vista degli investimenti, se avete avuto modo di
vedere la pagina riepilogativa degli investimenti 2016 che
richiamavo anche poc'anzi, dà l'idea innanzitutto che ci sono oltre
6 milioni di euro di investimenti quasi tutti mirati o a realtà che
sono operative e hanno davanti uno sviluppo imprenditoriale
importante, oppure a realtà che stanno per insediarsi. È molto
importante capire che questi investimenti sono strutturati in modo
tale da non insistere su un'unica area, non è che si è investito
solo su Aosta. Si è investito su Aosta 1 milione di euro in Cogne
2016, che noi leggiamo 1 milione di euro nel bilancio di VdA
Structure, ma c'è dall'altra parte corrispondente 900 mila euro di
investimento Cogne e lì andiamo ad investire, per esempio,
soprattutto sulla piccola fucina, che è la possibilità veramente di
far evolvere lo stabilimento Cogne verso produzioni estremamente
nuove e avanzate. Non è soltanto la parola magica
aerospace
,
ma vuol dire che quello stabilimento pieno di fumo, che è uno
stabilimento che alle volte ha ancora una strutturazione da vecchia
fabbrica siderurgica, diventa una fabbrica modernissima dove
all'interno della piccola fucina ci saranno dei locali dove
bisognerà entrare con il camice bianco, si lavorerà sulle leghe in
acciaio in modo completamente diverso da come si era lavorato fino
ad oggi, fino ad arrivare a dei prodotti che sono realizzati nelle
parti terminali in totale isolamento e confezionati uno per uno in
un sacchetto di plastica, quindi per dare l'idea di come anche
quello stabilimento sta evolvendo.
Assolutamente importanti sono gli interventi sulla realtà di
Verrayes, che è una realtà produttiva che è strettamente legata ad
una fabbrica, il cui nome penso richiami l'attenzione di tutti: la
Grivel, quindi un'imprenditoria che è fortemente radicata e legata
al territorio valdostano e gli investimenti su Arnad, dove andiamo
a fare un importante rifacimento della copertura del tetto della
SICPA, l'ex Olivetti I-Jet, perché ovviamente non possiamo
permettere che piova dentro uffici e camere bianche, quindi
l'investimento di una società che ha comunque davanti a sé un
potenziale enorme, una multinazionale svizzera che ha la sua sede
in Italia proprio qui ad Arnad.
Un altro investimento fondamentale è quello che più volte è
stato citato sull'ex Xerox: 1 milione di euro che però va a
chiudere e a completare un investimento già di oltre 4 milioni di
euro, che permetterà di chiudere tutti gli interventi sull'ex
Xerox, un'enorme fabbrica dove venivano costruiti dei computer che
si trasforma completamente, diventa una realtà di svariati tipi di
produzioni, quindi si va dalla sensoristica alla meccatronica, ai
call center
e avremo all'interno di quella realtà la
possibilità di insediare il centro ricerca del Politecnico.
Sto guardando lei, Gerandin, perché lei dice di non fare
proclami. Non è un proclama questo, è una realtà che quella cosa
che si era sognata magari per Châtillon la vedremo realizzata
concretamente su Pont-Saint-Martin e potrebbe essere uno spunto per
guardare ad un'evoluzione sull'altra realtà. Certo, ci sono voluti
6 milioni di euro di investimento, ma, per esempio, una realtà come
Quintetto ha siglato un accordo con il CNR e quindi avremo anche
dei rappresentanti del CNR che opereranno in collegamento con la
società Quintetto all'interno di quello stabilimento vicino ad un
centro ricerca del Politecnico. Non ci sono quindi solo proclami,
ci sono anche cose concrete, sto parlando di cose che sono già
realtà, quindi che sono degli esempi che bisognerà valutare nei
prossimi anni, sicuramente potrebbero essere interessanti per
poterli estendere ulteriormente.
Se da una parte quindi la relazione 2014 è una relazione che
obiettivamente ci mette di fronte al fatto che la realtà di VdA
Structure aveva un
trend
sostanziale di perdita molto
pesante, molto oneroso per la Valle d'Aosta, al di là della sua
valenza sociale di gestire e aiutare imprenditori e lavoratori;
dall'altra parte, le ultime relazioni ci dicono che è iniziata
un'azione di controtendenza. Sicuramente nel 2016 saremo ampiamente
sotto quella perdita e l'ipotesi è che nel 2017 saremo sotto il
milione di euro di perdita.
C'è però una questione che chi ha letto l'ampia documentazione
avrà notato e anch'io richiamo all'attenzione. Siccome c'è una
responsabilità sociale d'impresa, c'è da fare attenzione a quelle
realtà che sono in difficoltà, la Regione ha deciso di intervenire
a supporto anche di tutte quelle realtà patrimoniali delle nostre
cooperative, del nostro mondo agricolo e quindi di incorporarle
all'interno di VdA Structure. È chiaro che questa è un'azione
assolutamente indispensabile, che risponde alle esigenze di
attenzione a quel mondo agricolo, che è indispensabile per lo
sviluppo della nostra regione; dall'altra parte, è inevitabile che
questa cosa qualche segnale negativo di primo impatto lo
comporterà, soprattutto sulla voce "ammortamenti", però mi sembra
un segnale importante che una società come VdA Structure abbia
risposto ad un'esigenza di gestire un importante patrimonio come
quello del mondo agricolo. Su questo voglio essere chiaro: la
destinazione agricola di questi locali è fuori discussione e
nessuna decisione verrà presa - a parte che già la legge di VdA
Structure prevede che tutte le decisioni di eventuale dismissione e
valorizzazione vengano prese dal Consiglio - senza che sia
preliminarmente ampiamente consultata la parte che si occupa di
agricoltura. Non c'è quindi una visione che non tenga conto anche e
soprattutto di quella realtà.
In conclusione però segnalo una problematica che naturalmente
affronteremo - spero - a brevissimo ed è la realtà che ci sono
delle volontà di alcuni piccoli imprenditori di acquisire
direttamente delle aree industriali, quindi stiamo valutando se,
mantenendo la finalità assolutamente industriale di quegli edifici
che oggi non siamo in grado di ristrutturare per mancanza di fondi,
possano in qualche modo essere messi in disponibilità di
imprenditori che hanno voglia di allargare le loro attività e sono
in grado di farsi carico di questi immobili, andando a
valorizzarli, a creare valore aggiunto alla nostra realtà
produttiva.
Si dà atto che dalle ore 18.15 assume la presidenza il
Vicepresidente Follien.
Follien (Presidente) -
La parola al Consigliere
Nogara.
Nogara (UVP) -
Merci Monsieur le Président.
Ho ascoltato con attenzione l'intervento dell'Assessore Donzel
dopo essermi letto con attenzione la documentazione che avevamo su
Vallée d'Aoste Structure
. Devo dire che l'esposizione
dell'Assessore è stata molto corretta, perché ha toccato tutti i
punti sia critici che positivi di Vallée d'Aoste Structure.
Innanzitutto si evince dalle relazioni che ci avete fornito
effettivamente quali sono le problematiche di Vallée d'Aoste
Structure, che, come ha ben detto lei, Assessore, sono i costi di
ammortamento e i pagamenti dell'IMU. Sono le due cose di cui spesso
Vallée d'Aoste Structure parla nella sua relazione, perché sono i
punti deboli di questa struttura. Bisogna dire che si è cercato in
tutte le altre voci di abbassare i costi, come, per esempio, per le
spese legali, perché le spese legali servivano soprattutto per
pagare i legali che facevano causa alle persone che affittavano i
capannoni. Se lei si ricorda, Assessore, io ho portato avanti per
un anno quasi una battaglia su queste cose e devo dire che
ascoltandola e leggendo anche questa relazione la cosa positiva che
noi avevamo anche chiesto a suo tempo era, per esempio, quella del
marketing
, della pubblicità, del
promoting
per
cercare di portare fuori dalla Valle d'Aosta il prodotto che
possiamo dare e mi aveva colpito anni fa quando il Consigliere La
Torre era Assessore, dove diceva che era il momento di prendere le
valigie in mano e andare in giro per promuovere le cose che avevamo
qui in Valle. Tutto positivo. Lo snellire le procedure per
l'insediamento è senz'altro una cosa da fare, l'operazione
creditizia è quello che abbiamo sempre chiesto di fare.
Arriviamo poi al tasto dolente. Io le dico, Assessore, fossi una
persona come questi professionisti che stanno gestendo Vallée
d'Aoste Structure, avrei avuto delle resistenze per acquisire i 27
immobili che vi sono stati dati dall'Agricoltura. Adesso non voglio
fare nessun tipo di polemica, io mi sono andato anche a cercare un
suo intervento che aveva fatto proprio su queste cose qua qui in
Consiglio, lei aveva definito questa cessione di immobili come il
passaggio di una patata bollente, che si deve prendere in mano
questa patata bollente. Effettivamente, dopo aver letto in diversi
capitoli i problemi sugli ammortamenti e sull'IMU, ad un certo
punto noi ci troviamo con questo conferimento dei 27 immobili
rurali per un valore di 13,8 milioni e un'ipotetica spesa di 125
mila euro di IMU con un ulteriore aggravio per il bilancio di
Vallée d'Aoste Structure. Io ricordo la dichiarazione che aveva
fatto lei: ci sono anche tutte le lamentele da parte di chi
gestisce questa struttura e in più si carica sulle spalle un peso
ulteriore. Quando l'Assessore Marquis aveva presentato per la prima
volta questa relazione, lei aveva detto che tutte le volte si
parla, si fanno programmi, si dice che si migliorerà, ma poi alla
fine non si fa niente, io spero vivamente che quanto ha asserito
lei, che condivido e che apprezzo, in questo giro si possa attuare.
L'unico dubbio, l'unica perplessità, come le ho detto, è su questi
immobili, perplessità che avevo già espresso quando ho chiesto
all'Assessore alle finanze Perron com'era stato il giro di questi
immobili, era stato un giro di cassa praticamente. Siccome è stata
una vendita e questi sono immobili rurali, però si poteva anche
pensare se in certe situazioni certe cooperative, certe latterie
fossero interessate all'acquisto di questi immobili. Probabilmente
avevano anche una prelazione rispetto a Vallée d'Aoste Structure
per poterli acquisire, però nella situazione in cui si trova in
questo momento Vallée d'Aoste Structure, che vacilla con 2 milioni
di passivo tutti gli anni, forse anche vendere qualche struttura
non sarebbe male. La ringrazio.
Presidente -
Grazie. La parola al Consigliere
Cognetta.
Cognetta (M5S) -
Grazie Presidente.
Assessore, ho ascoltato con molta attenzione la sua relazione,
in cui ha descritto in maniera completa una parte del problema di
VdA Structure
, nel compendio di ciò che ha detto mancano
alcune parti. VdA Structure negli anni passati è stata usata come
ammortizzatore sociale, sostanzialmente quando c'era un qualche
problema di un'azienda, la si metteva in una nostra proprietà
oppure si acquistava la proprietà, la si metteva poi in capo a VdA
Structure e i problemi magicamente si risolvevano, oggi paghiamo lo
scotto di questa politica. Mi chiedo, per esempio: quando la
Lavazza andrà via che cosa succederà con quello stabilimento? Con
la Balzano che succederà? La Tecdis, ad esempio, che io ho visitato
non più tardi di cinque o sei mesi fa, ha dei grossissimi problemi
di
revamping
, ma non è soltanto quello il problema: il
problema è che non c'è nessuna idea neanche sul territorio. Lei ha
detto che ci sono gli imprenditori pronti a...speriamo, ma è una
cosa che gira già da diverso tempo. Tutte queste cose insieme
chiaramente non sono imputabili alla gestione attuale, che fa
quello che può. Va già meglio di quella che c'era prima, che non
faceva neanche quello, che assumeva persone, si ricorda la
questione della persona che doveva guidare il trattore che poi non
lo poteva guidare: il giardiniere, perlomeno queste cose non
accadono più, almeno non ne abbiamo notizia. La perdita che c'è
adesso però non è detto che si riprenda il prossimo anno, questo
comporta che, alla luce di ciò che sta accadendo anche a Roma
rispetto alle società partecipate e controllate, un ragionamento
profondo va fatto, perché non vorremmo rischiare che, nonostante la
grossissima patrimonialità che ha, lei diceva 300 milioni, ma
dipende dalle cifre che si prendono, c'è il valore di mercato,
arriva fino a 500 e può scendere fino a 250, ciononostante, una
società che continua a perdere dopo tre bilanci ha dei problemi e
noi dobbiamo comunque continuare a ricapitalizzare nonostante
abbiamo un patrimonio enorme, perché l'abbiamo gestito male, perché
spesso abbiamo fatto scelte su immobili che non andavano fatte,
spesso ci siamo accollati dei macchinari che non dovevamo
accollarci per risolvere questioni che nulla hanno a che vedere con
la gestione patrimoniale. È una bella gatta da pelare direi, caro
Assessore, piuttosto complessa, grossa e articolata. I 2 milioni di
questo bilancio sono ancora poca cosa, perché se dovessimo vedere
poi quanto ci andrebbe come investimento per risistemare gli
immobili, lì è vero che abbiamo quella capitalizzazione, ma chissà
quanto dovremo spendere per renderli tutti quanti nuovamente
agibili, funzionali e ad un livello da poter essere spesi sul
mercato: è questo che, secondo me, andava anche detto. Faccio i
migliori auguri a lei e agli amministratori di riuscire a venirne
fuori, non sarà facile data la situazione industriale, data la
situazione dei trasporti del nostro territorio e data la situazione
della manodopera nel nostro territorio, perché un altro problema
grosso è che, quando scegliamo di far insediare certe aziende, a
volte queste hanno difficoltà a trovare i lavoratori adatti, perché
le nostre professionalità sono comunque limitate e solo in certi
ambiti, quindi auguri.
Presidente -
La parola al Consigliere Chatrian.
Chatrian (ALPE) -
Grazie Presidente.
Anche se un po' in ritardo, comunque c'è la possibilità di fare
una diagnosi, un'analisi dettagliata a seguito dei documenti che ci
avete fornito qualche settimana fa. Io partirei dall'analisi che
viene fatta dei principali costi operativi, dove gli spazi sono
limitati a certe voci e da lì soprattutto gli amministratori ci
danno contezza su come eventualmente si potrebbe calmierare e
modificare. Ci sono quindi costi fissi importanti - lo diceva
poc'anzi lei, Assessore Donzel - che ammontano oggi a 7,3 milioni
di euro, di questi costi la parte più importante la fanno gli
ammortamenti che si avvicinano al 40 percento. Abbiamo poi due voci
importanti: una è quella del personale dipendente che impatta in
maniera pesante all'interno del bilancio; l'altra è quella dell'IMU
e l'altra è la somma dei costi minori a disposizione, che è
all'incirca di un 16 percento. Il tutto è più che normale, che, dal
punto di vista tecnico, il valore degli ammortamenti sia in
funzione al valore di conferimento degli immobili è una cosa
abbastanza ovvia e la posta relativa al fondo di svalutazione
crediti è tanto più elevata quanto meno efficace è il processo di
incasso dei canoni. Non so se condividete, è un altro passaggio
abbastanza ovvio. Quello che ci dicono gli amministratori è che
risulta dunque strategico porre immediatamente in essere il sistema
di incasso maggiormente efficace, mi sembra ovvio anche
quest'elemento. Obiettivi principali della nuova Amministrazione
sono il raggiungimento di valori positivi per il saldo della
gestione finanziaria, questa mattina discutevamo sui due hôtel, il
famoso margine operativo lordo della società.
Oggi noi analizziamo il 2014 fino al 2018, vedo dai documenti
che ci avete fornito. Ci spiace che nel 2014 nella sua interezza
non sia stato inserito neanche un euro per il
marketing
e la
pubblicità, perché visti i costi, bisogna andare a giocare con le
azioni sui ricavi. Ci dispiace che nel 2014 tale società che è nata
per quello: per valorizzare le proprietà pubbliche, quindi
valorizzarle, cercare di riempirle, di fare indotto e, di
conseguenza, introitare dei canoni per poi creare occupazione, in
un anno solare neanche un'azione, un euro è stato speso per
aggredire - mi passi il termine collega Donzel -, dal punto di
vista di
marketing
e
co-marketing
,
quella che
è la pubblicità, abbiamo parecchi metri cubi a disposizione anche
dal punto di vista logistico interessanti, ma che oggi sono solo
dei costi, lo diceva anche lei prima. Indubbiamente c'è anche
un'analisi che dobbiamo fare nel merito: quant'è l'incidenza della
CAS sull'operazione Vallée d'Aoste Structure. La CAS all'interno di
quest'operazione comunque incide per circa il 42 percento del
patrimonio e ha una redditività bassina. Non so se sia corretto il
termine "bassina", ma che comunque va a modificare un po'
l'impianto del bilancio della società, questo però è lo stato
dell'arte del 2014.
Una criticità che vorrei porre all'attenzione del Consiglio è
che calano comunque bruscamente gli addetti: all'interno della
gestione del patrimonio immobiliare, nell'andamento occupazionale
di Vallée d'Aoste Structure gli addetti calano, questo è un
campanello d'allarme...
(interruzione di un Consigliere, fuori microfono)
...sì, sto parlando del 2013 e del 2014...è un campanello
d'allarme che non deve essere sottovalutato, poi gli investimenti
che sono stati messi in campo tra il 2014 e il 2015...
Apro un'altra parentesi, dal nostro punto di vista, importante.
Dieci anni fa ormai il legislatore ha creato quella possibilità di
alienare i beni che avevano questa destinazione produttiva e una
parte importante di imprenditori valdostani hanno acquisito il
bene, quindi la parte proprio immobiliare. Nel 2014, così risulta
dalla relazione, non c'è stata nessuna alienazione di beni immobili
e nessuna acquisizione: questo è un dato che però deve farci
riflettere. Non so se lei lo condivida come ragionamento, ma se in
questo momento ci fossero degli imprenditori che ad oggi hanno un
contratto d'affitto con Vallée d'Aoste Structure, con noi, con
l'Amministrazione pubblica e decidessero di acquistare, io penso
che, mantenendo quella destinazione dal punto di vista urbanistico,
possa essere utile per entrambe: per l'imprenditore che decide di
investire vuol dire che ci crede, che guarda ancora più lontano e
probabilmente ha voglia di innovare la propria azienda e,
dall'altra, forse ci dà anche quei costi inferiori da gestire e dà
la liquidità da reinvestire in altri settori, non so se condividete
il ragionamento. Io direi nel 2016-2018, nel prossimo triennio di
creare le condizioni se ci sono interessi da parte degli
affittuari, ma creiamole veramente, che vuol dire per noi una vera
boccata di ossigeno, vuol dire che c'è un imprenditore che ci
crede, noi abbiamo della liquidità e con quella magari facciamo
altri investimenti nel settore, come dicevamo poc'anzi parlando
dell'ex Tecdis o dell'ex Fera.
Altre piccole considerazioni. Sempre nelle tabelle che ci avete
fornito, ci sono delle buone intenzioni del Consiglio di
amministrazione, del Presidente e del suo Amministratore delegato
legate alle nuove imprese insediate, il dettaglio delle imprese
invece che sono uscite e poi ci sono delle criticità - non ho
capito bene se sono già aggiornate a gennaio 2016, o se sono ancora
aggiornate ad un anno fa - legate alla
pépinière
di Aosta,
dove sono rappresentati nelle varie planimetrie numerosissimi lotti
ancora disponibili. C'è del denaro investito, gli investimenti sono
stati fatti, i locali sono vuoti, bisogna trovare delle strategie,
delle formule per poterli riempire, che stiano in piedi per
l'imprenditore, ma anche per la società, altrimenti diventano un
costo per la società ribaltato poi sul bilancio regionale.
Per quanto riguarda invece le attività di indirizzo 2015-2018, è
positivo quello che è stato fatto per il recupero parziale dei
crediti di diversi imprenditori, che ancora oggi devono onorare i
propri impegni, ma, dai prospetti che ci avete fornito,
dall'analisi comunque finale 2016-2018...forse lei prima si è
confuso quando ci ha dato un dato, soprattutto per chi ci
ascolta...e per le dinamiche comunque di una società importante
come Vallée d'Aoste Structure, dal prospetto che noi abbiamo se
dovessimo aumentare i ricavi e diminuire leggermente i costi, così
com'è strutturato il piano finanziario 2016-2018, nel 2018, collega
Donzel, avremmo comunque una perdita di esercizio sempre vicina ai
2 milioni di euro, questo dai documenti che ci avete fornito, nel
migliore dei casi, almeno dalle tabelle che ci avete fornito.
Lei prima ha detto: "con quello che stiamo cercando di mettere
in campo scenderemo tranquillamente o scenderemo sotto il milione
di euro". Dalle proiezioni che ci avete fornito, se tutto andrà
nella direzione giusta, si abbatteranno i costi e si aumenteranno i
ricavi, che poi sono le due leve principali, comunque questa
società perderà ancora 1,8 milioni di euro a livello di perdita di
esercizio, che vuol dire il sacrificio vero sul bilancio. Senza poi
dimenticarci gli investimenti dall'altra parte, che nulla c'entrano
con questo, dell'azionista principale che è la Regione, perché poi
alla fine l'azionista principale è la Regione che deve comunque
cacciare il grano, le risorse da investire invece sugli immobili
non ancora locati e che gli imprenditori gradirebbero avere
fiammanti e utilizzabili.
Su questo altre due riflessioni. Lei prima ha detto: "cerchiamo
di essere più rapidi". Va benissimo, ottimo, è un primo elemento,
però poi, come succede in altri settori, non basta essere rapidi,
dobbiamo avere anche un po' di
appeal
, perché l'imprenditore
capisce che Vallée d'Aoste Structure va subito ad aprire la porta
dello stabilimento vuoto, cercate di mettere insieme le risorse
umane tra Finaosta, Assessorato e Vallée d'Aoste Structure, ma
perché dovrebbe venire ad investire in Valle d'Aosta? Perché
l'imprenditore valdostano dovrebbe utilizzare l'ex Tecdis o l'ex
Fera a Saint-Vincent? Su quello io penso che dobbiamo, come
Consiglio regionale, trovare una sommatoria di elementi per essere
interessanti e quindi competitivi anche dal punto di vista fiscale
per poter dire: se venite da noi, abbiamo i trasporti che
funzionano; se venite da noi, l'autostrada costa un po' di meno; se
venite da noi, abbiamo una ferrovia che funziona; se venite da noi,
vi azzeriamo l'IRAP per cinque anni; se venite da noi, magari sulla
nuova occupazione giochiamo la partita con tasso zero; se venite da
noi, sui tassi di interesse vi diamo questo.
Ciò detto, ottima la rapidità che lei ci diceva, che saremo i
più bravi del mondo per dare risposte nei 60 giorni, ma se manca
poi la sostanza... Sulla forma quindi ci trova d'accordo, collega
Donzel, sulla sostanza se però non mettiamo insieme i sette-otto
elementi che potrebbero essere attrattivi e quindi di conseguenza
l'imprenditore piccolo o medio, perché forse è meglio andare su un
qualcosa di più solido senza farci portare magari in utopie varie,
che poi non si concretizzano in alcun tipo di contratto vero e
proprio, ma alla fine penso che la "ciccia" finale sia quella che o
siamo competitivi, altrimenti non capisco perché un imprenditore
debba venire ad investire in Valle d'Aosta, o i nostri imprenditori
debbano investire nelle strutture pubbliche, quindi
des deux
l'une
, è ottimo il discorso della forma e della rapidità, però
poi, dall'altra parte, ci deve essere sostanza. Il nostro gruppo
cercherà di portarlo su questi tavoli, come abbiamo fatto poc'anzi,
ad esempio, sul discorso degli interessi e sugli investimenti, sul
discorso dei trasporti, sull'altro ancora delle politiche fiscali,
solo così potremo probabilmente - non è bello il termine - riempire
tutti questi immobili pubblici, che oggi sono dei costi, dei
problemi e che, invece di creare sviluppo, sono una zavorra che ci
fanno chiudere un bilancio con una perdita di esercizio che si
avvicina ai 2,5 milioni di euro. Grazie.
Presidente -
Grazie. Ci sono altri interventi? La parola
al Consigliere Gerandin.
Gerandin (UVP) -
Merci Président.
Tanto è stato detto e penso sia inutile ripetersi su alcuni
concetti che chi mi ha preceduto ha già esposto. Alcune brevi
considerazioni, nel senso che indubbiamente il cambio di strategia
o comunque il cambio di volontà di impostazione in
Vallée
d'Aoste Structure
è visibile, è palese e in commissione
l'abbiamo evidenziato, ci si è posti in maniera assolutamente
diversa.
Rimangono ancora alcuni aspetti che per noi sono difficilmente
comprensibili: il primo nasce dal fatto che comunque Vallée d'Aoste
Structure è una società
in house
e noi abbiamo ricevuto
insieme con il bilancio 2014 anche il PEA e il POST riferito al
triennio, però incomprensibilmente non riusciamo a capire come mai
nella delibera di Giunta del 30 dicembre Vallée d'Aoste Structure
non sia stata neanche menzionata. È stata presa in considerazione
Finaosta, società di servizi, società previdenziali, ma Vallée
d'Aoste Structure no. Può darsi che abbiano presentato in ritardo,
io immagino nella data di fine ottobre quelle che erano le
relazioni, immagino, è la mia idea che mi sono fatto. Di certo però
la nostra idea è che, quando c'è la buona volontà da parte di un
interlocutore, come pare in questo momento Vallée d'Aoste
Structure, la politica non può abbandonarla, non può lasciarli
senza avere un
input
politico. Dico questo, perché è
risaputo che il PEA e il POST si presentano entro il 31 ottobre di
ciascun anno, ma è la Giunta regionale che con delibera deve
approvare il programma operativo strategico triennale, il programma
esecutivo annuale di tali società, per cui in questa delibera c'è
la possibilità di dare le indicazioni sulle strategie future.
Perché dico questo? Perché a nostro parere...qualcuno che mi ha
preceduto ha spiegato un po' il discorso riferito al conferimento
delle 27 strutture agricole, delle cooperative che graveranno per
550 mila euro come ammortamento, questo è un dato di fatto che si
spera che possa essere almeno pareggiato come entrate; c'è poi la
parte legata all'IMU, sappiamo tutti che hanno delle agevolazioni
fiscali, per cui probabilmente saranno molto contenute. Perché si
dice questo? Perché l'impressione è che da parte della politica ci
sia poca volontà di venire incontro allo sforzo che viene fatto a
livello di Vallée d'Aoste Structure.
Parlo di un caso palese: il discorso della variazione delle
condizioni di contratto della Sima. Si fa un'operazione per
sgravare un costo legato a quello che era un ammortamento per quel
che riguardava un debito, si fa un'operazione in cui Finaosta
provvederà a sottoscrivere per 7 milioni e più il valore residuo
dell'immobile, per cui non ci sarà più a carico di questa società
l'onere per quel che riguarda il saldo di questo debito che c'era,
però contestualmente si riduce di 200 mila euro il valore del
canone d'affitto della Sima. Tanto per capirci, stiamo parlando
dello stabilimento Heineken. Per carità, tutto è frutto di un
accordo, per la Regione fino a poco tempo fa con il discorso delle
accise era una delle fonti principali di finanziamento del bilancio
regionale, ma non per colpa vostra, non per colpa nostra, non per
scelta di nessuno, ma in questo momento, di fatto, le accise legate
a quello che noi abbiamo introitato fino a poco tempo fa
relativamente allo stabilimento Heineken sono drammaticamente
crollate. La politica, oltre a quell'azione che avevamo detto di
ammortizzatore sociale che in questi anni si era data Vallée
d'Aoste Structure, vuole vedere se magari quelle multinazionali che
in questo momento probabilmente dispongono ancora di
capitali...invece di andare automaticamente a ridurre un affitto di
200 mila euro all'anno all'Heineken, magari era meglio lasciare che
la Heineken non avesse più quel debito residuo che gli costava più
o meno...anche perché in tutta quest'operazione Vallée d'Aoste
Structure ha un meno 33 mila, perché è vero che non paga i 167 mila
euro di debito annuo complessivo, ma se togliamo 200 mila di
affitti, l'operazione in negativo è di meno 33. Questo per fare
alcuni esempi dove la politica potrebbe dare una mano a chi ha
buona volontà di correggere il tiro.
Stesso discorso, noi pensiamo che ci siano delle possibilità di
intervenire per altre questioni: una questione su tutte è quella
degli affitti. Ci sono degli immobili di Vallée d'Aoste Structure
vuoti e l'Amministrazione regionale nel 2014 ha speso 1,83 milioni
di affitti, nel 2015 ne spende 1,587, non so cosa spenderà nel
2016, ma prima utilizziamo magari i magazzini e le strutture che
abbiamo noi. Non potrebbe essere un aiuto anche questo a Vallée
d'Aoste Structure? Non calcolo poi le società a partecipazione
diretta
in house
e neanche quelle che sono a partecipazione
magari solo indiretta, ma lì ce ne sono altri. Di fronte a questa
realtà vogliamo dare una mano politicamente, intervenendo in altra
maniera, perché più di tanto con la buona volontà non è che si
possono risolvere tutti i guai di questa società.
Altro concetto che ho già espresso, su cui ho fatto
interpellanze, ne ho parlato in commissione, abbiamo la centralina
dell'ex Balzano inutilizzabile, è una cosa veramente appetibile
perché io penso che una volta messa sul mercato ci sarebbe la
possibilità di introitare. È lì inutilizzata, sono stati spesi dei
soldi per sistemarla, mi hanno detto che non è completamente
conclusa l'opera di messa a norma e quant'altro, però è uno stabile
inutilizzato, potremmo fare cassa con questo.
In conclusione la politica dia una mano per risanare questa
società, perché la buona volontà di coloro avete messo, e che
comunque a noi hanno fatto anche una buona impressione, non
riuscirà a risolvere una situazione che è di fatto difficile. Ha
ragione anche l'Assessore Donzel: non è che possiamo metterci a
fare cause con tutti, che poi alla fine non portiamo a casa il
becco di un quattrino e spendiamo pure per i legali. Magari sarebbe
meglio arrivare ad una transazione in cui si riesce a recuperare il
credito nell'arco di qualche anno. È un'azione legittima e
corretta, però nello stesso tempo noi crediamo che ci siano dei
margini importanti, dove la politica può intervenire, a cominciare
dall'utilizzare dei locali non utilizzabili o che in questo momento
non lo sono, o che sono stati messi sul mercato e che non
interessano in questo momento, utilizziamo questi locali. No,
paghiamo 2 milioni all'anno di affitto, senza contare le
partecipazioni dirette e indirette.
In definitiva crediamo anche che ci siano anche alcune stime di
parte per quel che riguarda le prospettive del 2016. Ciò non toglie
che comunque la relazione, il PEA e il POST siano fatti con quel
criterio di trasparenza che ha sottolineato l'Assessore, di cui noi
prendiamo atto e crediamo sia un buon approccio per il futuro.
Grazie.
Presidente -
Ci sono altri interventi? Se non ci sono
interventi, il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK