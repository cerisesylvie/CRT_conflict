Consiglio Regionale della Valle d'Aosta - Oggetto del Consiglio n. 1013 del 14 febbraio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1013 del 14 febbraio 1990 - Resoconto
OGGETTO N. 1013/IX - PROVVEDIMENTI PER RIDURRE IL LIVELLO DI
INQUINAMENTO ATMOSFERICO ED ACUSTICO (Interpellanza).
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 7 dell'ordine del
giorno.
INTERPELLANZA
RILEVATO che in Valle d'Aosta, come emerge dalle risposte
scritte dell'Assessore alla Sanità ad interrogazioni consiliari
presentate nel mese di dicembre 1989, né la Regione, né i Comuni,
né l'USL hanno una rete di rilevamento dell'inquinamento
atmosferico;
EVIDENZIATO che le analisi compiute ad Aosta nel mese di gennaio
dal "Treno Verde" hanno messo in evidenza la presenza di alti
livelli di inquinamento atmosferico ed acustico;
RICORDATO che la legge regionale 26 novembre 1987, n. 94 (che
prevedeva l’istituzione di una rete di rilevamento
della radioattività ambientale, dell'inquinamento atmosferico e la
raccolta dei dati climatologici) non ha trovato finora
applicazione; SOTTOLINEATO che per un utile funzionamento di tale
rete di rilevamento occorre scegliere molto bene le località in cui
effettuare i controlli permanenti;
il sottoscritto Consigliere regionale del Gruppo "Verde
Alternativo"
INTERPELLA
la Giunta regionale per sapere:
1) quali provvedimenti urgenti ed immediati si intendono
assumere per ridurre il livello di inquinamento atmosferico ed
acustico rilevato dal "Treno Verde" nella città di Aosta;
2) quali sono i motivi dei ritardi nella realizzazione della
rete di rilevamento dell'inquinamento atmosferico prevista dalla
legge 94/1987;
3) se non ritiene opportuna e necessaria una illustrazione ed
una discussione in sede di Commissione consiliare delle località in
cui verranno installate le stazioni di rilevamento
dell'inquinamento atmosferico e delle modalità di funzionamento
dell'intero sistema.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Nello scorso mese di dicembre il nostro
Gruppo aveva presentato due interrogazioni con risposta scritta
all'Assessore alla Sanità ed Assistenza sociale per avere delle
informazioni rispetto al funzionamento della rete di rilevamento
dell'inquinamento atmosferico in Valle d'Aosta.
Una delle due interrogazioni chiedeva notizie sul funzionamento
dell'impianto installato in Piazza Plouves, ad Aosta, mentre
l'altra le chiedeva sui dati in possesso dell'Amministrazione
regionale e dell'USL relativamente all'inquinamento derivante dalla
circolazione di automobili e camion.
Le risposte dell'Assessore alla Sanità ed Assistenza sociale,
pervenute all'inizio del mese di febbraio, sono molto chiare nel
descrivere la situazione. Per quanto riguarda il laboratorio di
Piazza Plouves si dice:
"Gli analizzatori installati presso il centro di rilevazione
di Piazza Plouves, ad Aosta, si riferiscono unicamente all'anidride
solforosa e alle polveri sospese. Dopo un breve periodo di
funzionamento abbastanza regolare, gli analizzatori sono entrati in
avaria, per cui i pochi dati si riferiscono a valori saltuari,
forniti solo periodicamente. Il detto centro è stato attivato nel
1985, ma, salvo un breve periodo iniziale, non ha mai funzionato
regolarmente, fornendo, come già precisato, dati sporadici, che
vengono elaborati dall'unità operativa chimica su
indicata".
Sostanzialmente, quindi, dal laboratorio di Piazza Plouves non
ci arriva nessun dato in grado di dirci qual è la qualità dell'aria
nella città di Aosta.
Per quanto riguarda i dati sull'inquinamento derivante dal
traffico automobilistico e dei camion, la risposta dell'Assessore è
la seguente:
"L'USL fa sapere che non si è in grado di fornire altri dati
sui controlli effettuati sull'inquinamento atmosferico da veicoli a
motore, se non quelli rilevati durante la campagna promossa dal
Ministero della Sanità per il controllo del cadmio e del piombo.
Tale campagna, i cui dati sono disponibili, si è svolta dal 1984 al
1987 con rilevamenti al casello autostradale...".
Gli unici dati che abbiamo quindi sono quelli tra 1'84 e 1'87
relativi al cadmio ed al piombo, ma non abbiamo nessun dato
successivo e nessun dato sugli altri tipi di inquinamento
atmosferico.
E' chiaro che, di fronte a questa situazione di assenza totale
di dati attendibili e di una rete di rilevamento efficiente da
parte della Regione, con ancora maggiore preoccupazione ed
attenzione sono stati conosciuti, diffusi e letti i dati forniti
sia dai rilevamenti effettuati nel mese di gennaio dal Treno Verde,
nei tre giorni in cui è stato ad Aosta, sia quelli effettuati da un
laboratorio della rivista "Nuova Ecologia" a Courmayeur e che sono
stati resi noti attraverso la stampa nazionale.
E' preoccupante che da tutti e due questi rilevamenti siano
emersi dei dati sull'inquinamento atmosferico ed acustico
particolarmente pesanti ad Aosta, ma anche nell'Alta Valle ed in
specie a Courmayeur.
L'interpellanza chiede innanzitutto come mai la Regione Valle
d'Aosta è ancora oggi priva di una rete di rilevamento di questo
inquinamento atmosferico, tenendo presente che già con la legge n.
4 del 1983, istitutiva del Servizio di protezione civile, era
prevista questa rete di rilevamento. Poiché dal 1983 abbiamo poi
aspettato fino al 1987, anno in cui è stata fatta la legge n. 94,
che prevedeva l'istituzione di una rete di rilevamento della
radioattività ambientale e dell'inquinamento atmosferico, nonché la
raccolta di dati climatologici, l'interpellanza chiede come mai
tale rete non è ancora in funzione.
Dal 1987 l'Amministrazione regionale ha anche affidato una
consulenza esterna ad un esperto, che fa una certa attività che
però non sappiamo bene in cosa consista e quali risultati abbia
dato finora.
Nonostante tutto ciò, si scopre che alla fine la nostra Regione
non è in grado di eseguire quotidianamente o settimanalmente un
monitoraggio sulla situazione della sua aria, pur sapendo che è
preoccupante e che richiederebbe degli interventi correttivi
rispetto allo stato esistente.
Con questa interpellanza quindi chiediamo di conoscere intanto
che cosa intende fare la Giunta rispetto ai dati sull'inquinamento
atmosferico che sono stati rilevati e che esistono; quali
provvedimenti si intendono assumere nel breve, nel medio e nel
lungo periodo per ridurre questa situazione, che, in alcuni casi,
supera la soglia consentita dalle norme di legge.
La seconda domanda chiede come mai c’è questo
ritardo nella realizzazione della rete di rilevamento
dell'inquinamento atmosferico, prevista dalla legge del 1983 e poi
finanziata con la legge del 1987.
Infine, anche rispetto alla futura predisposizione o
collocazione sul terreno di questa rete di rilevamento, noi
chiediamo un chiarimento, perché, dalle informazioni che abbiamo
avuto nel corso di pubblici dibattiti, abbiamo appreso che queste
centraline di rilevamento verrebbero collocate ad Ayas, Etroubles o
Cogne, cioè in località in cui sicuramente è opportuno fare dei
rilevamenti, mentre non verrebbero posti centri di rilevamento
stabili nella città di Aosta, nelle zone di maggiore traffico del
fondovalle, lungo la Statale 26 o a Courmayeur. Poiché a noi
interessa anche discutere la dislocazione di queste centraline,
come verranno gestite, chi gestirà i risultati, come si potrà
accedere a questi risultati, ecco che ci sembra opportuno che venga
illustrata in Commissione la caratteristica di questa rete di
rilevamento che si sta predisponendo, che è attesa da tempo, ma che
ancora non esiste.
PRESIDENTE:
Ha chiesto la parola
l’Assessore alla Sanità ed Assistenza Sociale,
Lanièce; ne ha facoltà.
LANIECE (DC):
I risultati delle analisi effettuate
recentemente ad Aosta dal Treno Verde sono tali da consigliare
tutti gli operatori pubblici a prendere seriamente in
considerazione il problema dell'inquinamento atmosferico. Ad essi
vanno aggiunte le constatazioni che ciascun cittadino ha potuto
fare nei giorni scorsi, quando l'intenso traffico dei TIR è rimasto
sospeso per i noti motivi.
Ciò detto, va fatto rilevare che non è giustificata l'asserzione
fatta nelle premesse nell'interpellanza, laddove si dice che la
legge regionale n. 94 del 1987, che prevede l'istituzione di una
rete di monitoraggio ambientale, non ha trovato finora
applicazione. Preciso in proposito che l'ing. Manuela Zublena, nel
primo periodo di collaborazione con il Servizio della protezione
civile del l'Amministrazione, sulla base di un'apposita convenzione
ha provveduto a completare il piano regionale di protezione civile
per i settori specifici (chimico, industriale e nucleare), mentre
nel periodo successivo (1988-89) ha provveduto alla stesura del
progetto della rete in questione.
Tale progetto è stato suddiviso in diverse fasi. Inizialmente si
è proceduto alla scelta dei siti più significativi del territorio
regionale dal punto di vista delle condizioni meteorologiche e
delle caratteristiche geomorfologiche in cui installare le
stazioni. Poi è stata effettuata la scelta dei parametri da
rilevare, con il coinvolgimento dei Servizi interessati:
Silvicoltura, USL, Sovraintendenza ai Beni Culturali ed Ambientali,
Meteorologia e Protezione Civile. Quindi è stata fatta un'indagine
sulle ditte specializzate nel settore attraverso richieste di
documentazione e sopralluoghi a reti analoghe già operanti. Infine
è stato redatto un progetto che si articola in quattro parti
principali:
- strumenti di misura (analizzatori, sensori);
- unità logiche;
- sistema di trasmissione dati:
- stazioni di energia.
E' stato poi definito il capitolo speciale per l'appalto della
rete di monitoraggio e l'11 gennaio scorso è stata inviata la
lettera-invito alle ditte che devono presentare le relative offerte
entro il 19 marzo prossimo.
Quanto sopra è in relazione alla legge n. 94 del 1987. Si può
dire quindi che siamo ormai alla presentazione del progetto.
In riferimento al terzo punto dell'interpellanza, premetto che è
stata mia preoccupazione costante dialogare con i competenti organi
del Consiglio. Non voglio smentirmi in questo caso, per cui
assicuro tutta la mia disponibilità e quella dei Servizi
interessati per un incontro con la competente Commissione per
dibattere il problema in questione.
La nostra azione in merito all'ubicazione delle stazioni di
rilevamento dell'inquinamento atmosferico ed alle relative modalità
di funzionamento dell'intero progetto è senz'altro opportuna, e
faccio presente che una cosa sono le competenze degli
amministratori e del potere politico, e ben altra cosa sono le
competenze di ordine tecnico; inoltre preciso che l'ubicazione
delle stazioni deve discendere essenzialmente da opportunità di
ordine tecnico. Si sta cercando di individuare, infatti, sotto
l'aspetto tecnico dove è più opportuno piazzare le stazioni di
rilevamento, in modo da ottenere dei dati attendibili.
E' vero che il Treno Verde ha fatto alcune indagini in punti
cruciali, però bisogna tener conto anche del periodo e
dell'occasione in cui sono state fatte. Poiché da tre mesi si
registrava l'assenza di precipitazioni, era inevitabile che
emergessero certe risultanze. La necessità di avere dei dati reali
e precisi è una questione di carattere meramente tecnico. Ciò non
toglie, ovviamente, che se ne debba discutere a livello di
Commissione, per cui noi, colleghi interessati ed uffici
competenti, siamo a disposizione per fare un'apposita discussione
nell'ambito della terza Commissione.
Circa i provvedimenti da assumere per ridurre gli attuali
livelli di inquinamento, faccio presente che, ai sensi della
normativa vigente, i necessari provvedimenti urgenti possono essere
adottati dai Sindaci dei Comuni interessati con l'emissione di
un’ordinanza. I recenti casi occorsi in alcune
grandi città (Milano, Torino, Napoli...) sono un'esemplificazione
delle possibilità operative delle autorità comunali in materia di
inquinamento.
Per quanto concerne, infine, i problemi dell'inquinamento
acustico, non ci sono normative nazionali che diano indicazioni sui
limiti, mentre vi sono indicazioni in merito solo per gli ambienti
di lavoro in funzione della tutela della salute dei lavoratori
addetti e dove tali indicazioni o disposizioni sono fatte
rispettare dagli Ispettorati del lavoro. Quando si dice, ad
esempio, che l'inquinamento acustico è superiore ai limiti, si dice
una sciocchezza, perché, per una carenza di carattere legislativo,
non è segnalato alcun limite di tolleranza o livello di
misurazione. In assenza di tale normativa, qualunque rumore può
essere considerato molesto.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Io ribadisco la mia valutazione negativa
sui ritardi con cui viene avviata la predisposizione di questa rete
di rilevamento, ritardi che hanno fatto sì che noi per anni siamo
rimasti sostanzialmente privi di dati sulla qualità dell'aria. I
primi dati ufficiali diffusi sono stati questi rilevamenti del
Treno Verde.
Il Segretario dell'Union Valdôtaine e l'On. Caveri hanno
polemizzato con le Ferrovie dello Stato, rinfacciando loro che,
invece di preoccuparsi di far viaggiare bene i treni, sponsorizzano
il rilevamento dell'aria. Mi sembra proprio che questa polemica sia
stata di bassissimo livello, nel senso che sicuramente va criticata
la gestione delle Ferrovie dello Stato, ma quando tale Ente è
disponibile a sostenere un'iniziativa positiva ed interessante, che
nel nostro caso è suonata come un campanello d'allarme per la
nostra comunità, sarebbe bene apprezzarla, senza cercare di
nascondere il proprio imbarazzo dietro delle assurde polemiche.
Il ritardo resta comunque un dato di fatto, nel senso che non
c'è stata una gran sollecitudine nel preoccuparsi di questo
inquinamento atmosferico, che invece colpisce tutta la nostra
popolazione, per cui non posso che ribadire la mia valutazione
negativa anche sulla gestione della legge del 1987.
Per quanto riguarda invece la disponibilità dell'Assessore e
della Giunta ad un esame in sede di Commissione della dislocazione
delle centraline di rilevamento dell'inquinamento atmosferico, noi
diamo una valutazione positiva. Ci sembra che...
(...Interruzione...)
... Non so se l'Assessore è impegnato...
Stavo dicendo che diamo invece una valutazione positiva sulla
disponibilità dell'Assessore e della Giunta ad esaminare in sede di
Commissione la dislocazione di queste centraline di rilevamento,
perché vorrei sottolineare che, se è vero che esiste un aspetto
tecnico che noi dobbiamo tenere ben presente, è altrettanto vero
che esso va subordinato a delle esigenze di tipo sociale e
sanitario. Per questo motivo i rilevamenti vanno fatti con appositi
strumenti soprattutto, anche se non solo, laddove temiamo che ci
siano dei livelli di inquinamento più preoccupanti, per
individuarli e per esaminarli, visto che possono essere imputabili
alla circolazione, ma anche, ad esempio, alla presenza di fabbriche
o aziende, come ad esempio la Cogne, ed anche per confrontarli con
quelli rilevati in altre situazioni.
Io chiedo quindi all'Assessore di prendere gli opportuni accordi
con il Presidente della terza Commissione perché questa discussione
avvenga al più presto, in modo che tutti i gruppi consiliari
possano esprimere le loro indicazioni e valutazioni, augurandoci
che questa rete di controllo sia funzionante al più presto e sia in
grado di fare un monitoraggio reale della situazione
dell'inquinamento in Valle d'Aosta e costituisca una base di
intervento anche per i sindaci.
Ho sentito alcuni sindaci, fra i quali anche quello della città
di Aosta, obiettare: "Ah, ma noi non abbiamo dati ufficiali, perché
l’USL non ce li fornisce". E' tutto un gioco di
scaricabarile fra Amministrazione comunale, USL e Regione per non
assumersi precise responsabilità.
Auguriamoci quindi che ci sia finalmente questa rete di
rilevamento, che sia ben organizzata e funzioni, in modo che poi i
sindaci si possano assumere tutte le loro responsabilità.
Si dà atto che alle ore 10,38 assume la Presidenza il
Vicepresidente Dolchi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK