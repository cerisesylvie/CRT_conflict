Consiglio Regionale della Valle d'Aosta - Oggetto del Consiglio n. 2303 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2303 del 22 novembre 2006 - Resoconto
OGGETTO N. 2303/XII - Utilizzo dell'elicottero per un
trasferimento in Valle d'Aosta. (Interpellanza)
Interpellanza
Appreso dagli organi di stampa che sabato 28 ottobre u.s. il
Presidente della Regione insieme al Comandante generale della
Guardia di Finanza si è trasferito in elicottero in una nota
località di Courmayeur;
Accertato che in tale località la Regione Valle d'Aosta non
ospitava summit di Capi di Stato o si svolgessero incontri
internazionali di alto livello;
Verificato che sulla S.S. 26 non si erano avute frane tali da
impedirne la viabilità;
Verificato che il tratto autostradale, essendo sabato, non
era occupato dalla dose quotidiana di 1800 TIR;
Verificato che la tratta ferroviaria Aosta/Pré-Saint-Didier
era libera dal trasporto merci;
Constatato che l'assenza di calamità naturali, artificiali o
altro ancora non giustificano l'uso di tale mezzo di
trasporto;
i sottoscritti Consiglieri regionali
Interpellano
il Presidente della Regione per conoscere:
1) i motivi per i quali è stato necessario utilizzare un
elicottero per tale trasferimento;
2) se è stata pagata la parcella dovuta per l'intervento
ritenuto non urgente, dato che lo spostamento non parrebbe essere
stato motivato da gravi e urgenti motivi di emergenza;
3) se non ritiene più idonei gli spostamenti in Valle con gli
innumerevoli mezzi a disposizione dell'Amministrazione regionale
quali trattori, api, camions, SUV 4x4, berline, eccetera;
4) se, e in quali altri casi, intende utilizzare ancora tale
mezzo.
F.to: Bortot - Venturella
Presidente
- La parola al Consigliere Bortot.
Bortot (Arc-VA)
- Finiamo con un argomento forse un po'
più leggero, ma non meno serio, nel senso che non sono un
moralista, ma ho una morale. Stamani, Presidente, lei ha "tuonato"
contro la finanziaria, ma io dico che bisognerebbe dare anche il
buon esempio. Facendo le debite proporzioni, quando ero delegato
alla "Cogne"... di reparto e ai cantieri della forestale, se volevo
essere ascoltato dalla controparte... sul lavoro bisogna
comportarsi in modo serio, dignitoso, confacente, altrimenti c'è il
rischio che per i suoi comportamenti ci vediamo esclusi dalle
prebende della finanziaria, che ha distribuito per tutto il resto
delle altre Regioni. Il rischio è questo, magari non sarà questo
l'argomento, ma uno dice: "lì vanno tutti in giro in elicottero,
vanno a spasso in elicottero, ricevono i generali in elicottero",
spero sia stata emessa una fattura dato che era un generale della
finanza, oppure no?
(interruzione del Presidente della Regione, fuori
microfono)
... ma "l'Espace populaire" è un locale dignitoso, dove la
finanza dovrebbe venire a mangiare e non solo fare sopralluoghi...
inviati su delegazione degli altri per multarci... perché diamo
fastidio perché il rapporto prezzo-qualità è dignitoso. Il rapporto
"prezzo-qualità" invece per quanto riguarda il Governo regionale mi
sembra che manchi, nel senso che si ragiona molto a livello di
immagine, soprattutto del Presidente del Governo, e c'è una
sproporzione rispetto ai contenuti. In sostanza, l'interpellanza
vorrebbe sollevare questo tipo di comportamenti e non dico sperare,
ma almeno ridurre tali manifestazioni un po' megalomani, mi scusi,
Presidente...
Presidente
- La parola al Presidente della Regione,
Caveri.
Caveri (UV)
- Signor Presidente del Consiglio, mi
vergogno di dover rispondere pensando a quanto l'ospitalità sia
importante. La sua, collega Bortot, è veramente una "demagogia da
trippa", proprio equa e solidale, visto che parlava del rapporto
prezzo-qualità del ristorante cooperativo a cui lei compartecipa.
In considerazione della rilevanza della prima visita ufficiale in
Valle d'Aosta del Comandante generale della Guardia di finanza, al
fine di offrire la migliore accoglienza possibile e di ottimizzare
la gestione del tempo, consentendo anche di presentare da un punto
di vista diverso uno scorcio delle bellezze della Regione, in
conformità a quanto previsto dall'articolo 2, comma 2, lettera c)
del regolamento regionale 14 aprile 1998, che prevede la
possibilità di utilizzare l'elicottero a disposizione della
Protezione civile per servizi di accoglienza e trasporto di
pubbliche autorità civili, militari e religiose in visita nella
Regione, abbiamo deciso di utilizzare questo mezzo, tra l'altro
tenendo conto che l'occasione serviva anche per sottolineare la
stretta collaborazione con la Guardia di finanza anche nell'ambito
del soccorso alpino; questo ha motivato la visita attorno al Monte
Bianco e devo dire che il soccorso alpino della Guardia di finanza
svolge nella nostra Regione un'attività assolutamente
meritoria.
Il costo del volo - perché voglio essere assolutamente
rispettoso della sua richiesta - è stato pari a € 28 per 53 minuti,
per un totale di 1.484 €, IVA compresa. Temo che sia costato di più
il pranzo, però potrebbe fare anche sul costo del pranzo con il
Comandante della Guardia di finanza una seconda interpellanza e
temo che forse "ci farebbe le pulci", perché mi sono permesso in
questa occasione di far gustare anche alcuni vini della nostra
Regione particolarmente cari. Credo che d'ora in poi, seguendo il
suo suggerimento, useremo del vino sfuso perché non vorrei che il
Ministro Padoa Schioppa decidesse di tagliare il riparto fiscale
della Valle d'Aosta a causa di questo spreco sibaritico della Valle
d'Aosta. Bisogna evidenziare che gli elicotteri a disposizione
della Protezione civile hanno un costo di volo al minuto ampiamente
inferiore al reale costo di mercato. Questo elicottero, "l'AB 139",
che per noi è anche un fiore all'occhiello e che fra l'altro verrà
acquistato dalla Guardia di finanza nei prossimi mesi, costa circa
130 € al minuto, però questo costo inferiore dei 28 dipende dal
fatto che viene pagato un corrispettivo fisso mensile per la loro
disponibilità dall'alba al tramonto, indipendentemente
dall'attività di volo effettuata.
Presidente
- La parola al Consigliere Bortot.
Bortot (Arc-VA)
- Presidente, vedo che quando si fa
dell'ironia su di lei gradisce meno, è più disposto a farla sugli
altri, allora non faccio ironia. Sono 8 mesi che sono qui dentro,
mi sono visto "passare sotto il naso" la legge sui segni distintivi
della nostra Regione e avanti... sembra che un'interpellanza
dell'ex Consigliere Curtaz alla vigilia di Natale lo scorso anno
proponesse la sua data di nascita per quella giornata....
Caveri
(fuori microfono)
-... siamo a
Natale...
Bortot (Arc-VA)
- ... ecco, e l'ultimo Consiglio abbiamo
parlato di rifare gli uffici della Presidenza della Regione:
effettivamente nell'incontro con i Valesani c'era un rumore di
fondo dalla strada, magari un doppio vetro non guasta, ma ho paura
che non voglia fermarsi lì...vuol rifare l'aeroporto di Aosta,
l'Aosta-Martigny e nella Fondazione dell'università... quella di
Bard... e oggi la collega Squarzino ha sollevato il problema
dell'attivazione di un nuovo canale di comunicazione istituzionale
a disposizione dell'Amministrazione regionale, di questo passo
immagino di chi sarà a disposizione questo canale di rappresentanza
istituzionale...vogliamo dare una nuova collocazione internazionale
alla Valle d'Aosta e va bene.
C'è una cosa che le voglio dire e che ho tolto
dall'interpellanza, ho tolto dall'iniziativa: se era possibile...
ma l'avrei lasciata se avessi saputo dell'emendamento
dell'Assessore Marguerettaz, che vuole aprire un centro di ricerca
con il Politecnico all'"ex Brambilla" di Verrès... è vero, no?
Caveri
(fuori microfono)
- ... lo Stato non ce lo
fa più fare...
Bortot (Arc-VA)
- ... ma lo facciamo con i soldi della
Regione, perché potremmo commissionare una ricerca sulla clonazione
del Presidente della Regione...
Caveri
(fuori microfono)
- ...c'è già mio figlio
...
Bortot (Arc-VA)
- ... oppure il teletrasporto umano, in
modo che lei arrivi prima a tutte le inaugurazioni,
presentazioni...
Caveri
(fuori microfono)
- ... anche un cervello
per lei ...
Bortot (Arc-VA)
- ... a me basta quello che ho, non sono
io che voglio arrivare dappertutto, è lei Presidente che vuole
arrivare dappertutto, presenziare dappertutto! Magari quindi un
Presidente della Regione clonato o il teletrasporto umano riesce
anche ad abbreviare i tempi morti dell'uso dell'elicottero. Mi
scusi.
Presidente
- Con tale iniziativa chiudiamo i lavori per
questa sera. Il Consiglio è riconvocato per domani alle ore
9,00.
La seduta è tolta.
---
La séance se termine à 20 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK