Consiglio Regionale della Valle d'Aosta - Oggetto del Consiglio n. 2696 del 18 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2696 del 18 aprile 2017 - Resoconto
OGGETTO N. 2696/XIV - Interpellanza: "Mancata attribuzione
dell'incarico di Direttore amministrativo dell'Istituto musicale
pareggiato della Valle d'Aosta".
Rosset (Presidente) -
Punto n. 12 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
L'Istituto Musicale Pareggiato
Conservatoire de la Vallée d'Aoste
(per brevità IMP) è un
istituto superiore di studi musicali finanziato da un apposito
contributo regionale, dalle rette, chiamiamole per comodità, pagate
dagli studenti e da contributi statali, privati e - recita lo
statuto - "da redditi conseguenti alle prestazioni dell'istituto e
da ogni altro contributo, forma autonoma di finanziamenti,
donazione, lascito, sovvenzione erogata a qualsiasi titolo da
istituzioni, anche transnazionali, e da soggetti pubblici e
privati". Il bilancio dell'Istituto musicale si attesta intorno ai
4 milioni-4,1 milioni, di cui quest'anno 2,6 milioni provenienti
dal contributo regionale, 240 mila euro dal MIUR e poco meno di 200
mila euro da rette e da contributi a carico degli studenti, questa
ovviamente è una previsione. Dico quest'anno in quanto il
contributo regionale, pur previsto nel bilancio triennale della
Regione, potrebbe essere soggetto poi nei fatti a variazioni, così
come il contributo del MIUR e quello degli studenti. L'IMP ha in
organico una quarantina di insegnanti, tutti assunti con contratto
dell'alta formazione a tempo indeterminato, tranne uno che è a
tempo determinato; un direttore didattico esterno di categoria D,
quando verrà insediato; quattro unità di personale amministrativo
tecnico a tempo indeterminato, una categoria D (direttore
amministrativo), un C, un B e una categoria A; una lavoratrice di
categoria A a tempo determinato rientrante nella riserva dei
lavoratori invalidi; una lavoratrice assunta con contratto di
somministrazione lavoro, per quest'ultima è stata iscritta nel
previsionale 2017 una spesa di 36.500 euro. Vi è poi una
convenzione con la Fondazione Maria Ida Viglino, presumo per il
servizio di portierato presso la sede centrale di Donnas, per due
ulteriori addette ai servizi amministrativi per un onere
complessivo di 125 mila euro. L'onere per il personale in servizio
è calcolato complessivamente su un bilancio di 4 milioni di euro in
poco più di 2,7 milioni di euro. Le spese di funzionamento e
manutenzione ordinaria dei balivi si aggira intorno ai 200 mila
euro all'anno. Poco meno di 70 mila vanno a finanziare l'attività
didattica e artistica:
master
, borse di studio,
collaborazioni, eccetera. Non sto a dettagliare le altre voci: le
consulenze, i costi per i vari organi amministrativi, i costi dei
materiali di consumo. Se i colleghi sono interessati, da qualche
mese è possibile trovare molte delle informazioni sul sito dell'IMP
alla voce "amministrazione trasparente". Un breve inciso per
segnalare che i dati e i documenti presenti sul sito dell'IMP hanno
cominciato ad essere caricati in maniera continuativa solo con
l'ultima gestione: la gestione del Direttore Blanc. Diciamo che
prima del suo insediamento, per avere qualche dato o altra
documentazione, bisognava fare dei "116", o trovare dei percorsi
alternativi, almeno io ho fatto così, così giusto per dire ai
colleghi in che condizioni si trovava l'istituto dal punto di vista
della trasparenza fino alla nomina del professor Blanc. Tenete
conto che la legge che obbliga le amministrazioni alla
pubblicazione dei dati e della documentazione risale al 2013.
Ho fatto questa breve panoramica perché credo che sia utile
sapere, quando si parla di un argomento, quanto meno il dato
finanziario - me lo insegna l'Assessore Chatrian che adesso
utilizza i numeri come argomento - ed è interessante, a mio parere,
capire anche l'incidenza dei vari costi sul bilancio complessivo.
Mi sono dimenticato di dire che per la parte di produzione
musicale, che dovrebbe, a mio modesto parere, avere una certa
consistenza anche in una logica di sostenibilità dell'ente non solo
finanziaria ma anche qualitativa, visto che parliamo di un
conservatorio piccolissimo che per poter giustificare la propria
esistenza dovrebbe produrre redditi e non solo dei costi...citavo
all'inizio lo statuto dove tra le fonti di finanziamento compaiono
i redditi conseguenti alle prestazioni dell'istituto. A proposito
di numeri e dimensioni, tenete conto, colleghi - apro una parentesi
- che negli ultimi cinque anni accademici l'IMP tra vecchio
ordinamento e biennio di secondo livello ha diplomato, laureato - i
due titoli equivalgono - circa 100 allievi, l'Istituto musicale ha
una media diplomi di 20 allievi l'anno. Dicevo, parlando di
entrate, che il reddito da produzione musicale, per capirsi i
cachet
derivanti dalle stagioni concertistiche e dalle
esibizioni pubbliche, dalle esecuzioni in contesti retribuiti tipo
la
saison
, ad esempio è previsto per il 2016 e il 2017 in
6500 euro. Colleghi, poi parleremo di restituzione
dell'investimento, di "sistema musica", di progettualità nella
prossima interpellanza, ma i dati sono questi.
A fronte di un costo ogni anno di 4 milioni e rotti di euro, si
realizzano introiti che poi, nel caso della saison è una partita di
giro, perché sono soldi che ritornano dalla Regione, di soli 6500
euro e non le sto a raccontare, Assessore, che da questi soldi
dovrebbero essere poi detratte le spese per la collaborazione degli
aggiunti esterni, perché sarebbe troppo lungo da spiegare. Non
esiste, Assessore, un'orchestra regionale che incorpori gli allievi
della SFOM, i migliori allievi della SFOM e dell'IMP e quindi si è
costretti, quando si fanno quelle poche azioni di restituzione
retribuita, a prendere anche degli aggiunti da fuori, compresi gli
insegnanti, e li si paga anche. Si potrebbe pensare, per esempio,
di mettere in piedi un'orchestra composta dagli studenti e fare,
per esempio, delle piccole stagioni, anche a ranghi contenuti,
pagando degli abbonamenti o pagando, per esempio, delle entrate
anche simboliche a pagamento, questo servirebbe a integrare questi
6500 euro che io definisco "fasulli" della saison.
I dati e i numeri che ho voluto evidenziare in modo un po'
frettoloso, confuso forse, dicono di una situazione che non può
essere lasciata all'approssimazione, soprattutto che non può essere
malamente amministrata, se non addirittura non amministrata.
L'interpellanza vuole chiarire, e preannuncio che è solo la prima
puntata, ho già chiesto l'autorizzazione, nella mia qualità di
Consigliere regionale, di poter accedere a tutta la documentazione
amministrativa dell'IMP, perché devo verificare alcune questioni
che non mi sono per nulla chiare. Dicevo che questa interpellanza
vuole capire il motivo dell'anomala commistione tra la figura del
Presidente del CdA e quella del Direttore amministrativo. Lo
statuto del
Conservatoire
individua due figure ben distinte:
il Presidente del CdA, che viene nominato dalla Giunta regionale
sulla base di una designazione effettuata dal Consiglio accademico
nell'ambito di una terna di soggetti ad alta qualificazione
manageriale e il Direttore amministrativo, che, per statuto, è
nominato dal CdA su proposta del Direttore didattico dell'istituto.
Le funzioni e i titoli obbligatori del Direttore amministrativo li
ho riportati nella premessa dell'interpellanza, quelle del
Presidente del CdA non ho il tempo materiale per declinarle nel
dettaglio, ma si deducono. Diciamo che è il legale rappresentante
dell'istituto con tutte le responsabilità del caso. Il Direttore
amministrativo è una figura di grande responsabilità e dovrebbe
essere anche di grande competenza: è colui o colei che, alle
dipendenze dell'IMP, coordina e dirige il personale
tecnico-amministrativo e che si occupa di tutte le incombenze
amministrative gestionali, comprese quelle contrattuali. Pensate
che definisce gli orari di servizio e di lavoro in accordo con le
organizzazioni sindacali, anche dei docenti.
Diverse sono le questioni che pongo con questa interpellanza.
Intanto il motivo per cui il CdA ha deciso di lasciare per quasi
tre anni entrambe le funzioni in capo alla medesima persona, che mi
risulta non essere in possesso, tra l'altro, dei titoli prescritti
dallo statuto. Il Presidente Costa ha ricoperto per due anni e
mezzo anche la figura del Direttore amministrativo. Poi chiedo per
quale motivo il direttore didattico di allora, la signora
Bartolucci, non avrebbe provveduto, come stabilito dallo statuto
dell'IMP, a proporre al CdA il nome di un candidato per le funzioni
di Direttore amministrativo, lasciando che il Presidente del CdA
Costa facesse le due funzioni, a mio parere, incompatibili tra
loro. Poi chiedo il motivo per cui l'attuale CdA, di cui è
Presidente la Signora Lagnier, non ha accettato la proposta di
nominativo da parte dell'attuale Direttore didattico, il professor
Blanc, così come previsto dallo statuto. Chiedo inoltre se qualcuno
ha provveduto a mettere mano al settore amministrativo dell'IMP,
settore che mi risulta essere piuttosto in confusione e
disorganizzato. Infine chiedo se l'Assessore ha notizia di
assunzioni fatte dal signor Costa di una figura amministrativa
proveniente dalla sua cooperativa: dalla Cooperativa a r.l. Musica
e Muse, di cui lui è Presidente e legale rappresentante.
Presidente -
Ha chiesto la parola l'Assessore Certan, ne
ha facoltà.
Certan (ALPE) -
Consigliere Guichardaz, mi sorprende un
po' che lei interpelli me per conoscere motivazioni, alcune le
capisco ma quelle di recente data, essendo stato lei uomo di
maggioranza fino a un mese fa, dovrebbe conoscerle a menadito.
Risponderò comunque in modo dettagliato a tutti i punti per
rispetto nei confronti soprattutto del firmatario, il collega Paolo
Cretier, che, non essendo in carica fino ad un mese fa, è l'unico
credo che in effetti potrebbe avere motivo di conoscere queste
cose, perché, non facendo parte del Consiglio, non ha seguito
queste vicende, sulle altre mi fa un po' strano questa
interpellanza forse bisogna andare a ripuntualizzare alcune cose.
Sulla breve panoramica che lei ha fatto sui documenti visibili, non
visibili sul sito non credo che siano effettivamente tutti corretti
essendoci comunque un comitato che vigilava su quanto doveva essere
pubblicato e quanto no, quindi credo che ci fosse tutto, ma non
entro nel merito, questo faceva parte delle sue premesse.
Per quanto riguarda la domanda 1: "per quale motivo il
precedente Direttore didattico non ha provveduto a segnalare al
CdA...", eccetera, occorre premettere brevemente in ordine
cronologico quanto segue. Un Direttore amministrativo era stato
nominato a partire dai primi mesi dell'anno 2013, e credo che molti
Consiglieri qua presenti in aula sappiano, perché si sono occupati
di queste nomine, ma a luglio dello stesso anno il CdA dell'IMP
aveva ritenuto, con deliberazione, di sospenderlo in via
cautelativa dalla funzione. Quasi contemporaneamente, in
particolare dal mese di agosto 2013, è stato nominato, sempre dal
Governo che c'era ad agosto 2013, un commissario straordinario per
la gestione, tra l'altro, dell'IMP fino al mese di febbraio 2014,
successivamente è stato anche prorogato questo commissario
straordinario. Lei se lo ricorderà, perché eravamo insieme in
minoranza ed era il Commissario Pessina. Il Direttore
amministrativo ha ritenuto di avviare un contenzioso nei confronti
dell'IMP, quello che era stato nominato prima del commissario,
finalizzato in particolare all'annullamento della deliberazione di
sospensione di cui sopra, ciò che ha coinvolto lo stesso Direttore
amministrativo e l'IMP, in qualità di controparti, praticamente per
tutto l'anno 2015. La vertenza si è conclusa senza oneri a carico
dell'IMP mediante una procedura concordata di mobilità a favore del
Direttore amministrativo presso un ente del comparto unico
regionale. Nel periodo di sospensione suddetto, con delibera
regionale n. 708 del 23 maggio 2014, è stato necessario attribuire
temporaneamente al Presidente del CdA dell'IMP i poteri e le
competenze formalmente riservate al Direttore amministrativo sino
all'individuazione di un'altra persona, ciò all'evidente scopo di
non paralizzare l'attività amministrativa dell'IMP. Alla luce di
quanto sopra, quindi il posto di Direttore amministrativo presso
l'Istituto
Conservatoire
di fatto non è mai risultato
vacante, pertanto non è stato possibile per il precedente Direttore
didattico procedere alla relativa segnalazione per tutto l'anno,
questo almeno per tutto l'anno 2015. Per quanto concerne il
successivo anno 2016, mi risulta, anche alla luce delle scelte
dell'allora Governo, la sofferenza economica in cui ha versato
l'IMP per la diminuzione del contributo regionale che ha impedito,
o almeno ha consigliato chi ha steso il bilancio di non procedere
all'assunzione di un Direttore amministrativo.
Per quanto alla domanda n. 2, questo è più recente, lei si
riferisce alla recente manifestazione di interesse: "per quale
motivo il CdA dell'IMP ha ritenuto di non rispettare le indicazioni
dello statuto, individuando la figura del Direttore amministrativo
in una persona diversa da quella segnalata...", nel corso della
riunione del CdA dell'IMP, in data 17 febbraio 2017, è stata
discussa l'opportunità o meno di applicare, ai fini della nomina
del Direttore amministrativo, l'articolo 25 dello statuto, che
prevede la proposta del Direttore amministrativo da parte del
Direttore didattico dello stesso Istituto musicale, e la successiva
nomina poi da parte del CdA. In particolare, sono stati sollevati
dubbi derivanti da una sentenza del Consiglio di Stato n. 6451 del
2009, che considera illegittima la norma secondo la quale il
Direttore amministrativo potrebbe essere trasformato in un
collaboratore direttivo di esclusiva fiducia del Direttore
didattico, che nel caso del Conservatorio della Valle d'Aosta non
era un Direttore didattico nominato all'interno dei docenti, come
direbbe lo statuto, ma era una nomina politica quest'anno. Pur non
versandosi a rigore nella stessa situazione così descritta, altri
dubbi sono derivati da contestazioni avvenute presso il
Conservatorio di Bolzano in merito ad una nomina a direttore
amministrativo effettuata senza la dovuta pubblica evidenza. Queste
perplessità, unite anche all'opportunità di garantire la massima
trasparenza, alla luce anche delle varie determinazioni ANAC
succedutesi in materia nel recente passato, hanno indotto il CdA
dell'IMP a procedere con la manifestazione di interesse.
Successivamente, in data 8 marzo, in apposita riunione, il CdA ha
concordato, su esplicita richiesta del Direttore didattico, Signor
Efisio Blanc, di chiedere comunque a questi quale fosse, ai sensi
dell'articolo 25 dello statuto, la sua proposta in merito
all'incarico di Direttore amministrativo e le relative motivazioni.
A questo punto il CdA ha proceduto a stilare una graduatoria in
base agli esiti delle varie prove previste, tra le quali anche un
colloquio tecnico-motivazionale, nel quale, in ulteriore
applicazione dei principi di correttezza e di pari opportunità,
sono state valutate sia le persone ammesse in base alla
manifestazione di interesse, che quella proposta dal Direttore
didattico Signor Blanc. Tra l'altro, quest'ultima ha dichiarato,
proprio nel colloquio tecnico-motivazionale - e io le ho dato copia
la scorsa settimana del verbale, quindi avete avuto mercoledì in
commissione questo verbale e io l'ho ripreso chiaramente da lì -,
di non avere esperienza alcuna nella gestione dei programmi di
contabilità pubblica, invero relativamente e in relazione
all'incarico di Direttore amministrativo. Evidentemente è stata
seguita la suddetta graduatoria ai fini della nomina e quindi la
procedura seguita dall'IMP per l'individuazione del Direttore
amministrativo è da ritenersi pienamente legittima.
Per quanto riguarda la terza domanda, evidentemente sarà cura
del Direttore amministrativo, ad insediamento avvenuto, provvedere
all'organizzazione del settore amministrativo. So che è in corso in
questi giorni la richiesta di mobilità e di comando.
Per quanto riguarda invece le notizie di assunzioni mediante
agenzie interinali di personale in passato impiegato presso
associazioni ed enti, che è la quarta domanda, anche questo
appartiene tutto al passato, quindi non è certo materia dell'ultimo
mese. Con deliberazione n. 58/2016 in data 19 dicembre 2016 il
Consiglio d'amministrazione dell'IMP ha autorizzato per il periodo
gennaio 2017-31 dicembre 2018 la proroga dell'affidamento del
servizio di somministrazione di lavoro temporaneo riferita ad un
operatore specializzato categoria B, posizione B2, utilizzato in
segreteria, alle medesime condizioni del precedente contratto
scaduto il 31 dicembre 2016. La suddetta proroga è stata poi
trasmessa all'Agenzia Obiettivo Lavoro di Aosta. Al fine di
verificare la correttezza della proroga, è stato richiesto un
parere scritto ad uno studio di consulenza del lavoro di cui il CdA
e il revisore dei conti hanno preso atto. Nel parere di cui sopra,
sulla base di una lunga disamina della questione, sostanzialmente è
scritto che era possibile fare questa proroga dell'affidamento e
non c'era nessun problema. In conclusione si sottolinea, da un
lato, che l'atto di proroga in questione adottato dal Presidente
dell'IMP, nella sua funzione di Direttore amministrativo
pro
tempore
, come sopra specificato è stato approvato dal CdA. Poi,
colleghi, se volete avere la risposta, io posso anche
fornirvela.
Dalle ore 11:09 assume la presidenza il Vicepresidente
Fosson
.
Fosson (Presidente) -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Grazie Assessore. Sorvolo sulla
premessa. Lei risponde a chi le chiede di rispondere, non è che
risponde a Cretier, non risponde a Guichardaz, perché Guichardaz le
sta sulle scatole. Per una questione di correttezza e di rispetto
dell'aula, lei si attenga alle richieste che le facciamo o che le
fa l'opposizione. Non mi sembra, tra l'altro, nella mia relazione
di aver fatto chissà quali accuse o chissà quali scenate rispetto a
questo. Noi abbiamo detto che facciamo e cercheremo di fare
un'opposizione, per quanto possibile, costruttiva per arrivare alle
questioni. Io non so lei perché si agita così e che cos'è che le ha
causato questa sua reazione, questo suo mal di pancia. Intanto
certo che conosco a menadito il dossier, lo conosco benissimo ed è
proprio perché conosco il dossier che le pongo queste domande,
perché sono due anni che noi non riusciamo ad avere risposte a
queste domande. Siccome lei si è interessata moltissimo di questo
argomento, so che ha fatto delle grandi riunioni con il precedente
Direttore, con i genitori, si è cioè interessata al tema forse
altrettanto, se non più di quanto me ne sia interessato io, io le
confesso sinceramente di non aver avuto, rispetto alle tematiche
che ho presentato, nessun tipo di risposta.
Lei fa riferimento al passato dicendo che appartiene al passato
la questione della riorganizzazione degli uffici amministrativi, ma
cosa vuol dire, che passata la questione non dobbiamo più
interessarci? Noi abbiamo pagato il Presidente Costa per quasi tre
anni 14 mila euro mi sembra all'anno di indennità come Direttore
amministrativo, e io chiedo con il "116" cosa faceva, quali erano i
suoi orari, quali erano le sue funzioni, mi risponde la Presidente
Lagnier dicendo: "non si sa nulla perché non timbrava, non
assicurava presenza, non ci sono degli orari". Non si sa
assolutamente nulla di ciò che faceva. Io credo che, nel momento in
cui noi infiliamo dentro una persona, una persona alla quale, tra
l'altro, in via del tutto temporanea, così com'è stato fatto adesso
con la Presidente Lagnier, viene affidato il ruolo di Direttore
amministrativo in attesa che ne venga nominato uno vero, che abbia
i titoli e anche le capacità e abbia le competenze, quanto meno
cerchi di fare il suo lavoro come si deve. Sulla riorganizzazione
del settore amministrativo non si sa niente, tranne che ha
implementato gli organici assumendo una persona che era
collaboratrice all'interno della sua società, della sua Cooperativa
Musica e Muse, assunta una volta con contratto di somministrazione,
contratto poi rinnovato, se ben ricordo, per 46 ore ulteriori. Poi
adesso addirittura il Presidente Costa dice di non poter nominare
il Direttore amministrativo, perché dimesso, ha lasso di tempo
molto breve davanti a lui, però rinnova per altri due anni questo
contratto di una sua ex collaboratrice? Io credo che sia
responsabilità, siccome questa cosa è avvenuta adesso nelle
contingenze, sia responsabilità cercare di capire, ed è il motivo
per cui io le propongo questa cosa, il motivo per cui il Presidente
Costa o l'ex Presidente Costa si è preso la libertà di assumere una
sua collaboratrice. È legittimo? Credo che lo studio Fratini, mi
pare che sia lo studio che ha risposto che è legittimo...certo che
è legittimo, perché rientriamo evidentemente nei tre anni massimi
di tempo stabiliti per l'assunzione, ma è opportuno? Io le parlo da
un punto di vista di opportunità. Di sicuro non è opportuno perché
crea, a mio parere, quella situazione di conflitto di interesse che
è la medesima che io le ho fatto rilevare. Nel momento in cui un
Presidente di un CdA è anche Direttore amministrativo, quindi è
controllore e controllato, fa delle funzioni, dopodiché se le
delibera, dopodiché se le firma e fa la parte esecutiva, io rilevo
che ci siano dei problemi. Questo è uno dei tanti problemi, per cui
noi, quando siamo entrati in maggioranza, abbiamo cercato di porre
ordine a quel manicomio, ordine che non siamo riusciti a mettere,
dopodiché adesso speriamo che arrivi lei e che, attraverso la sua
azione di convincimento, magari faccia meglio di quanto abbiamo
fatto noi.
Un appunto sulla trasparenza. La questione della trasparenza non
è una questione trascurabile, io non sono riuscito a ricavare un
dato durante il mio periodo in cui ero in maggioranza, pur
chiedendo i dati da componente della maggioranza non mi arrivava un
verbale, non mi arrivava una delibera del CdA, non arrivava nulla,
malgrado le persone che erano lì, erano persone di nomina, tra
l'altro, politica, perché ricordo che il CdA è un organismo di
nomina parzialmente politico, maggioritariamente politica, non
riuscivamo ad avere un dato, quello è un altro di quei problemi per
cui noi abbiamo posto l'attenzione sull'Istituto musicale, mancava
totalmente la trasparenza. Non c'era un
curriculum
, non
c'era per esempio la situazione reddituale del direttore. Adesso
dice che non la mette, non essendo più il Direttore didattico, però
per tre anni quella situazione non è stata rappresentata e non è
stata messa sul sito. Assessore, io la richiamo rispetto a questa
cosa qua non tanto alla giustificazione di quello che è stato, ma
la richiamo alla ricerca della trasparenza in questo caso e magari
capire anche le ragioni per cui sono state fatte delle azioni.
Dalle ore 11:14 riassume la presidenza il Presidente
Rosset
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK