Consiglio Regionale della Valle d'Aosta - Oggetto del Consiglio n. 3995 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3995 del 3 ottobre 2024 - Resoconto
OGGETTO N. 3995/XVI - Interrogazione: "Valutazioni per il
diverso utilizzo del sedime ferroviario della tratta
Aosta-Pré-Saint-Didier ai fini della linea Metrobus e della
ciclabile regionale".
Bertin (Presidente) -
Punto n. 20. Per la risposta,
assessore Bertschy.
Bertschy (UV) -
Il gruppo Rassemblement Valdôtain chiede
al Governo regionale se siano state condotte valutazioni circa gli
effetti previsti al comma 1 dell'articolo 3 del decreto legislativo
26 ottobre 2010, n. 194, che sono le norme di attuazione dello
Statuto speciale della Regione Valle d'Aosta in materia di
trasporto ferroviario, in caso positivo quali ne siano le
risultanze.
Per quello che riguarda la risposta, noi abbiamo utilizzato
questo comma per iniziare a ragionare su un trasferimento di questi
beni che, ovviamente, avrà necessità, nel caso che la proposta che
si fa sul PRT di essere oggetto di un adeguamento di questa norma
di attuazione. La norma crea le condizioni perché questo passaggio
di proprietà delle infrastrutture possa essere realizzato, come è
successo anche in altre regioni, per esempio la pista ciclabile che
è del parco costiero della Riva dei Fiori che ha un'estensione di
24 chilometri tra San Lorenzo al Mare e Ospedaletti, ma ce ne sono
anche delle altre.
L'obiettivo quindi del citare questa norma è iniziare un
percorso che, se vedrà confermato come nelle previsioni del PRT
questa progettualità, ci metterà in condizioni di andare a fare
tutte le valutazioni successive per costruire una norma con tutto
quello che è previsto al comma 1 dell'articolo 3 della norma di
attuazione.
Per quanto riguarda la domanda n. 2 (quali effetti economici e
giuridici nei confronti degli accordi e impegni presi con RFI e
Trenitalia si genererebbero con la concretizzazione di tale
scenario), in questo momento quello che regolamenta i contratti con
Trenitalia è il contratto di servizio che è in scadenza il prossimo
anno, intorno a dicembre; in questo contratto è previsto, nel caso
che RFI metta in condizione la linea di essere di nuovo esercita,
la possibilità, all'interno appunto della norma contrattuale, di
utilizzare le previsioni del contratto.
Al momento, sul programma 22-26, non ci sono iniziative
d'investimento da parte di RFI, quindi gli effetti economici e
giuridici in questo momento non ci sono, nel senso che sono
previsioni che rientrano negli ambiti contrattuali previsti.
Noi dovremmo decidere poi, di qui al prossimo anno, come
comportarci rispetto all'eventuale possibilità di rinnovo del
contratto con Trenitalia, che è prevista come possibilità per
l'Amministrazione regionale, ovviamente anche in accordo con
Trenitalia.
È un contratto, questo, che, come tutti sappiamo, è stato
oggetto di un'importante rivisitazione in questa fase di
elettrificazione della linea e di attuazione dei servizi
sostitutivi con gli autobus fino a Ivrea.
Se siano state condotte valutazioni in termini di interventi e
impatto economico da porre in essere per il diverso utilizzo del
sedime ferroviario ai fini del BHNS della ciclabile regionale, e in
caso positivo quali siano le risultanze: non era parte di questa
fase di lavoro, nei prossimi mesi sicuramente lavoreremo per avere
un primo costo parametrico, che poi dovrà essere adattato alle
scelte che, se saranno confermate rispetto alla proposta che
abbiamo fatto, dovranno tenere conto dell'estensione del BHNS e
dell'eventuale recupero della pista ciclabile.
Come ho detto in premessa, oggi si tratta di un'idea progettuale
che prima di tutto va capita come concetto trasportistico; se viene
ritenuta positiva, sarà oggetto poi di successivi approfondimenti,
come tutte le pianificazioni, non entro nel merito di un costo
ovviamente. Riteniamo che quest'opera non debba costare di più di
quelle che sono le previsioni di un eventuale recupero della
linea.
Presidente -
Consigliere Aggravi per la replica.
Aggravi (RV) -
Mi consenta una battuta sulla sua
chiusura: se questa trasformazione o quest'idea non deve costare
più di quanto costerebbe il recupero completo della linea, abbiamo
un buon margine, perché, oggettivamente, su quella linea, al netto
di altre valutazioni, di soldi, almeno a parole o nei piani, ne
sono stati rappresentati e scritti.
L'obiettivo di quest'interrogazione, come di altre che abbiamo
già presentato e presenteremo relativamente al Piano regionale dei
trasporti, che poi avrà il suo percorso anche di osservazioni, poi
in Commissione e quant'altro, è quello di cercare di capire quali
sono le basi di certi obiettivi, di certe idee, di certe
prospettive.
Non voglio entrare sul fatto che c'è anche un po' il rischio di
dare a intendere ai cittadini delle cose che rischiano poi magari
di non esserci, ma questo fa parte di tutti i piani dove si cerca
almeno di indicare la via
Dico questo perché, nella versione precedente, che era stata
oggetto di analisi, almeno chi l'aveva fatto, su possibili
soluzioni, soprattutto sul prolungamento - e uso questo come
esempio - da Pré-Saint-Didier a Courmayeur almeno, oltre alle
ipotesi, erano state rappresentate anche delle stime; questo per
capire dove si va a parare.
Poi il mio gruppo ha presentato una proposta di legge per
cercare di smuovere la situazione sull'Aosta-Pré-Saint-Didier che
sembra ferma e dimenticata, in Commissione io spero che ci sia
anche l'occasione di affrontarlo, oltre alla presentazione, magari
avverrà durante il Piano regionale dei trasporti, magari si potrà
anche valutare delle sinergie per la proposta fatta dall'Assessore
nel Piano rispetto alla nostra modesta proposta che voleva appunto
salvare dall'incuria e dal dimenticatoio una linea e comunque delle
aree che oggi sono sostanzialmente abbandonate.
Se ho capito bene, ma magari chiedo poi all'Assessore in
separata sede una specifica, non ho capito sulla prima risposta se
si intravede anche la possibilità di adeguare la norma di
attuazione, perché ho sentito un passaggio in cui, oltre a
ragionare sul tema, se ho capito bene ha parlato di adeguamento
della norma.
Dico questo perché al comma 1 dell'articolo 3 si specifica, in
maniera chiara, che ci deve essere una previa quantificazione delle
risorse finanziarie necessarie alla loro gestione, o comunque una
stima, però non ho capito se ci deve essere anche un intervento
parallelo o integrativo sulla norma.
Per quello che riguarda la domanda n. 2, la metterei insieme
alla domanda n. 3: prendiamo atto, ma forse già in una precedente
iniziativa era già stato confermato dall'Assessore che sul
programma di sviluppo di RFI non ci sono investimenti. Torno sempre
sul fatto che sul programma strategico degli interventi ci sono
scritte delle cose che forse poi on doit faire des mises à jour
quando passerà il Piano rispetto a quello che c'è scritto.
Chiedevamo dei possibili effetti economici o delle valutazioni
proprio per capire dove si va a parare.
Io capisco che il Piano indichi la via, però dobbiamo anche
capire, se io e lei decidiamo di andare in cima al Dente del
gigante, ci sono tante modalità per andarci: ci potremmo anche
andare in elicottero, e non è la punta del Bianco, ci sono dei
problemi sul sorvolo con la Francia, però è ovvio che i costi sono
ben diversi, come anche la fatica o la preparazione che potremmo
avere.
Io penso che soprattutto, su tutta una serie di ipotesi o di
idee che sono rappresentate nel Piano, qualche valutazione in più
occorra farle, forse anche in questa fase.
Forse, a seguito della presentazione dell'osservazione, o
meglio, dell'espletamento della procedura di VAS, ci sarà anche la
possibilità di poterle fare, integrare e modificare qualcosa,
perché su alcune di queste almeno il mio gruppo ha molti dubbi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK