Consiglio Regionale della Valle d'Aosta - Oggetto del Consiglio n. 596 del 30 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 596 del 30 maggio 1984 - Resoconto
OGGETTO N. 596/VIII - APPALTO DI OPERA PER LA
RISTRUTTURAZIONE DELLO STABILIMENTO EX-FIAT ENGINEERING DI VERRES -
(Interpellanza).
PRESIDENTE
: Do lettura dell'interpellanza presentata dai
Consiglieri Cout e Millet:
INTERPELLANZA
VISTE
- le deliberazioni di Giunta e quelle del Consiglio regionale
relative alla riconversione del fabbricato industriale ex
FIAT-ENGINEERING di Verrès da mettere a disposizione della COINCA
S.p.A. per una nuova attività industriale per la torrefazione di
caffé;
- la risposta dell'Assessore dell'Industria, Commercio,
Artigianato e Trasporti del 15 maggio 1984, prot. 14635/5 ICAT alla
interrogazione con risposta scritta presentata dal gruppo comunista
in data 23 marzo 1984;
i sottoscritti Consiglieri regionali
INTERPELLANO
l'Assessore regionale competente per conoscere:
1) a quale deliberazione o legge del Consiglio regionale fa
riferimento la Giunta regionale per l'autorizzazione alle spese
previste dalla deliberazione di Giunta n. 2314 del 13.4.1984, con
cui si appaltano lavori per l'importo complessivo di Lire
5.166.000.000;
2 ) con quale provvedimento amministrativo o legislativo
regionale è stata incaricata la COINCA S.p.A. di procedere
all'appalto delle opere per la ristrutturazione dello stabilimento
ex FIAT ENGINEERING;
3) con quali importi a base d'asta sono state indette le gare
del 19 ottobre e 28 novembre 1983;
4 ) quali sono le norme procedurali previste dalla legislazione
in materia che non sarebbero state applicate e quindi hanno portato
all'annullamento della gara del 28 novembre 1983.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Lo scopo di questa interpellanza è di
avere chiarimenti sulla legge alla quale fa riferimento la Giunta
regionale per l'autorizzazione delle spese previste dalla delibera
di Giunta n. 2314 del 13 aprile 1984, con la quale si appaltano
lavori per un importo complessivo di cinque miliardi, anche se la
successiva delibera n. 2545 del 27 aprile fissa in 4 miliardi e 200
milioni l'importo a base dell'asta.
In un'altra delibera ratificata dal Consiglio, con riferimento
alla Convenzione approvata il 18 febbraio 1983 n. 909, in cui si
parla di ristrutturazione dello stabilimento, si prevede una spesa
di £. 1.400.000.000. Nel 1983, nella deliberazione del Consiglio n.
231, che è l'integrazione al piano lavori pubblici, si parla della
riconversione dello stabilimento per un importo di £.
2.400.000.000.
Chiedo quindi se il Consiglio abbia autorizzato la Giunta ad
appaltare opere per oltre 2 miliardi e 400 milioni. Noi riteniamo
che la delibera n. 8062, non essendo stata ratificata dal
Consiglio, sia un atto della Giunta che impegna 6 miliardi e 100
milioni. Chiediamo quindi in base a quale deliberato del Consiglio
la Giunta impegna oltre i 2 miliardi e 400 milioni.
In un'altra occasione la Giunta ha risposto che la spesa sarebbe
stata di 2 miliardi e 400 milioni, perchè una cifra non era per
opere edilizie ma per l'acquisto di macchinari e attrezzature:
silos, ecc, mentre nella delibera invece si parla solo di opere
edilizie, quindi il riferimento è abbastanza preciso.
Abbiamo fatto un'interrogazione con risposta scritta per sapere
se erano state appaltate da parte della COINCA opere di
ristrutturazione e ci è stato detto che per due volte la COINCA ha
effettuato appalti. Ora vorremmo sapere chi ha incaricato la COINCA
di appaltare opere in stabili di proprietà regionale e se c'è una
delibera di Giunta. Nella risposta scritta si dice che non si
possono dare informazioni sulle offerte, ma noi vorremmo conoscere
l'importo a base d'asta e l'ammontare dei lavori appaltati
allora.
Nella risposta si dice ancora che le due gare erano state
annullate perchè ad una non era stato invitato un certo numero di
aziende mentre all'altra non erano state applicate le norme
procedurali previste dalla legislazione in materia: vorremmo sapere
di quali norme si tratta. Se la COINCA era stata incaricata di
indire gare d'appalto come mai è intervenuta la Regione? In base a
che cosa ha stabilito che le gare non andavano bene?
Lo scopo dell'interpellanza è di fare un po' di chiarezza. Tra
le altre cose ci sono state anche le dimissioni di un Consigliere
d'amministrazione della COINCA e tutta la procedura ha il sapore
della contestazione.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P.-U.V.P.):
Alla prima domanda, cioè a
quale deliberazione fa riferimento la Giunta per l'approvazione
della spesa, rispondo dicendo che esiste la deliberazione di Giunta
n. 2314 del 13 aprile 1984, che prevede l'appalto per 5 miliardi e
116 milioni e fa riferimento alla precedente delibera di Giunta n.
8062 che riguardava l'impegno di 6 miliardi e 100 milioni per la
realizzazione dello stabilimento. Inoltre i lavori di riconversione
sono stati portati alla ratifica del Consiglio implicitamente
quando è stata portata l'approvazione della convenzione tra la
COINCA e la Regione e si tratta della delibera n. 909 che risale al
18 febbraio 1983.
Alla seconda domanda: "Con quale provvedimento amministrativo e
legislativo regionale è stata incaricata la COINCA di procedere
all'appalto delle opere di ristrutturazione dello stabilimento",
rispondo dicendo che non esiste alcun atto deliberativo che
autorizzi la COINCA ad appaltare le opere di ristrutturazione.
Per quanto riguarda la terza domanda: "Per quali importi a base
d'asta sono state indette le gare del 19 e del 28 novembre", devo
dire che sono state indette sulla base di informazioni che abbiamo
avuto sul progetto esecutivo e sul computo metrico senza stabilire
un importo a base d'asta.
Nella quarta domanda si chiede quali sono le norme procedurali
applicate e previste dalla legislazione in materia. Quando un
appalto supera la cifra di 1 miliardo deve sottostare alle norme
C.E.E..
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Si tratta di una procedura molto
discutibile.
La delibera 2314 è stata adottata dalla Giunta perchè approvata
con la convenzione n. 909 del 18 febbraio 1983, ma nella
Convenzione l'unica cifra è quella di un miliardo e quattrocento
milioni. Se è vero che la Giunta può deliberare per certi importi
in base a deleghe del Consiglio, io arrivo fino a due miliardi e
quattrocento milioni. Oltre questa cifra la Giunta deve sottoporre
la delibera al Consiglio, perchè non credo che possa deliberare per
importi superiori. Evidentemente la risposta su questo punto non mi
soddisfa e conferma i dubbi sulla legittimità di questa delibera.
Se il Coordinamento l'ha vistata la Giunta potrà andare avanti,
però a noi non risulta che ci sia l'autorizzazione da parte del
Consiglio. Prendiamo atto che la COINCA ha appaltato opere per la
Regione senza averne titoli, ma solo in base a dei conti.
La risposta dimostra che è un affare poco chiaro. Noi vorremmo
invitare la Giunta ad essere più chiara perchè su una questione di
miliardi la non chiarezza o le zone d'ombra si possono prestare a
tutte le interpretazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK