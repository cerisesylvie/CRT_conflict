Consiglio Regionale della Valle d'Aosta - Oggetto del Consiglio n. 3020 del 22 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3020 del 22 novembre 2017 - Resoconto
OGGETTO N. 3020/XIV - Reiezione della mozione di sfiducia nei
confronti dell'Assessore regionale all'istruzione e cultura, Emily
Rini.
Rosset (Presidente) -
Con 19 Consiglieri presenti
possiamo riprendere i lavori. Ha chiesto la parola il collega
Cognetta, ne ha facoltà.
Cognetta (M5S) -
Volevo sapere se continuavamo la
discussione del punto visto che manca l'Assessore. Siete voi che
dovete garantire la presenza. L'opposizione è presente, sono qua,
vorrei continuare a discutere del punto, quindi, se è possibile,
almeno chiamare l'Assessore interessato... che dite? Quando arriva,
me lo fate sapere.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Mi sembrava giusto aspettare per parlare
con la diretta interessata sennò non aveva senso fare un discorso
senza poi dare la possibilità di replica al soggetto
dell'argomento.
Assessore Rini, vorrei fare un paio di punti di premessa
rispetto a questa mozione: il primo riguarda l'argomento da un
punto di vista tecnico. Lei ha voluto parlare per prima, sa meglio
di me che la sua è una scelta del tutto personale, poteva parlare
tranquillamente anche dopo, è stato strano questo fatto che ha
voluto scusarsi subito, opporre delle scuse che di fatto, secondo
me, non erano dovute. Quello che manca in merito a questa mozione
sa che cos'è? Preciso che sto parlando da un punto di vista del
tutto personale. Quello che manca è l'analisi del suo operato come
Assessore all'istruzione e cultura. Io ricordo benissimo il luglio
2016 quando lei, con un colpo di mano, ha fatto passare di fatto
quella che lei chiamava la "Buona scuola", quella che poi si è
trasformata nelle
adaptation
, o comunque la parte peggiore
di quella che poi era chiamata
adaptation
. Per me doveva
andare a casa già lì, non c'era bisogno di aggiungere questo
passaggio. Quando lei ha detto: "io ho un'unica colpa che mi
possono attribuirmi i firmatari...", no, io di colpe, da un punto
di vista politico, gliene attribuisco tutta una serie. Questo è
solo l'ultimo atto di tutte quante le colpe che le si possono
attribuire da un punto di vista politico. Ricordo benissimo che in
quell'occasione abbiamo parlato del fatto che c'erano degli
insegnanti di educazione tecnica che sarebbero rimasti a casa, che
non avrebbero più avuto il posto di lavoro e lei si era impegnata -
lo ricordo molto bene - a trovare una soluzione, abbiamo votato una
risoluzione in quest'aula per questo, e poi questi insegnanti
invece sono rimasti a casa. Leggere oggi che in qualche maniera
bisognava trovare un posto di lavoro ad un suo ex congiunto quindi
stride un po' con il fatto che ha lasciato a casa un po' di
insegnanti. Magari avrebbe fatto comodo anche a loro trovare un
lavoro, ma loro, ahimè, sono sfortunati, hanno sposato la persona
sbagliata e quindi sono rimasti senza lavoro.
Aver assistito questa mattina a "lui è peggio di me" per quattro
ore devo ammettere che non è stato il massimo, ma d'altronde spesso
è difficile - ho notato - parlare in quest'aula di questioni
puramente politiche, perché si mischia troppo una cosa con l'altra.
Io però vorrei con lei, come al solito, fare un ragionamento, come
cerco di fare ogni volta che propongo qualcosa in aula, non sempre,
diciamo nella maggior parte dei casi. Prima però parliamo di una
cosa: è vero che la questione fosse risaputa all'interno di
quest'aula, è un po' che si sa, non c'era bisogno dell'evidenza
giudiziaria, non dico la questione riferita a Cuomo, quanto al
fatto di CVA, o perlomeno io la conoscevo. Alla fine era tutto
quanto ricondotto ad una questione di pura raccomandazione: io
raccomando una persona che conosco, la piazzo da qualche parte...
quante raccomandazioni sono state fatte in quest'aula da Assessori,
ex Assessori, nuovi Assessori, vecchi Assessori? Decine e decine,
secondo me. Io credo che tra tutti i partiti l'Union Valdôtaine ha
il merito più grosso di essere la più grande agenzia di
collocamento della Valle d'Aosta ed è un merito che gli va
riconosciuto negli anni. Spero che non me ne vogliate per questo,
non c'è niente di male a dire una cosa del genere, perché è vera:
lo fate nelle partecipate, lo fate con i dipendenti, l'avete fatto
in passato magari anche nella pubblica amministrazione, magari
assumendo persone con contratti di tipo privatistico, magari
facendo tutta quanta una serie di possibilità (che c'erano) e che
voi avete gestito in maniera del tutto evidente. Quando si diceva
che questo non era giusto, lo diceva poi una parte, più che altro
si lamentava perché non aveva la possibilità di entrare.
Un altro fatto che lei ha evidenziato è che questa è una delle
troppe brutte pagine della politica valdostana di questi ultimi
tempi. Io credo che non siamo neanche alla quarta di copertina
rispetto a quello che deve venire fuori. Converrà con me che siamo
all'inizio dell'inizio e, se non converrà con me, vedrà che i fatti
tra poco mi daranno ragione, quindi queste sono ancora quisquilie,
tutte quelle che sono uscite finora sono quisquilie. Ci sono
questioni, da un punto di vista economico, enormemente più alte che
sono state portate all'attenzione dei
media
e di altri
palazzi per le quali prima o poi bisognerà trovare un riscontro, o
vedere se ci sarà un riscontro, quindi quelle stupidaggini -
passatemi il termine - sono ancora poca roba. Così come lo stupore
che continuo a vedere in alcune persone mi suona un po' falso, devo
ammetterlo; noi, poverini, dal 2008 raccontavamo certe cose,
dopodiché stupirsi oggi - sono passati dieci anni quasi - è
perlomeno assurdo. Qualcuno dirà che non c'era l'evidenza, qui su
questo foglio si racconta di un'evidenza reale, almeno a quanto
dice questo foglio, preso in parte da quello che viene dai palazzi
di giustizia. Non c'è niente di nuovo quindi, così come per alcune
frasi riportate dal GIP o dal giudice - adesso non vorrei sbagliare
- non c'è niente di strano, si sanno benissimo.
Tutto questo per dire cosa? Lei nella sua introduzione ha detto
che, quando sarà il momento, se mai avverrà questo momento, lei
farà un passo indietro, e ci mancherebbe! Onore al merito, però
giustamente lei dovrebbe anche fare un esame politico di quello che
ha fatto, perché è questo che si dimentica. Lei, come Assessore
all'istruzione e cultura, dovrebbe chiedersi se si è comportata in
maniera corretta. Noi riteniamo di no, io ritengo di no per i
motivi che le ho spiegato prima e per ciò che è accaduto, perché
questa è una delle possibilità. Comincio a dirmi: chissà quante
altre volte ha potuto fare una cosa del genere, lei o chi per lei.
Non voglio fare un processo alle intenzioni, ma il sistema di cui
lei fa parte, di cui lei è un esponente molto autorevole è un
sistema che di fatto è fatto apposta per aiutare qualcuno a
discapito di qualcun altro.
Anche la famosa legge n. 20 che si è citata stamattina, quella
che in qualche modo doveva dare la trasparenza alle assunzioni, fa
acqua da tutte le parti, lo sappiamo tutti. Ne farete una modifica
ulteriore, ma di per sé non funziona, non garantisce assolutamente
nulla e non toglie la possibilità di fare questi giochetti che sono
scritti su questo foglio.
Vede, Assessore, al di là delle questioni personali, faccia un
ragionamento politico. Se veramente lei vuole rappresentare il
nuovo rispetto al partito nel quale è, magari è giunta l'occasione,
è il momento giusto per far vedere che è leggermente diversa.
Nessuno qui le sta dicendo di non fare più il Consigliere - non lo
si direbbe di nessuno in quest'aula - ma l'Assessore, potrebbe
tranquillamente farsi da parte, fare spazio ad un suo collega,
magari a chi c'era prima di lei - se non sbaglio, il collega Farcoz
- oppure dà l'
interim
al Presidente Viérin che ha già fatto
l'Assessore all'istruzione e cultura, quindi sicuramente
riuscirebbe a farlo e per quattro mesi farebbe anche una bella
figura, perché poi a marzo al massimo avremo finito. Questo le
permetterebbe, e anche al partito che rappresenta in parte, di fare
un passo avanti, di dire: "abbiamo voglia di migliorare e di far
vedere che noi in qualche modo cerchiamo di porre rimedio a ciò che
facciamo visto che abbiamo fatto degli errori, siamo inciampati
sulle questioni", poi capisco che era un sistema consolidato, però
adesso il sistema non sta più in piedi, il sistema è finito...
dovrebbe essere finito. Lei ci rifletta un momento, nelle sue scuse
iniziali ha messo in mezzo la famiglia, ma tutti qui abbiamo
famiglia, tutti quanti, quando usciamo sui giornali, abbiamo dei
genitori, dei figli, dei parenti, fa parte delle regole del gioco,
lo sappiamo! C'è poi chi si comporta bene e chi si comporta meno
bene; chi scrive in un modo e chi scrive meno in un modo; chi
ragiona sui
social
, chi non ragiona sui social, ma questo,
Assessore, vale per tutti, non vale soltanto contro di lei,
capisce? In questi quattro anni e mezzo vale per tutti. Se vuole,
le porto tanto così di fogli di quello che hanno detto di me, lo
metto lì e vediamo, e non ho fatto l'Assessore, figuriamoci! Giusto
per fare un esempio. Qui non parlano male solo di chi non c'è, per
tutti gli altri non c'è problema. Ci rifletta.
Presidente -
Ricordo che siamo in discussione generale,
ci sono altri interventi? Chiedo ancora una volta: ci sono
richieste di intervento? Se non ce ne sono, dichiaro chiusa la
discussione generale. Ha chiesto la parola il collega Restano, ne
ha facoltà.
Restano (AC-SA-PNV) -
Mi sembra doveroso spendere due
parole e ricordare ai colleghi, ma soprattutto alle persone che ci
stanno ad ascoltare come mai siamo giunti a questa mozione. Siamo
arrivati oggi a discutere questa mozione perché durante lo scorso
Consiglio la maggioranza non ha voluto votare una risoluzione per
iscrivere questo dibattito all'ordine del giorno. Si è trattato
forse di un caso senza precedenti nel corso di questa legislatura,
ne ricordo solo uno. Infatti per iscrivere una risoluzione, ci
vogliono 24 voti ed è vero che durante questi 54 mesi di
legislatura solo per sette mesi circa la maggioranza era
numericamente composta da un numero superiore ai 24 Consiglieri ed
era quindi in grado di determinare autonomamente l'iscrizione o
meno in aula di una risoluzione. Ne deriva, quindi, che quando si
sono iscritte risoluzioni per confrontarsi sull'operato di un
Assessore, del Presidente, oppure su altri temi, lo si è sempre
fatto con il voto della maggioranza e della minoranza del momento,
o di parte della maggioranza del momento.
Non iscrivere la risoluzione riferita alla collega Rini è stato
interpretato da parte nostra, ma anche da parte di chi ascoltava in
quel momento un po' come un arroccarsi all'interno delle mura di un
fortino, come un tentativo di sottrarsi al confronto, ancora di più
il sottrarsi ad un libero confronto democratico, un comportamento
strano per chi si definisce appartenente ad un movimento che pone
alla base del proprio agire il confronto con la popolazione. Ma
cosa si voleva ottenere con questa risoluzione? Un invito a
sospendere le deleghe dell'Assessore in attesa di chiarimenti,
un'iniziativa - com'è stato ricordato - non codificata dal
Regolamento del Consiglio. Proprio intervenendo per non andare alla
discussione di questa risoluzione, un rappresentante della
maggioranza (il collega Marguerettaz) è riuscito a fornire il
meglio del proprio repertorio teatrale inizialmente indossando il
camice dello psicologo, del medico cercando di leggere nel pensiero
dei firmatari la risoluzione e comprendendo - a suo dire - quali
erano le reali intenzioni che si celavano dietro il documento
presentato, immediatamente dopo indossando la veste dell'avvocato e
arringando in difesa della collega, infine vestendo la veste del
giudice, con tanto di libero convincimento, che ha portato alla
sentenza: "si è trattato di sciacallaggio politico", oggi aggiungo:
"in vicinanza degli appuntamenti elettorali", l'ho sentito in
un'intervista rilasciata poco fa. Evidentemente ha la memoria
corta, collega... come ho detto prima, in passato più volte la
maggioranza di turno ha accettato di discutere risoluzioni di
questo tipo, esponendosi al dibattito e all'esito della risoluzione
non sempre favorevole; forse, nel rispetto dei ruoli, ha fatto
finta di non capire, di leggere male. La solerzia però ad
intervenire ha ottenuto sicuramente il risultato di enfatizzare la
situazione, di immobilizzarla per 15 giorni, creando di fatto un
danno alla collega Rini, forse voluto, forse non voluto.
Torniamo però alla vicenda, ai fatti, premettendo doverosamente
che qua non ci si deve inoltrare nel campo giudiziario. Noi
dobbiamo parlare - com'è stato già detto da qualcuno - di
immoralità, di etica politica, di etica sociale, soprattutto se
riferita ad un ruolo particolare: quello che riveste la collega,
che è la responsabile dell'educazione, della formazione dei
giovani. Con tutte queste situazioni, con tutte queste
contraddizioni emerse in questi giorni in generale io mi chiedo
qual è il messaggio che abbiamo trasmesso ai giovani valdostani. Io
credo che non sia tanto un problema nostro, ma che sia un problema
della persona interessata e per questo apprezziamo la disponibilità
a dare le dimissioni, anche sperando in una conclusione rapida
degli accertamenti, magari prima delle prossime elezioni, poi
sappiamo come vanno queste cose, che comunque - ribadisco - a noi
non competono. Sottolineo però che, quando ebbi modo di lasciare il
gruppo dell'Union Valdôtaine, avevo espressamente, chiaramente
evidenziato come la politica unionista fosse inceppata, in parte
compromessa, i fatti di cui abbiamo discusso in questa giornata in
parte lo dimostrano. È chiaro che non posso esimermi dal
sottolineare che il tentativo di favorire parenti e affini
politicamente assume i contorni di un tradimento nei confronti
degli elettori valdostani, nei confronti degli elettori unionisti e
in particolar modo - permettetemi di pensarlo - nei confronti di
tutti gli elettori in cerca di lavoro.
Mi permetto anche di fare, collega, una battuta. Ritornando a
quell'ipotetico film di cui abbiamo parlato alcuni Consigli fa,
dove lei mi definì di certo non un protagonista, ma un semplice
comprimario, le dico che oggi lei è coprotagonista, ma mi permetta
un giudizio: in negativo! Questo non fa onore a nessuno di noi. Noi
dobbiamo pensare a degli esempi positivi della politica, dobbiamo
trasmettere degli esempi positivi e oggi non lo stiamo facendo.
In conclusione permettetemi di dire, visto che siamo vicini al
Natale, che in alcuni casi siamo come delle stelle comete: lasciamo
una scia e a volte si risale, attraverso questa scia, ai
virtuosismi di ognuno di noi, un po' gli interessi personali di
ognuno di noi... cerchiamo di evitarlo.
Presidente -
Ha chiesto la parola il Consigliere
Padovani, ne ha facoltà.
Padovani (GM) -
All'inizio di questo mio intervento
vorrei leggere alcuni stralci di un articolo apparso sulle pagine
valdostane di un noto quotidiano, che dice: "l'inchiesta scoppiata
la settimana scorsa ha portato agli arresti domiciliari di due
big
locali: un dirigente sospeso dalla cassaforte della
Regione (la Finaosta) e per anni a capo del Forte di Bard e il
patron
di una società di distribuzione alimentare - aggiungo
io: nota fornitrice di alcune partecipate della Regione - che è già
stato colpito lo scorso gennaio dall'inchiesta che ha portato
all'arresto anche di un PM valdostano. Quanto alle carte
dell'inchiesta - e qui arriva alla questione che, Assessore, la
riguarda: la riguarda personalmente, so che non è indagata, non
vorrei essere frainteso - dice sempre l'articolo - a offrire lavoro
all'ex marito dell'Assessore, il quale poi ha rifiutato, sarebbe
stato lo stesso Cuomo. Rollandin in questa indagine, invece, è
coinvolto direttamente, inserito nel registro degli indagati con
l'accusa di concorso in corruzione - ennesima tegola per l'Augusto
- nei mesi precedenti l'ex Presidente della Regione ha ricevuto un
avviso di garanzia nell'inchiesta sulla costruzione di un vallo
anti-frana a Courmayeur, con l'accusa di concorso in truffa. Poi
c'è un'indagine sugli emolumenti del Presidente di Finaosta.
Rollandin si trova accusato di turbata libertà di procedimento di
scelta di contrarre insieme al Presidente della finanziaria e
all'Assessore regionale - ex ormai - alle finanze Ego Perron", per
quest'ultimo parla della condanna appena subita, insieme agli ex
vertici della banca. Dice poi: "Perron, tra l'altro, è indagato
insieme agli ex amministratori della Casa da gioco anche in
un'inchiesta che ipotizza bilanci falsificati al Casinò. Casinò che
poi è sotto la lente della Corte dei conti, che a giugno ha chiesto
140 milioni di euro a titolo di danno erariale". Insomma, fa una
sintesi, un riassunto della situazione che sta vivendo la politica
valdostana, un sistema della politica valdostana che mi pare
francamente dia un'immagine pessima di tutta politica.
Vede, Assessore Rini, è vero, quello che l'ha portata nell'aula
di quel tribunale è un suo fatto privatissimo e fa benissimo a
volerne custodire la
privacy
, io sono totalmente d'accordo
con lei, quello è un fatto assolutamente privato. Io francamente
trovo però che se è vero quello che leggiamo dagli articoli di
giornale - che poi citerò, perché citano virgolettando
evidentemente alcuni stralci dell'ordinanza sull'ultima inchiesta -
che c'era questo noto fornitore di partecipate valdostane che, per
motivi che gli stessi PM dicono che sono ancora da indagare,
offriva, pur non avendone bisogno, lavoro al suo ex marito... io
penso che lei questa mattina abbia fatto un intervento che dice
tutto e dice niente, anche questa mattina ha detto: "quando potrò,
dirò". Io spero che, quando lei potrà, dirà e che ci spiegherà
quello che compare su un noto sito di informazione valdostano, un
quotidiano
on line
valdostano che virgoletta una sua
dichiarazione resa che per me è di assoluta rilevanza politica:
"sono rimasta colpita da cittadina dal fatto che ci fossero
rapporti quanto meno inopportuni tra un imprenditore ed enti
pubblici. Ho fatto anche presente a Rollandin l'inopportunità di
certi comportamenti di Accornero, ma su questo Rollandin era
irremovibile perché aveva un'opinione ottima di Accornero, una
totale fiducia in lui e non accettava minimamente che lo si
mettesse in discussione". Questo mi pare di assoluta rilevanza
politica.
È vero, noi qui non siamo a fare processi, non è il nostro
lavoro, neanch'io mi permetterei mai di entrare in questioni
private, però ci sono degli aspetti che - come lei ben sa - nella
vita di un politico, o di chi fa politica attiva nelle
istituzioni... il confine tra privato e politico è molto labile e
se è vero, com'è vero, che c'è una parte di questione che è
privata, francamente quella che abbiamo anche scritto nella mozione
di sfiducia a me sembra tutto meno che privata. Indagine che sta
coinvolgendo anche... leggevo in un comunicato stampa di un
movimento di qualche giorno fa, che in sostanza adesso mette in
discussione alcuni accordi presi prima della nascita di questa
maggioranza, per essere più espliciti: un comunicato dell'UVP che
mette in discussione quello che - noi apprendiamo sempre dai
giornali - era l'accordo sulla Presidenza del Consiglio. Ora, io
trovo francamente incomprensibile come la questione della
Presidenza del Consiglio, che è questione di tutto il Consiglio,
non soltanto della maggioranza, possa essere gestita e concordata
tra neanche tutta la maggioranza, ma tra due movimenti della
maggioranza e non discussa con tutto il Consiglio, o perlomeno con
tutta la maggioranza, perché, da quello che si è capito, almeno da
quello che ho letto, questo è stato tra due movimenti. È vero
quindi che le indagini riguardano la Magistratura, ma è anche vero
che le indagini sulla politica sono in gran parte anche un fatto
politico e quindi devono essere discusse qua dentro, e possono
anche avere degli effetti su quello che succede qui dentro.
Ripeto: io so che lei ad oggi non è indagata, io sono un
garantista oltre ogni limite, però capisce che quello che viene
fuori da questa vicenda è tutto meno che privato, perché io non
credo che questa persona stia in tutte le aule di tribunale a
proporre contratti a persone che divorziano. In più, non è una
persona qualunque, ma era, o è, un fornitore di partecipate
pubbliche e di eventi pubblici organizzati dalla pubblica
Amministrazione regionale, quale il
4K
. Quello che le si
chiede quindi non è nient'altro che, come diceva prima il collega
Cognetta, un atto, un segnale che anche nell'UV - come lei vorrebbe
far vedere, vorrebbe portare - c'è un rinnovamento nei
comportamenti e negli atti che si prendono in conseguenza di quello
che sta uscendo in questi giorni, che rovina l'immagine della Valle
d'Aosta e della politica tutta.
Presidente -
Ci sono altri interventi? Ha chiesto la
parola la Vicepresidente Morelli, ne ha facoltà.
Morelli (ALPE) -
Cercherò di non dilungarmi troppo su
questa questione, ma di esporre alcuni concetti chiari. Collega
Rini, io credo che il suo intervento di questa mattina, ancorché
apprezzabile nell'intento, giunga un po' tardivo, perché la mozione
di sfiducia che abbiamo presentato ha delle ragioni precise: giunge
in conseguenza ad un comportamento omissivo da parte sua, da parte
della sua maggioranza riguardo ad un
question time
che
abbiamo presentato nella scorsa seduta e ad una risoluzione
rispetto alle quali da parte vostra vi è stato un secco "no", senza
ragioni. Ora, è assolutamente comprensibile la difficoltà, la
reticenza, l'imbarazzo di intervenire su questioni personali, su
questioni familiari. Credo che capiamo tutti questo, però non è
comprensibile il suo rifiuto (e quello della maggioranza) di
rispondere ad un question time con cui le si chiedeva di fare
chiarezza rispetto ad una vicenda di dominio pubblico; un question
time che, se affrontato con la dovuta cautela, comprensibile, le
avrebbe consentito di spiegare la sua posizione in una vicenda che
- ricordiamolo - il giudice definisce "invero inquietante". Da
quanto riportato dagli organi di informazione - perché su questo
noi ci siamo basati in questo periodo, e le dobbiamo dire che le
notizie sono state abbondanti, quotidiane - si delinea "un tessuto
corruttivo particolarmente significativo e variegato", ma nella
quale la collega Rini - e questo sempre a detta degli organi di
informazione, ma lo ha confermato lei stessa - non è coinvolta in
quanto indagata ma come persona sentita dalla Procura. È legittimo
quindi chiedersi perché fosse così difficile in questa situazione
rispondere ad una domanda, tutto sommato, abbastanza semplice.
Collega Rini, se è stata una decisione della maggioranza, o del suo
gruppo e non sua, ma una decisione a cui forse lei si è adeguata,
sappia che non le hanno reso un servizio. Molto probabilmente se
lei avesse risposto nei termini che riteneva più opportuni, la cosa
sarebbe finita lì, non saremmo oggi qui a discutere così
diffusamente, invece rifiutandovi di rispondere, impedendo
addirittura l'ammissione dell'interrogazione - qualcuno diceva
fatto mai avvenuto in questa legislatura, sicuramente un fatto
assolutamente raro - avete peggiorato nettamente la situazione,
perché con il rifiuto avete dato adito a sospetti in merito a
questioni inquietanti che attengono alla sfera pubblica, oltre che
alla sfera privata, è stato come se si volesse nascondere qualcosa,
con il vostro rifiuto avete alimentato i sospetti. Da parte nostra
non vi era tanto la volontà di tenderle un'imboscata - che peraltro
politicamente, visti i tempi, ci sta - quanto piuttosto la
necessità che venissero sgombrati dei dubbi relativi ad una
vicenda, privata sì, ma che, accostata a ciò che sta emergendo,
rischia di assumere delle tinte ben più fosche rispetto a quelle
che forse effettivamente esistono. Lei ha perso un'occasione nello
scorso Consiglio e le ripeto: se è stata indotta o consigliata da
qualcuno ad agire come ha agito, si chieda se chi l'ha consigliata
ha voluto proteggere lei e la sua famiglia, o se non avesse
piuttosto degli intenti meno nobili.
Rimane il fatto che lei è sempre in tempo a prendere, direi in
modo chiaro e definitivo, le distanze da quel sistema, che, a
quanto hanno riportato sempre gli organi di informazione, lei in
fondo neanche tanto velatamente ha denunciato. Non ho trovato nella
rassegna stampa (ponderosa) il passaggio in cui lei dice di aver
parlato con il collega Rollandin e di averlo voluto mettere in
guardia in merito ad un comportamento di Accornero che
evidentemente lei non riteneva consono. Mi pare che questa sia una
denuncia neanche troppo velata, è qualcosa di importante che è
emerso, non sappiamo se questo corrisponda ad una presa di distanza
politica, ma questo penso che lo vedremo.
Questa mozione di sfiducia oggi per noi è cosa dovuta, è la
conseguenza del suo comportamento omissivo, ma è anche una misura
improntata alla prudenza, perché se è vero che lei non è indagata,
è altrettanto vero però che il giudice delle indagini preliminari
ha affermato: "sicuramente l'intervento di Gerardo Cuomo e
l'offerta che ha fatto di un contratto di lavoro all'ex marito
dell'Assessore Emily Rini sono circostanze meritevoli di successivo
approfondimento". Pertanto, lo prenda come un invito in via
cautelare, a tutela del buon nome della Regione, a tutela
dell'Assessorato che sta reggendo, ma in fondo anche a tutela sua
personale, perché dall'inchiesta stanno emergendo affermazioni
estremamente inquietanti, tra cui quella che dice: "l'avvenuto
cambio di maggioranza regionale ha permesso al partito di Rollandin
(Union Valdôtaine) di ritornare in maggioranza, il che potrebbe
favorire la posizione di Accornero all'interno della compagine
regionale e delle società partecipate della Regione". Non so come
voi interpretiate questa frase, io cerco di interpretarla come ad
individuare nella presenza dell'Union Valdôtaine in maggioranza la
possibilità di un terreno favorevole alla replica dei comportamenti
illeciti che vengono denunciati dall'inchiesta. Sarebbe
interessante conoscere l'interpretazione di chi siede in
maggioranza assieme a questa Union Valdôtaine. È una cosa che credo
faccia un po' rabbrividire tutti, in particolare, credo che faccia
rabbrividire anche gli unionisti, tant'è che qualcuno ha preso
anche posizione in modo molto chiaro. L'abbiamo letto dai giornali:
"la cosa che mi ha fatto più male, da unionista, è stato un
passaggio fatto dal GIP nell'ordinanza di custodia cautelare,
laddove si parla di un'accelerazione dell'attività investigativa e
di chiusura delle indagini dopo il ritorno in maggioranza
dell'Union Valdôtaine. L'equazione che ne deriva è disarmante per
il nostro movimento al di là delle persone che risultano coinvolte
nel caso specifico, ancora più disarmante è che qualcuno al vertice
continua a parlare di complotto contro il nostro movimento". Questo
non l'ho detto io, lo dice un unionista e quello che dobbiamo
augurarci, è che all'interno dell'Union Valdôtaine ci sia una presa
di posizione, ci sia la voglia di andare fino in fondo per cercare
di ridare un'altra prospettiva a questa Regione e forse lei,
collega Rini, può aver dato una mano in questo senso.
Presidente -
Ha chiesto la parola il collega Norbiato, ne
ha facoltà.
Norbiato (AC-SA-PNV) -
Ho tirato giù anch'io una
relazione iniziando a citare alcune notizie conseguenti
all'ordinanza, ma, visto che hanno già i miei colleghi più volte
citato le varie notizie ANSA uscite dal 7 fino all'8, 9 novembre,
non volevo entrare nel merito di queste dichiarazioni e non entro
neanche nei dettagli per quanto riguarda la vicenda legata alla
nostra partecipata CVA. Carlo Norbiato si è sempre distinto per una
politica nobile. A questo punto mi permetta però, Assessore Rini,
nonché
importante membre de droit de la section Aoste-Ville
- sezione dove ho militato a lungo, sezione che non ha perso
occasione nel marzo scorso nel dettarmi norme comportamentali - di
ricordarle e farla di riflettere in merito alla parte finale del
comunicato stampa del 16 marzo scorso che tale sezione mi indirizzò
e che testualmente recita: "auspica che gli eletti nelle liste
dell'Union Valdôtaine siano leali ai valori del movimento, ma
soprattutto alla volontà degli elettrici e degli elettori,
anteponendo ciò ai loro meri interessi personali o, peggio ancora,
agli interessi di qualcuno a loro vicino", questo mi era stato
detto. A questo punto, poiché a buon'intenditrice poche parole,
lascio alla sua intelligenza e al suo
savoir-faire
le
conclusioni dell'intera vicenda.
Presidente -
Ha chiesto la parola il Consigliere Bertin,
ne ha facoltà.
Bertin (GM) -
"Un tessuto corruttivo particolarmente
diffuso e variegato" così il PM definisce l'inchiesta che da tempo
riempie le prime pagine dei giornali locali. Non si può dire di
essere stupiti di questo, indignati sì, ma stupiti no. Ne esce un
quadro desolante al di là delle responsabilità penali che verranno
poi definite in seguito, la politica dovrebbe prendere le distanze
in qualche modo, dare un segnale e questo in questa mozione è un
invito all'Assessore Rini a dare un segnale, la politica dovrebbe
dare un segnale. Quello che sta succedendo è grave e chi ha delle
responsabilità dovrebbe in qualche modo dare un segnale rivolto
anche all'opinione pubblica. Questa vicenda, tutte le questioni
giudiziarie in questi giorni nascono da un'indagine della DDA di
Torino sulla 'ndrangheta in Valle d'Aosta. Dalle intercettazioni
fatte in base a questa indagine partono diversi filoni d'inchiesta
e buona parte di quello che sta emergendo in questi giorni, in
questi mesi (quest'anno oramai) parte da lì: da questa indagine
sulla presenza della 'ndrangheta in Valle d'Aosta. In particolare,
uno dei personaggi più importanti era Giuseppe Nirta, da lì poi
nasce l'indagine Longarini-Cuomo dei contatti continui con
l'imprenditore del caseificio valdostano - peraltro ricordo che
Giuseppe Nirta nella primavera scorsa è stato ucciso in Spagna da
un commando mafioso -, da lì nascono poi diverse inchieste: una
legata a Cuomo, l'altra al caso BCC, eccetera. Si evidenziano, tra
l'altro, degli intrecci nei quali, secondo gli inquirenti, Cuomo
(l'imprenditore del caseificio valdostano) si trova in un incrocio
di rapporti tra funzionari di partecipate, politici, nel caso
specifico anche frequentazioni pericolose, nonché magistrati.
Certamente una situazione inquietante che, quando si leggono le
ordinanze varie emesse dai tribunali, non lascia indifferenti...
come dire? un quadro, oltre che desolante, anche inquietante.
Tra l'altro, emerge - l'abbiamo visto in quest'ultima inchiesta
riguardante in particolar modo Cuomo e Accornero - un diffuso voto
di scambio non tanto in termini penali, ma in termini generali, nei
quali si vede l'imprenditore in questione che sostiene
elettoralmente candidati al Comune di Aosta e altri scambi di
favori e di voti anche da varie situazioni. Al di là delle
responsabilità penali che verranno in seguito definite, se ci
saranno, emerge comunque un quadro nel quale il voto di scambio,
inteso in senso generale, è diventato sistema. Questo Consiglio ha
avuto occasione qualche mese fa di mettere un freno a questo,
introducendo la preferenza unica, che è l'unico modo per rendere il
voto pulito, per depotenziare chi ha delle capacità corruttive e
condizionanti in termini negativi, perché con tre preferenze si può
cercare di aumentare il peso di chi fa questi giochi, mentre i
cittadini normali ovviamente hanno soltanto un voto e basta. Questa
è stata un'occasione persa per rendere il sistema più pulito, per
introdurre quei cambiamenti strutturali che necessitano al "sistema
Valle d'Aosta", poiché le tre preferenze sono un meccanismo che
alimenta questo sistema, è stata un'occasione persa per la quale
dovremmo pentirci. Oggi emergono queste cose, ma qualcosa bisognerà
pur fare poiché non si può assistere indignandosi e basta a quanto
sta succedendo! Il quadro era magari conosciuto, ma oggi è scritto
nelle ordinanze e certamente l'effetto anche nell'opinione pubblica
è evidente. Questa mozione di sfiducia era l'occasione per dare un
segnale rivolto all'Assessore Rini, io spero che questo segnale
arrivi: un invito a dimettersi come segnale che la politica in
qualche modo reagisce, altrimenti sarà un'altra occasione
persa.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Non è mai molto appassionante parlare di
problematiche che riguardano in parte la sfera personale delle
persone. Io ho ascoltato attentamente quello che ha detto
l'Assessore Rini: l'ho ascoltato perché, facendo parte della
Conferenza dei Capigruppo, ho accettato che lei intervenisse prima
della presentazione della mozione di sfiducia, perché in tutta
sincerità io pensavo che lei in quest'aula annunciasse con
un
coup de théâtre
un piccolo ripensamento, non è stato così.
Abbiamo ascoltato e io parto dall'ultima considerazione che lei
ha fatto, cioè che lei non è coinvolta penalmente in questa
vicenda, io gliene do atto e condivido una buona parte di quanto
lei ha detto. Come non essere d'accordo che questo è un periodo
complesso per la politica valdostana? E come non condividere che da
questa vicenda quello che dovrebbe nascere, quello che dovrebbe
uscire è un'immagine della nostra bella regione, come lei l'ha
chiamata? Come non condividere che comunque un eletto ha oneri e
onori di rappresentare i cittadini valdostani? Ma tra gli oneri e
gli onori noi abbiamo l'onore di essere seduti in questo contesto,
questo è un grande onore legittimato da un voto popolare; abbiamo
anche alcuni doveri e i doveri sono quelli di dare un'immagine
della Valle d'Aosta che non è quella che si legge quotidianamente,
quella fa male a chi ha a cuore la Valle d'Aosta.
Lei ha anche usato un passaggio su cui non sono d'accordo,
perché lei ha detto che questa nostra mozione è legittima, ma
inopportuna. È legittima, io ritengo opportuna per questo momento,
ma voglio fare un ragionamento che provo a spiegare in
quest'Assemblea. È opportuna non legata alla persona, è legata al
momento, al contesto politico in cui siamo. Probabilmente lei sarà
il primo anello, quello che magari dovrà portare per primo le
conseguenze, ma deve rendersi conto, Assessore, che lei fa parte di
un sistema, noi facciamo parte di un sistema e lei in questo
sistema è uscito palese che ha chiesto favori e scorciatoie. È
così, perché quando si dice che comunque si interessa la politica
per trovare posti di lavoro e quant'altro, è un sistema per avere
scorciatoie: questo non è un bell'omaggio! Io le dico in tutta
sincerità, Assessore, lei non è penalmente coinvolta, ma quando lei
dice che comunque ha coinvolto l'allora Presidente... queste cose,
secondo me, non sono una bella immagine.
Assessore, lei in questo momento rappresenta il cittadino e
dovrebbe in parte avere le stesse opportunità, in quanto politico,
di un cittadino normale: è questo che è inspiegabile! Mi può
spiegare come un cittadino normale può permettersi di avere un
imprenditore che offre un posto di lavoro, di rinunciare e subito
dopo eventualmente avere l'opportunità di avere una soluzione B e
finire in una partecipata? È un problema che fa male a quella
classe di persone che non hanno lavoro, al cittadino comune: è
questo il problema! L'immagine che ne esce fuori è questa: di una
Valle d'Aosta a due velocità, di una Valle d'Aosta dove ci sono dei
percorsi che possono essere favoriti dalla politica, io non posso
credere che sia così! Quello che le si chiede, Assessore, è
esclusivamente di fare un piccolo passo indietro nella convinzione
che lei - e l'ho già ripetuto - dal punto di vista penale non sia
coinvolta, almeno glielo auguro, ma ce lo auguriamo tutti. La
politica in questo momento però ha bisogno di un passo indietro, ha
bisogno di fare chiarezza interna; anche se ci fosse solo il
sospetto, bisogna fare un passo indietro: è questo che le si
chiede!
Mi dispiace parlare di vicende personali, e con questo voglio
assolutamente chiuderla... perché, secondo me, chi ne porta le
conseguenze... e si vuole dare un segnale ad una politica malata.
Allora voglio fare un ragionamento, se è possibile, un po' più
ampio, io ho ascoltato anche chi è intervenuto, l'Assessore
Marguerettaz che parla di una minoranza che alimenta il sospetto,
non so se noi alimentiamo il sospetto, Assessore, probabilmente
chiediamo chiarezza, non alimentiamo il sospetto. Al sospetto forse
ha influito lei quando ha creato il
4K
, quando si è messo in
concorrenza con il privato, quando questa manifestazione è stata
gestita nel modo che più o meno sappiamo. Torno a dire che questo è
il sospetto che la politica mette in campo in questo momento e noi
chiediamo chiarezza. Abbiamo chiesto se era possibile fare
chiarezza sulle partecipate, che da più parti vengono dipinte come
un "momento" in cui contestualizzare consensi elettorali; io non ci
credo che sia così, ma dateci la possibilità di verificarlo!
Vengo a quella che, a mio parere, è la necessità in questo
momento di dare una svolta che sia chiara, una svolta che sia
comprensibile ai cittadini valdostani. Lei, Presidente Viérin, ha
parlato di inizio di populismo, io parlerei più che altro della
fine di un sistema, non è populismo provare a cambiare quella che
da più parti viene manifestata come una gestione poco chiara. Dico
questo perché in questi anni noi abbiamo sentito da più parti... io
sono stato uno di quelli che ha condiviso questo... io l'ho
chiamato sogno, dove, per arringare le folle, si prometteva
coerenza, determinazione; poi si sa che si nasce rivoluzionari e si
finisce conservatori, ma questo fa un po' parte della storia, si
parte leoni e si arriva pecore. Allora si cerca il sistema per far
digerire ai sostenitori dipingendo il percorso politico che ognuno
di noi ha fatto un percorso straordinario, un successo. Si
presentano dei progetti di cambiamento, dove si invoca il
cambiamento e la trasparenza, su questo non c'è ombra di dubbio e
ci si accorge che poi questo nuovo, moderno progetto si è presto
trasformato nella solita storia di "ho messo il sedere in
poltrona", ma ho usato un altro termine prima... e il cittadino
comune fatica a capire. Non si capisce più nulla, anche perché si è
sentito dire negli anni che... io sono stato tra quelli che ha
detto di essere contro il sistema politico-amministrativo,
"decidiamo di condurre una battaglia coraggiosa per una nuova
avventura, mai compromessi", però poi, come in tutte le più belle
storie politiche, contrordine: "entriamo dentro il sistema per
cambiarlo e dimostreremo lo stesso coraggio, avanti tutta...",
"coraggio, cambiamo di nuovo, basta con questo sistema che non
siamo riusciti a cambiare, dunque lo combattiamo e facciamo un
selfie
", per poi finire con avviso ai naviganti: "ci
torniamo dentro, ma, attenzione, il sistema l'abbiamo rotto e il
cambiamento è in corso". In tutto questo l'importante è crederci,
ma il difficile è farlo credere.
Al di là della questione riferita all'Assessore, che io penso
sia forse la cosa più marginale rispetto al contesto generale -
questo glielo voglio anche riconoscere - bisogna decidere una volta
per sempre se si vuole prendere la responsabilità di essere i
difensori e i guardiani del tappeto, della polvere e delle
macerie.
Finisco con un dato che dovrebbe quanto meno fare riflettere: ad
inizio legislatura tra persone che hanno dovuto abbandonare per
"Severino" e quant'altro, comunque persone che hanno avuto di che
difendersi nelle aule di giustizia nella Corte dei conti siamo a
livello di 22 Consiglieri su 35, se non sbaglio... 35 non è
corretto, perché poi sono subentrati altri... 22 nell'arco della
legislatura. Forse è davvero giunto il momento di sollevare quel
tappeto e di spiegare ai valdostani che nessuno ha diritto di avere
corsie preferenziali, scorciatoie o possibilità di avere dei posti
di lavoro in cambio di altre questioni: lo dico perché è
un'opportunità, forse una delle ultime che abbiamo e lo dico in
particolar modo a chi, come me, ha condiviso questo percorso nel
passato, a chi in questo momento è nelle stanze dei bottoni,
oppure, come nel caso del PD - mi dispiace dirlo -, è una
succursale del Governo.
Presidente -
Ha chiesto la parola il collega Segretario
Lanièce, ne ha facoltà.
Lanièce (EPAV) -
Questa è una legislatura che passerà
alla storia perché ne sono successe veramente di tutti i colori,
non ultima la vicenda in discussione oggi. Infatti non ricordo
nella storia di questo Consiglio regionale - e la mia memoria è
piuttosto buona - la discussione di una mozione di sfiducia nei
confronti di un Assessore che non soltanto non è condannato e
rinviato a giudizio, ma addirittura non è nemmeno indagato. Questo
lo affermo sulla base di quanto dichiarato dal Sostituto
Procuratore titolare delle indagini in corso, circostanza riportata
da tutti i
media
nelle scorse settimane, gli stessi che voi
dell'opposizione avete utilizzato come elemento di base, attraverso
i loro articoli, per scrivere la mozione di sfiducia verso
l'Assessore oggi in discussione. Questo è il primo elemento
contraddittorio che vorrei far emergere qui in aula, visto che si
discute una mozione di sfiducia nei confronti di una persona non
indagata, bensì informata sui fatti, quindi chiamata a suo tempo in
Procura come testimone di certi episodi: qualità di testimone che
ricopre tuttora per la Magistratura. Fatti che, tra l'altro,
rientrano nell'alveo di un procedimento penale in corso, non ancora
concluso: non spetta dunque a quest'Assise, all'interno della quale
si dovrebbe parlare solo di politica e amministrazione,
trasformarsi in una sorta di "faro inquirente". Le indagini
spettano sempre e solamente alla Magistratura e io, come tutti voi,
confido nel suo giusto operato. Una volta che la Procura completerà
i suoi approfondimenti, prenderemo atto delle sue conclusioni e ne
trarremo eventualmente le doverose conseguenze. D'altra parte,
abbiamo appena discusso il punto precedente, scaturito da una
sentenza di condanna di primo grado pronunciata da un giudice nei
confronti del collega Perron, il quale, con senso di responsabilità
politico, istituzionale e personale, ha immediatamente,
puntualmente e correttamente rassegnato le dimissioni dall'incarico
assessorile. Conoscendo la collega Rini, sono certo che lei - come
d'altronde ha appena ribadito in aula -, anche in presenza soltanto
di un suo eventuale coinvolgimento penale, non esiterà a fare
conseguentemente un passo indietro, fermo restando il fatto che -
lo ribadisco per l'ennesima volta, anche a beneficio di chi ci sta
ascoltando - la collega Rini non è nemmeno indagata.
Il secondo elemento di contradizione che vorrei far rilevare è
che la richiesta di sfiducia all'Assessore è stata sottoscritta
dalle stesse persone che sette mesi fa hanno appoggiato la nascita
di un nuovo Governo all'interno del quale era stato nominato un
Assessore che non solo era stato indagato, e successivamente
rinviato a giudizio, ma che poi era stato addirittura condannato in
secondo grado per un reato legato ad un utilizzo non corretto di
fondi pubblici - collega a cui auguro ovviamente in Cassazione di
dimostrare la sua innocenza. E non mi ricordo che siano state
presentate allora mozioni di sfiducia neanche dal Movimento Cinque
Stelle. Non posso quindi non far notare come in questa vicenda si
siano applicate le regole del famoso detto: "usare due pesi e due
misure diverse", strumentalizzando politicamente una questione
attinente alla vita privata, legata alla separazione della collega,
finita sotto i riflettori del tutto indirettamente per la presenza
di una persona indagata in altre vicende.
Mi viene quindi da affermare - ironicamente, lo sottolineo - che
questi sono 13 firmatari - forse qualcuno più convinto, altri forse
un po' meno - in cerca di voti ed è l'unico plausibile motivo alla
base della presentazione di questa iniziativa, promossa quindi con
l'intento di fare presa sull'elettorato in vista delle prossime
elezioni. Io penso però che la politica si debba invece fondare su
un confronto di idee e proposte amministrative programmatiche
diverse, che poi vengono sottoposte all'attenzione e al conseguente
esame dell'elettorato. D'altra parte, risulta evidente a tutti i
valdostani che i firmatari di questa mozione nei sette mesi che
sono rimasti al Governo non hanno cambiato il sistema Valle
d'Aosta, come invece proclamato a mezzo stampa a più riprese visto
che iniziative legislative di grande spessore non mi pare siano
state da loro presentate, anzi le poche iniziative promosse erano
per la maggior parte quelle già elaborate dagli Assessori
precedenti, che loro avevano destituito con il famoso
golpe
politico del 10 marzo scorso. Motivo per cui, anziché cercare di
accaparrarsi voti e consenso attraverso proposte di legge
alternative a questa maggioranza, per i 13 firmatari è forse - e
sottolineo "forse" - molto più comodo sfruttare e strumentalizzare
le indagini in corso della Magistratura per cercare di buttare un
po' di veleno su tutto il sistema politico valdostano e in modo
indiscriminato su qualcuno dei suoi componenti. Tutto ciò nella
speranza di cercare di passare agli occhi della gente come la parte
buona della politica rispetto all'altra, quella dei cattivi. Vorrei
a tal proposito precisare che, al di là dei colori politici, non è
assolutamente corretto cercare di attribuire certi comportamenti
illeciti a partiti o a movimenti politici considerato che a
sbagliare sono sempre e solo le persone. D'altronde la
responsabilità penale è e resta personale. Io sono tuttora fiero e
convinto di essere democristiano, anche se in passato la Democrazia
Cristiana è stata a volte dipinta come un partito corrotto: non lo
è mai stata, bensì lo sono stati alcuni dei suoi componenti,
giustamente condannati e che quindi hanno pagato le loro colpe
personali.
Io, come alcuni di voi, sono stato indagato e non solo sentito
in Procura come testimone come invece la collega Rini. L'essere
indagato e l'essere successivamente rinviato a giudizio sono state
per me esperienze difficili e molto traumatiche non solo dal punto
di vista politico ma anche soprattutto dal punto di vista
personale. L'essere sbattuto sui giornali, sui
social
network
già come colpevole, o quasi, non è stato facile da
affrontare, non solo come amministratore, ma anche dal punto di
vista umano. È veramente brutto sapere di essere considerati già
colpevoli a prescindere dallo stato delle indagini e del
procedimento giudiziario. Ma se è stato veramente brutto e
difficile superarlo per me - che poi sono uscito assolto totalmente
dalla vicenda riguardante le spese dei gruppi consiliari, pur
essendo stato prima indagato e dopo rinviato a giudizio -, pensate
un po' alla collega Rini, la cui vicenda personale è stata sbattuta
senza troppa cura sui giornali e verso la quale voi oggi state
puntando il dito con fare inquisitorio per una vicenda - tengo a
ribadirlo per l'ennesima volta - nell'ambito della quale lei non è
indagata, bensì testimone.
Sono sempre stato garantista, e lo sono tuttora: mi fa specie
che chi lo è stato fino a nemmeno un mese fa oggi sia il più
spudorato giustizialista - e mi ripeto - nei confronti di una
collega che risulta persona informata sui fatti. Va inoltre
ricordato come qualche anno fa in questo stesso Consiglio
regionale, con quasi le stesse persone presenti, quando quasi tutti
i gruppi consiliari avevano al proprio interno delle persone
indagate per peculato e finanziamento illecito dei partiti (reati
gravi contro la pubblica amministrazione), non fu mai presentata
nemmeno una mozione di sfiducia contro gli amministratori all'epoca
coinvolti. Forse perché allora eravamo ancora distanti dalle
elezioni, o perché quasi tutti i gruppi erano coinvolti? O ancora
perché ai tempi la correttezza e la trasparenza di certi
comportamenti non erano così significative? Ecco perché il nostro
gruppo voterà contro questa mozione di sfiducia, in quanto non
sussistono né motivazioni politiche, né fatti acclarati talmente
gravi da spingere la Magistratura a coinvolgere penalmente
l'Assessore. Lasciamo che la giustizia faccia il suo corso e noi
occupiamoci dei problemi della Valle d'Aosta, cercando assieme se
possibile, o comunque attraverso un serio dibattito politico, di
trovare soluzioni per dare risposte, così da permettere a tutti i
valdostani di poter continuare a vivere nella nostra
petite
patrie
con i propri cari in modo dignitoso e sereno.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Visto che quasi tutti gli intervenuti
della minoranza mi hanno chiamato in causa dandomi dello psicologo,
del giudice, dell'avvocato, del
jolly
, forse mi date
un'importanza troppo elevata.
Ora, fatemi fare due considerazioni prima di tutto sul metodo.
Senza voler fare il fine giurista, mi pare che siamo di fronte ad
un'inchiesta, che si porta dietro ovviamente tutto il segreto
istruttorio. Se a questo aggiungiamo che in aula abbiamo in buona
sostanza letto pressoché tutta l'ordinanza, che qualcuno avrà letto
sui giornali, ma mi pare che qualcuno abbia anche letto - ma può
darsi che mi sbagli - dei passaggi che sui giornali non sono
pubblicati. Mi verrebbe quindi da dire che qualcuno è in possesso
dell'ordinanza, che fa un lavoro parallelo a quello della
Magistratura, non so dire se è legittimo o meno, ma, di fronte ad
un'inchiesta, io sarei un pochettino più prudente. Ci sono delle
affermazioni che sono condivisibili, ma sono poi assolutamente
smentite dai fatti. Cosa vuol dire "siamo garantisti"? Mi pare
dagli interventi che siate garantisti solo per voi. "Sono
garantista per quel che mi riguarda; per quel che riguarda gli
altri - l'Assessore Rini piuttosto che altri - non sono più
garantista, sono colpevolista". Non è un reato, però usciremmo da
quell'area di ipocrisia. Come dobbiamo uscire dall'area di
ipocrisia quando diciamo: "collega Rini, faccia un passo indietro
per una questione di garbo", ma, Consigliere Gerandin, non so se
lei ci crede. Nel momento in cui la collega Rini dovesse fare un
passo indietro, io le faccio già i titoli, le faccio già tutto il
programmino che è facilmente prevedibile. Il collega Lanièce ha
detto: "due pesi e due misure"; io ho un'altra formazione o,
meglio, un'altra professione e dico: un doppio binario. Per
qualcuno c'è la "questione morale" che implica che, appena vi è un
dubbio, appena vi sono delle ombre, bisogna essere rigorosi. Quando
la questione morale riguarda sé stessi, invece la questione morale
dice: "in fin dei conti non ho messo nessun soldo in tasca, in fin
dei conti...", senza voler stuzzicare il collega Cognetta, mi
sembra di vedere lo scenario di Roma, quando il Movimento Cinque
Stelle, duro e puro all'opposizione: "appena c'è un avviso di
garanzia, tutti a casa", adesso c'è il rinvio a giudizio e stiamo
lì. Non parliamo di
(omissis)
, siamo fuori strada, ma
era solo per fare un ragionamento, quindi il doppio binario sulla
morale, anche il doppio binario sulla politica. I nostri amici di
ALPE, che avevano sbandierato la necessità di riformare la politica
dicendo che bisognava essere duri e puri e bisognava, dopo due
mandati, andare a casa... hanno cambiato idea: ecco che il doppio
binario si affaccia, perché hanno bisogno dei titolari per giocare
in serie A e quindi avanti, un altro mandato supplementare. Io vi
auguro di essere di nuovo eletti, ma io credo che fatto il terzo
mandato... può darsi che, per fare la
Champions League
,
bisogna avere sempre dei titolari... finché non dovrete andare in
giro con le stampelle e allora lì ci sarà il rinnovo.
"Lealtà" è un termine bellissimo, ma è sempre lealtà per gli
altri. Il collega Norbiato parla di lealtà, ma adesso giustamente
hanno la possibilità di girare la Valle d'Aosta e di parlare di
coraggio, io glielo riconosco: un coraggio veramente invidiabile.
Parlare di lealtà in questo contesto è, dal punto di vista
politico, qualcosa di importante. Nella presentazione di questa
mozione la collega Certan ha preso il telefonino e ha detto che
c'erano dei messaggi in cui qualche Assessore aveva detto: "sono
ritornato al mio posto", più o meno. Ma la collega Certan ha una
dimestichezza con il telefonino invidiabile. Ricordo
un'interpellanza, una
question time
che fece Baccega, che le
chiese se era vero, collega Certan, che aveva minacciato di querela
il sindacato se non avesse cambiato atteggiamento nei confronti
della nuova maggioranza, le fece questa domanda nel question time:
"chers collègues, vous me permettez d'éclaircir une question qui
n'a rien de public, rien de politique, rien d'officiel et qui
probablement a été instrumentalisée, donc j'exclue les menaces, je
vous répondrai très brièvement: "non posso escluderlo, ma non
ricordo la circostanza"". Ma che artista! Brava, Certan, un colpo
di scena! Lei minaccia un sindacato, questo accadeva il 4 e il 5
aprile, eravate neanche da un mese al Governo e già minacciavate, e
voi siete il nuovo corso?
(interruzione della Consigliera Certan, fuori
microfono)
...ma, collega Certan, quando lei mi dice...
Presidente -
Collega, per favore.
Marguerettaz (UV) -
...se posso parlare.
Presidente -
Chiederei per cortesia...
Marguerettaz (UV) -
...la Consigliera Certan si agita un
po' troppo, ma stia tranquilla che ce n'è anche per lei. Se questo
era vero - e dice lei che non può escluderlo -, vuol dire che lei
ha minacciato. Se un domani dovesse ricevere un'indagine per
minacce, cosa fa? "...e comunque non è legato ad un alto dirigente
o ad un rappresentante SAVT in veste ufficiale". Per lei quindi
esiste una sfera pubblica e una sfera privata, le minacce che lei
sembrerebbe aver inviato ad un rappresentante del SAVT quindi
attengono alla sfera privata. Io ci vedo poco di privato quando lei
parla di minacce a un sindacato che deve cambiare attitudine nei
confronti di una maggioranza.
Quando il collega Restano - io sono contento di tutta la stima
che ha nei miei confronti, dandomi tutte queste professioni - dice:
"qua abbiamo dato la sentenza di sciacallaggio", ma come lo volete
definire se non sciacallaggio? Qualcuno in modo esemplare ha detto:
"guardate, io non sono interessato da questo tipo di indagine e,
qualora lo fossi con un'altra veste e non quella del testimone,
prenderò le dovute conseguenze", e voi insistete, avete fatto tutto
il pomeriggio l'attività degli inquirenti, leggendo quello che non
c'è scritto, facendo tutta una serie di voli pindarici. Se qualcuno
ci ascoltasse con un po' di continuità, rischierebbe di fare una
confusione incredibile. Siete riusciti ad accostare, collega
Bertin, con uno sforzo immaginario non da poco, un omicidio
nell'ambito della 'ndrangheta con la separazione della Rini. Chi
avrebbe mai pensato che separandosi, con tutte le vicende che sono
di una quotidianità a volte anche misera, dichiarazioni dei
coniugi... io credo che tutti noi abbiamo avuto modo di sentire le
accuse che si fanno i coniugi su tutte le attività... non è che
possiamo immaginare di entrare in una sfera così privata e poi
dire: "mi ha detto... mi ha fatto...", ci sono i fatti!
Nella presentazione poi andiamo ben oltre. Il collega Restano
rivendica dei passaggi importanti. Io ho già avuto modo di
ricordare al Consigliere Restano i suoi passaggi nell'ambito
politico, ma io vorrei fare un confronto all'americana. Mettere lei
e Rollandin e porvi delle domande: quante volte, Restano, lei è
andato nell'ufficio di Rollandin a dare la disponibilità a fare
l'Assessore? Le chiederei quante volte è andato...
(interruzione del Consigliere Restano, fuori
microfono)
Presidente -
Per favore, collega Restano!
Marguerettaz (UV) -
...collega Restano, non si agiti, non
c'è niente di personale, non è un reato andare a dire che uno è
disponibile a fare l'Assessore! Finalmente poi ha coronato il suo
sogno, lei e il Consigliere Chatrian avete coronato il sogno il 13
marzo, siete diventati Assessori. Da questo punto di vista, però,
quando vado a chiedere, il sistema funziona; quando non mi danno,
non funziona...
Presidente -
Collega Restano, per cortesia, non siamo in
Piazza Chanoux a urlare! Le chiedo per cortesia. Se vorrà prendere
la parola dopo, ne avrà la possibilità, ma lasciamo concludere.
Grazie.
Marguerettaz (UV) -
...il Consigliere Gerandin ha detto:
"fine di un sistema". Gerandin, io e lei ci conosciamo da una vita,
ma di quale sistema parla? Lei ha ricoperto tutte le cariche
possibili e immaginabili nell'ambito dell'Union Valdôtaine. È stato
con noi sempre. Abbiamo fatto dei congressi dell'Union Valdôtaine
dove io e lei sostenevamo con forza Augusto Rollandin e noi
sostenevamo lei nell'ambito dei suoi percorsi. Oggi, nell'ambito di
un percorso che potremmo definire: "alla ricerca della verginità
perduta", lei viene qua e ci dice: "fine di un sistema".
Consigliere Gerandin, ad un certo punto le manderanno dei
tweet
: "bravo, hai fatto l'intervento", io però le posso
dire il sentimento generale di tutte le persone che hanno condiviso
con lei gran parte della vita.
In questi interventi poi c'è la calunnia, che, come si suol
dire, è un venticello. Allora il Consigliere Gerandin, la
Consigliera Certan dicono: "
4K
". Avete qualcosa, sapete
qualcosa che io non so? Volete chiedere anche le mie dimissioni,
perché ho immaginato di fare una delibera dove abbiamo dato
incarico al Forte di Bard di organizzare il
4K
? Avete anche
voi delle intercettazioni, dei documenti?
Io credo che l'intervento fatto dal collega Lanièce sia preciso,
puntuale. Le responsabilità penali sono personali; se qualcuno ha
fatto delle cose, è giusto che vi sia un momento di accertamento,
vi siano delle indagini, vi sia modo di difendersi e non di essere
messo alla gogna prima di qualsiasi tipo di giudizio. Sarebbe
opportuno evitare di leggere tutte le ordinanze, che sono parte di
un'indagine. Mi verrebbe da dire: chiediamo tutte le ordinanze che
ci sono, anche quella dei 25 mila euro, chiediamo di poter
acquisire tutto, quindi, anziché occuparci dei problemi che sono
problemi del legislatore, ci vogliamo sostituire alla
Magistratura.
Io però concludo dicendo che in qualche modo la vostra posizione
non è disperata, un minimo di senso ce l'avete, perché sapete
benissimo di fare delle cose che non sono giuste e quindi, in buona
sostanza, avete cercato di giustificare questo atto che non ha
senso. Lo giustificate dicendo che abbiamo impedito la discussione,
lo giustificate dicendo che la collega Rini ha impedito un
confronto, ma sapete benissimo che è un atto che nulla c'entra con
le vicende giudiziarie e vi state portando avanti per la vostra
campagna elettorale che, se dovesse continuare in questi termini,
io credo che avrà veramente poco successo.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Oggi ho più volte sentito dire che qui non
siamo in un'aula di tribunale, però comincio a cambiare idea, anzi
ci sono tanti principi del foro qui. Dopo un'arringa del genere, è
difficile intervenire e io dico: magari fossimo in un'aula di
tribunale! Qui dentro invece a me sembra che siamo in un'aula
dell'Inquisizione. Mi riferisco soprattutto a quanto ho sentito
dire sul mio, sul nostro movimento. È stato un passaggio doloroso,
perché ha dipinto in modo scorretto - me lo lasci dire - quella che
non è la realtà. Questi moralismi ripiegati su sé stessi, questi
manicheismi a senso unico non mi hanno mai convinto.
È chiaro che la politica è anche azione e l'Union Valdôtaine
Progressiste ad un certo punto della sua storia ha deciso di
passare all'azione perché il momento è grave, perché il momento è
difficile e perché bisognava assumersi le proprie responsabilità,
non voleva farlo da sola. Non è passato molto tempo da quando allo
stesso tavolo tutte le forze autonomiste si sono sedute, volevamo
che i compagni di viaggio fossero molti, purtroppo non è stato così
e naturalmente questo progetto per il futuro della Valle d'Aosta,
per i prossimi Governi della Valle d'Aosta l'abbiamo portato avanti
con le persone che, nel bene e nel male, ci hanno creduto. È un
progetto che vuole dare un futuro e una speranza alla Valle
d'Aosta, mentre qui in quest'aula io ho sentito un progetto di
distruzione della Valle d'Aosta da persone che, magari in buona
fede - io non posso assolutamente andare ad indagare nell'animo
altrui -, nell'insistere sulla polvere, sui tappeti, tutte cose che
si stanno invece attuando... nell'insistere su queste cose non
danno un progetto politico con la "P" maiuscola, non danno un
progetto di avvenire. Io mi auguro che questo clima cambi, mi
auguro che le persone finalmente si mettano a ragionare in positivo
e si possa dare, come dicevo prima, un futuro alla nostra
regione.
Presidente -
Ha chiesto la parola il collega Contoz, ne
ha facoltà.
Contoz (UV) -
Non avrei voluto intervenire, perché non mi
sembrava il caso, però dopo aver sentito il dibattito... e spero
che si sia arrivati quasi alla fine di questa giornata, perché
mettetevi al posto di quelli che ci hanno ascoltato: abbiamo
passato una giornata a parlare delle dimissioni di Ego Perron,
dimissioni che aveva già dato in quanto condannato. Qui abbiamo
continuato a mettere il coltello nella piaga, per quale motivo? Le
dimissioni le aveva già date, cosa deve fare altro? Uno.
Abbiamo passato il pomeriggio a parlare dell'Assessore Rini, io
non voglio difendere nessuno, ma questi sono i fatti: non è
indagata. Ma i problemi dei valdostani sono - come ha detto qualcun
altro - questi? Mettetevi al posto di quelli che guardano il
Consiglio regionale, cosa possono dire? Vi chiedo solo questo.
Condivido poi soprattutto l'ultima parte dell'intervento di Nello:
"cerchiamo di non trasformare quest'aula in un tribunale, ma di
pensare ai mille problemi che ci sono in Valle d'Aosta".
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Molto è già stato detto,
sicuramente ci sono delle cose che sono state ripetute, perché
l'intervento arriva a fine giornata, ma comunque mi sento in dovere
di dire qualcosa, anzi di leggere. Ho l'abitudine di scrivere per
non debordare in pensieri e soprattutto sul passato, perché sul
passato c'è sempre qualcuno che ci ricorda delle scelte che abbiamo
fatto come Partito Democratico, perché siamo un partito che non è
composto da una sola persona che può decidere tranquillamente sul
da farsi; di conseguenza, c'è un confronto interno delle decisioni.
Siamo qui ancora a pensare al 2015, per non dire della rivoluzione
bolscevica, perché qualcun altro ce lo ricorda regolarmente, io
penso che bisogna guardare avanti.
Stiamo discutendo di una mozione di sfiducia che arriva dopo
alcuni tentativi fatti nei precedenti Consigli:
question
time
, interpellanza e oggi la mozione. La differenza
sostanziale sta nel fatto che la collega Rini, diversamente dalla
discussione che abbiamo fatto stamattina, è stata chiamata in causa
solo per essere stata sentita in Procura e quindi non indagata.
Bisogna essere chiari e corretti anche di fronte all'opinione
pubblica. Io personalmente non ho letto i documenti che arrivano
sui
social
e leggo poco i giornali, forse questa è una mia
colpa, ma ho altre cose da fare... al momento un semplice atto per
gli accertamenti del caso. Io non sono un avvocato, neppure
avvocato di parte, ma quello che noi tutti sappiamo lo abbiamo
letto dagli organi di stampa locali; da coloro che sono informati,
che ci hanno riportato, o almeno credono di esserlo.
La Procura sta svolgendo il suo lavoro, quindi credo non ci sia
bisogno di interventi della politica per gettare fango su fatti e
persone che esulano dal Consiglio regionale, se non chiaramente per
questioni istituzionali. A mio modo di vedere, dovremmo essere più
rigorosi e valutare opportunamente se discutere oggi di questo
tema. Due sono le visioni contrapposte, sicuramente. Qui penso che
il fango che si intende gettare potrebbe rimbalzare in parte su
tutto il Consiglio e su tutta la politica in genere e su tutta la
credibilità e sull'impegno di tematiche forse un po' più importanti
in questo momento. Non mi sono piaciuti i processi alle intenzioni
e la cultura del sospetto. Lasciamo lavorare, almeno in questo
momento, chi svolge questo mestiere; lasciamo finire le indagini,
anche perché credo che alcuni aspetti che volete dibattere in
quest'aula, che non è un tribunale, sono legati a questioni
personali ed emotivamente provanti e si rischia di coinvolgere
anche persone fragili della sfera familiare. Mi sembra che stiamo
trattando di questioni che non interessano molte persone per quanto
concerne una parte dell'opinione pubblica. Siamo qui in Consiglio
non per il
gossip
quotidiano, bensì per altre importanti
questioni legate al futuro della Valle d'Aosta.
In occasione dei chiarimenti dell'ex Presidente della Giunta,
non abbiamo chiesto o presentato una mozione di sfiducia, mi
ricordo bene: abbiamo chiesto delle spiegazioni e ci fu detto che
c'era il segreto istruttorio e quindi non si poteva rispondere e
dare dei chiarimenti, non mi sembra che siamo andati oltre. Non mi
sembra che abbiamo ulteriormente indagato, anche perché egli stesso
richiamò la sfera affettiva familiare. Non mi sembra che abbiamo
messo sullo stesso livello la questione politica e quella
personale, anzi, dopo il tentativo di chiarimenti, fu chiusa la
discussione. Questo lo valuterei e lo proporrei in ogni situazione,
ma non tutti la pensano allo stesso modo, ma non è qui che bisogna
fare il regolamento dei conti, in modo scorretto e ipocrita. Non
siamo noi come Consiglieri, per questioni politiche e
amministrative, che ci dobbiamo occupare di queste tematiche e
perdere tempo a dibattere su questioni personali legate alla vita
privata di qualcuno, mi sembra molto riduttivo - lo ripeto - per il
Consiglio regionale e per la comunità valdostana, ad una parte di
essa poco importa della vicenda, almeno ora. Secondo quanto
dichiarato da ALPE e scritto su una rivista locale: "una vicenda su
cui tanti cittadini valdostani legittimamente si interrogano". Con
i problemi attuali vorrei capire quanti sono e quali interessi e
quali fatti... e quando ci sarà la sentenza, solo quello conta alla
fine: gli atti della Procura, e non quello che si dibatte in
strada, né tanto meno qui in aula.
Mi chiedo anche se i tanti firmatari della mozione hanno
valutato l'opportunità di firmare la mozione senza citare nessuno,
per non cadere nel fatto personale, mi chiedo che valutazioni sono
state fatte a tal proposito; da che pulpito viene la necessità di
sentenziare quando alle spalle si hanno delle condanne, queste
rimangono e, sì, sono quelle definitive. Sono le solite
fibrillazioni preelettorali, creare astio contro la classe
politica, o almeno ad una parte di essa per attrarre una quota.
Sarà solo in via Ollietti che si deciderà su come proseguire e se
proseguire. Non sono né io, né voi, né il popolo valdostano a
sentenziare e a decidere il verdetto finale. Lasciamo lavorare chi
si occupa di queste cose e noi di altre legate al mandato di
Consigliere: questa è anche la motivazione di fondo per cui abbiamo
respinto l'iscrizione dell'interrogazione a risposta immediata.
La correttezza non è descritta, né regolamentata nel Regolamento
del Consiglio, ma per me vale comunque, è un valore aggiunto anche
nell'attuale politica, fatta sì di visioni e di idee diverse, ma
reciprocamente rispettose delle parti, senza mai mettere davanti
pregiudizi, personalismi, presunzioni di colpevolezza e sentenze
puramente personali che non hanno nessun valore. A tutti interessa
la verità, me compreso, non solo alla minoranza. Non si tratta di
comportamento poco istituzionale e neanche di discrezionalità, ma
il Regolamento parla chiaro e, quando si dice la verità, bisogna
dirla tutta, non solo e sempre mezza, come spesso avviene sui
social o nelle conferenze stampa. Dare in pasto all'opinione
pubblica mezze verità non è proprio corretto, come succede spesso
con i comunicati stampa di parte.
Presidente -
Ha chiesto la parola la collega Certan, ne
ha facoltà.
Certan (ALPE) -
Velocemente in questo mio secondo
intervento...
Presidente -
È il primo, quello precedente era di
illustrazione.
Certan (ALPE) -
...grazie, ma non cambia nulla, il mio
intervento non sarà molto lungo, perché credo che noi oggi abbiamo
chiesto - e lo ribadisco - delle spiegazioni e delle dimissioni a
seguito anche delle non spiegazioni dello scorso Consiglio.
Assessore Rini, sicuramente noi le auguriamo di poter spiegare
tutto, ma ci chiediamo e chiediamo a quest'aula con quale serenità
si possano affrontare i mille problemi - e ritorno a quanto il
collega Contoz ha detto - che la Valle d'Aosta ha quando ci sono
queste problematiche, che invece, a mio avviso, intersecano
assolutamente anche la vita politica.
Collega, Assessore Marguerettaz, credo che lei davvero sia il
punto di forza. Non me ne voglia, prima ho usato la parola
"
jolly
" per dire veramente la carta più importante che c'è
nel mazzo. Lei lo ha confermato di essere davvero il più bravo, che
con un
vol d'oiseau
riesce, bene o male, a sistemare un po'
tutti. Io le cito da dove ho preso le fonti, e leggo - questo un
paio di settimane fa, forse lo stesso giorno del Consiglio o il
giorno dopo -: "dalle indagini - e prendo da quanto riportato da
Aosta notizie ANSA - è emerso un tessuto corruttivo particolarmente
significativo e variegato. Lo ha detto il Sostituto Procuratore
Luca Ceccanti durante la conferenza stampa sull'inchiesta per un
giro di corruzione in Valle d'Aosta". Vado avanti: "due gli episodi
citati: la turbativa d'asta per il
trail
4K
del
valore di 70 mila euro, con gara pilotata attraverso l'accordo con
un partecipante e la predisposizione del bando...", eccetera.
Nessuna illazione quindi, abbiamo letto e riportiamo chiedendo...
quindi stia tranquillo che siamo garantisti, ma siamo anche capaci
di leggere, anche perché forse qualche dubbio su questa gara
l'abbiamo avuta. Ci sono state variazioni di bilancio
dall'Assessorato dell'istruzione e cultura all'Assessorato del
turismo e poi al Forte di Bard. Ci sono state tante cose che
avevamo messo in evidenza, sul resto mi dispiace che lei non abbia
capito che erano delle provocazioni. Questa mattina io sono stata
molto diligente, il telefonino non ce l'avevo e poi io non ho
ricevuto quei messaggi. Ho riportato e l'ho detto due volte che i
messaggi che lei, per poter fare un altro tipo di discorso, mi
mette nel mio telefonino li rimando a lei, non sono io che li ho né
mandati, né ricevuti e lei lo sa, e non faccia il sornione!
Infine di tutto questo c'è un dato politico: intanto un'Union
Valdôtaine quasi afona. A parte lei, che ha fatto sicuramente una
bella arringa difensiva, ma dall'Union Valdôtaine mi pare in questo
ci sia un silenzio assordante e, dall'altra parte, anche quando
parla il vostro Presidente del movimento anche con degli esempi -
l'abbiamo detto questa mattina - un po' poco adeguati, esempi e
comparazioni che non sono adeguati. Sicuramente si sarà sbagliato
Pastoret quando diceva che il collega Perron ha dato immediatamente
le dimissioni, non come qualcun altro che da Assessore non le
diede, non si riferiva sicuramente a Chatrian, ha sbagliato nome,
ma forse si riferiva a qualche altro Assessore, che rimase fin
quando non giunse la "Severino".
Infine, come affrontare i mille problemi della Valle d'Aosta
quando un collega - non vedo il collega Lanièce - dice che la
collega Rini è coinvolta del tutto indirettamente. Mi scusi, non
l'avevo vista... Io non lo so, anche questo lo apprendo dai
giornali, l'ho letto da
La Stampa
e c'era scritto: "devo
dire che quando mia moglie mi disse che aveva l'intenzione di
lasciarmi, mi disse anche che io ero senza lavoro, ma che lei aveva
chiesto - oggi è già stato citato questo - che lei aveva chiesto a
Rollandin se fosse possibile trovarmi un lavoro. Tali circostanze
sono state sostanzialmente confermate dalla stessa Rini, sentita".
Queste le riprendiamo da fonti, le abbiamo lette, le vado a cercare
e poi gliele do. Era scritto 15 giorni fa su ANSA e poi
anche...
Presidente -
Chiederei all'aula per cortesia un po' di
silenzio.
Certan (ALPE) -
...vado a cercarle la data. Ora non ce
l'ho, ma era riferita a 15 giorni fa, quando sono uscite le
notizie, quindi dire: "del tutto indirettamente", noi ce lo
auguriamo, però in questo momento il quadro che appare non è questo
e mi dispiace che non si voglia capire questo.
Noi lo sappiamo, siamo in minoranza, è una scelta consapevole
quella che abbiamo fatto. Rimane tranquillamente il fatto che voi
avete i numeri e non approverete questa mozione, noi la voteremo,
poi con questo tutto può andare avanti e con una grande serenità
sicuramente potremo affrontare tutti i problemi della Valle
d'Aosta, i mille problemi della Valle d'Aosta. Io credo che, se
questa legislatura è iniziata male, finirà peggio.
Presidente -
Non ci sono altri iscritti. Considerato che
c'è una manifestazione sotto, chiederei una Conferenza dei
Capigruppo in modo da poter affrontare la problematica. Sospendiamo
quindi un attimo.
La seduta è sospesa dalle ore 17:34 alle ore 17:44
.
Rosset (Presidente) -
Possiamo riprendere. Ricordo che
siamo in discussione generale. Se ci sono ancora richieste di
intervento. Come concordato nella riunione della Conferenza dei
Capigruppo, terminiamo il punto e avremo un incontro con un
rappresentante per le delegazioni che hanno attivato la
manifestazione. Non ci sono interventi? Se non ci sono interventi,
chiudo la discussione generale. La discussione generale è chiusa.
C'è qualcuno che replica? Se non c'è nessuno che vuole replicare,
passiamo alla votazione. Ricordo che la votazione, come previsto
dal comma 3 dell'articolo 106 del Regolamento, avverrà per appello
nominale. Possiamo procedere. Invito il Consigliere Segretario a
procedere all'appello.
- BACCEGA Mauro: contrario
- BERTIN Alberto: favorevole
- BERTSCHY Luigi: contrario
- BIANCHI Luca: contrario
- BORRELLO Stefano: favorevole
- CERTAN Chantal: favorevole
- CHATRIAN Albert: favorevole
- COGNETTA Roberto: favorevole
- CONTOZ Paolo: contrario
- CRETIER Paolo: contrario
- FABBRI Nello: assente
- FARCOZ Joël: contrario
- FERRERO Stefano: assente
- FOLLIEN David: contrario
- FOSSON Antonio: favorevole
- GERANDIN Elso: favorevole
- GROSJEAN Vincenzo: contrario
- GUICHARDAZ Jean-Pierre: contrario
- ISABELLON Giuseppe: contrario
- LANIÈCE André: contrario
- MARGUERETTAZ Aurelio: contrario
- MARQUIS Pierluigi: favorevole
- MORELLI Patrizia: favorevole
- NOGARA Alessandro: contrario
- NORBIATO Carlo: favorevole
- PADOVANI Andrea: favorevole
- PÉAQUIN Marilena: contrario
- PERRON Ego: contrario
- RESTANO Claudio: favorevole
- RINI Emily: assente
- ROLLANDIN Augusto: contrario
- ROSCIO Fabrizio: favorevole
- ROSSET Andrea: contrario
- TESTOLIN Renzo: contrario
- VIÉRIN Laurent: contrario
Presenti e votanti: 32
Favorevoli: 13
Contrari: 19
Il Consiglio non approva.
Come concordato nella Conferenza dei Capigruppo, sospendiamo un
attimo i lavori per l'incontro con le associazioni.
La seduta è sospesa dalle ore 17:54 alle ore 18:34
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK