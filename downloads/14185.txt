Consiglio Regionale della Valle d'Aosta - Oggetto del Consiglio n. 708 del 1° giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 708 del 1° giugno 1994 - Resoconto
OGGETTO N. 708/X - Iniziative per la trasversale ferroviaria
alpina Aosta-Martigny, con riferimento al progetto di collegamento
ferroviario ad alta velocità Lione-Torino. (Interpellanza)
Interpellanza - Vista la mozione della Conferenza Permanente
delle Camere di Commercio Francesi ed Italiane delle Regioni di
Frontiera adottata a Courmayeur il 17 settembre 1993 e sottoscritta
dall'Assessore Demetrio Mafrica;
Evidenziata la scelta dell'Assemblea di pronunciarsi a favore di
un collegamento ferroviario ad alta velocità Lione?Torino;
Sottolineato l'impegno preso dall'Assemblea della C.P.F.I. di
costituire una delegazione franco?italiana che chieda un incontro
ai competenti ministri ed alle corrispondenti autorità europee per
sollecitare, tra le altre, I'inserimento di quest'operazione nei
programmi di sviluppo nonché l'individuazione e lo stanziamento dei
finanziamenti necessari;
Richiamato il "programma della nuova maggioranza", presentato al
Consiglio regionale il 30 giugno 1993, nel quale il Governo
regionale si faceva carico dell'impegno di "dare corso al progetto
di una trasversale ferroviaria alpina che colleghi Aosta e
Martigny";
il sottoscritto Consigliere regionale
Interpella
l'Assessore competente per conoscere:
a) se non si ritenga il contenuto della mozione della C.P.F.I.
concorrenziale nei confronti del progetto di un collegamento
ferroviario ad alta velocità Aosta-Martigny;
b) quali sono stati gli sviluppi degli impegni presi a
Courmayeur dalla C.P.F.I.;
c) a che punto si trova il progetto della trasversale
ferroviaria Aosta?Martigny;
d) quali atti l'attuale Governo regionale ha finora assunto per
dare corso a tale progetto e quali pensa di assumere nel
futuro.
F.to: Marguerettaz
Presidente -
Ha chiesto la parola il Consigliere
Marguerettaz per l'illustrazione.
Marguerettaz (PpVA) -
Alcuni giorni fa abbiamo
ricevuto come consiglieri questo bellissimo dépliant della
conferenza permanente delle camere di commercio francesi ed
italiane e delle regioni di frontiera. Un dépliant che è stato
stampato in seguito alla riunione della stessa conferenza che si è
tenuta nel settembre scorso a Courmayeur. Infatti viene riportata
la mozione che è stata adottata dall'assemblea stessa in quella
occasione.
La preoccupazione leggendo il contenuto di questa mozione,
preoccupazione che poi ha fatto nascere la presentazione di questa
interpellanza, concerne in particolare quella parte in cui,
riguardo al traffico internazionale, viene detto che nelle Alpi del
nord il collegamento ferroviario ad alta velocità Lione-Torino
dovrà essere realizzato al più presto, integrando un sistema di
autostrada ferroviaria in grado di assorbire completamente
l'incremento del traffico e di alleggerire così le infrastrutture
autostradali.
Al tempo stesso la conferenza, alla quale credo in quella
occasione partecipò l'assessore Mafrica, aveva costituito una
delegazione per incontrare i competenti ministri nazionali e le
corrispondenti autorità a livello europeo per sollecitare fra le
altre l'inserimento di questa operazione, quindi di questa linea ad
alta velocità Torino-Lione, nei programmi di sviluppo, nonché
l'individuazione e lo stanziamento dei finanziamenti necessari.
Ora, visto che questo incontro si è tenuto a settembre e siamo
ormai al mese di giugno, è vero che abbiamo avuto il cambiamento di
governo, ma probabilmente già prima delle elezioni immagino che dei
contatti siano stati presi e questa sollecitazione sia stata
presentata all'allora ministro, se non altro.
La preoccupazione per il Consiglio regionale della Valle d'Aosta
è che questo sollecito richiedere i finanziamenti per la linea ad
alta velocità Torino-Lione, in una epoca in cui sicuramente le
destinazioni finanziarie vengono ponderate, soprattutto questi
grossi investimenti, possa diventare concorrenziale verso altri
stanziamenti che, come diceva il programma della stessa maggioranza
insediatasi il 30 giugno scorso, dovevano invece essere destinati
per la trasversale ferroviaria alpina che collegherebbe Aosta e
Martigny.
Ecco quindi perché chiedo all'assessore competente quale
giudizio dà su queste vicende: ritiene l'assessore che chiedere gli
stanziamenti per la linea ad alta velocità Torino-Lione possa
essere concorrenziale nei confronti dell'altra linea che
maggiormente ci sta a cuore, cioè l'Aosta-Martigny? Chiedo quali
sono stati gli sviluppi degli impegni presi a Courmayeur alla
conferenza delle camere di commercio, e evidentemente, dato che in
questo primo anno di questa maggioranza non abbiamo mai avuto
occasione, almeno in questo Consiglio, non so se nelle competenti
commissioni questo sia successo, ma in quest'aula senz'altro no, di
sentire nemmeno nominare il progetto della trasversale ferroviaria
Aosta-Martigny, vogliamo sapere in quest'anno se l'attuale governo
regionale ha assunto delle iniziative e di darne conoscenza ai
consiglieri.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
L'incontro a cui faceva
riferimento il Consigliere Marguerettaz è avvenuto fra i
rappresentanti delle camere di commercio francesi e italiane e si è
occupato essenzialmente dei collegamenti fra la frontiera
franco-italiana, quindi ovviamente su un itinerario diverso da
quello dell'Aosta-Martigny, ed è chiaro che trattandosi delle
camere di commercio di Francia e d'Italia la preoccupazione era
quella di sottolineare la necessità di un potenziamento dei
collegamenti sulla direttrice Francia-Italia, con particolare
riferimento al progetto di linea ad alta velocità Torino-Lyon, che
è un progetto previsto, inserito nelle grandi direttrici
ferroviarie a livello europeo.
Quindi è logico che quel tipo di organismo si sia espresso
favorevolmente rispetto a quel tipo di iniziativa ed abbia fatto
anche un documento a sostegno per questo progetto che, ripeto, è
ufficialmente inserito fra gli assi di collegamento ferroviario ad
alta velocità nei programmi della CEE.
Per quanto riguarda gli sviluppi di quegli impegni, si trattava
di un documento di auspicio e di indirizzo e quindi è stato
trasmesso agli organi competenti, dopo di che non è che abbia avuto
ulteriore seguito. Sono quelle prese di posizione che esprimono una
volontà operativa, ma che poi sono lasciate alle iniziative dei
vari governi che stanno trattando su questo terreno concreto.
Il discorso del collegamento ferroviario Torino-Lyon del resto
sta andando avanti, anche se non c'è ancora una decisione
definitiva.
Per quanto riguarda invece il discorso dell'Aosta-Martigny, non
credo che noi dobbiamo vederlo in concorrenza e in alternativa
rispetto al discorso dell'alta velocità Torino-Lyon, altrimenti
sarebbe un discorso, se visto in quell'ottica, perso in partenza
perché quella del Torino-Lyon è una scelta ormai fatta a livello
europeo. Il progetto Aosta-Martigny è un progetto che è
complementare a quel discorso, e in questo senso la Giunta
regionale si è attivata per riprendere un po' i collegamenti, i
rapporti, gli interessi che possono essere coinvolti da questo tipo
di progetto. Sapete che era stato costituito anni fa, poi di fatto
non aveva mai operato, una sorta di organismo che si chiama
comitato di direzione della comunità internazionale del Gran San
Bernardo. Questo organismo è stato convocato lo scorso mese di
aprile, si è riunito il 19 maggio ad Aosta presso la sede
dell'assessorato all'ambiente, territorio e trasporti, con la
presenza dei rappresentanti del Valais, della Valle d'Aosta, della
provincia di Vercelli, della provincia di Torino, e altre
rappresentanze, per fare il punto della situazione, per verificare
quali sono attualmente le possibilità concrete.
É stato anche predisposto, questo a livello informativo, un
opuscolo che dà alcune informazioni, e questo era già stato
predisposto nei mesi scorsi sulla direttrice Aosta-Martigny. É
chiaro che è un progetto che viene ritenuto valido come discorso di
prospettiva, come collegamento ferroviario fra la Valle d'Aosta e
il Vallese; è da verificare sia negli aspetti tecnici, sia poi
nelle possibilità concrete di avere un sostegno adeguato a livello
governativo anzitutto italiano e federale svizzero, perché non è
ancora inserito nei piani dei trasporti né della Confederazione
svizzera né del governo italiano.
É da verificare a livello anche di volontà dell'unione europea,
perché non è inserito nelle grandi direttrici previste dal
parlamento europeo, ed è proprio in quella sede, in quella riunione
che si è svolta il 19 maggio fra i vari partners interessati, che
si è sottolineato con chiarezza questo punto: che il collegamento
ferroviario fra Aosta e Martigny non è un progetto alternativo
all'alta velocità Parigi-Lione, ma complementare, utile per
rivolgersi ad un altro tipo di traffico rispetto a quello che si
indirizzerebbe sulla Torino-Lyon. Quindi, non un discorso di
alternativa, ma un discorso di complementarietà.
Una delle iniziative che stiamo seguendo è quella di cercare di
rendere efficace questo comitato e fare una serie di verifiche; non
ultima c'è una necessità - questa prettamente nostra, valdostana -
di tradurre questa volontà di prevedere il collegamento ferroviario
anche in scelte urbanistiche conseguenti, perché finora né nel
piano territoriale paesistico né soprattutto nei piani regolatori
comunali sono state previste norme sufficientemente vincolanti e
forti, tali da creare le condizioni urbanistiche perché questo
progetto un domani possa realizzarsi.
Quindi c'è anche un problema sostanzialmente di previsione di
corridoi e di aree vincolate per la realizzazione di
quest'opera.
Infine, vorrei sottolineare questo dato, di cui abbiamo già
accennato in Consiglio; nei mesi scorsi si è svolto un referendum
in Svizzera sul traffico di transito, questo referendum ha avuto
come esito che è stata modificata la costituzione svizzera, per cui
è stato previsto che non ci sarà più un aumento della capacità di
trasporto per traffico di transito sulle strade, per cui tutti i
progetti di allargamento delle strade di transito, tipo la strada
che collega il Gran San Bernardo, al momento sono bloccati.
L'impegno della Svizzera in dieci anni è di trasferire tutto il
traffico di transito su ferrovia attraverso nuove opere
ferroviarie, la nuova linea ferroviaria trasversale attraverso la
Svizzera, treni navetta eccetera.
É chiaro che, siccome questo è l'orientamento della Svizzera e
l'orientamento dell'Austria è molto vicino a questo, la necessità
di nuove trasversali ferroviarie attraverso l'arco alpino diventa
una esigenza imprescindibile, al di là di quelle che già ci sono.
Quindi c'è la necessità, al di là ancora del discorso dell'alta
velocità, che è un discorso che si rivolge prevalentemente al
traffico passeggeri, di avere delle linee ferroviarie alpine con
dei tunnel di base, in grado di trasportare soprattutto il traffico
merci, soprattutto i camions.
In questo senso quindi, non solo direi il progetto di un
collegamento fra la Valle d'Aosta e il Valais mantiene tutta la sua
attualità, ma anzi diventa ancora più importante, e credo che vada
fatto un esame più approfondito anche della possibilità di un
collegamento ferroviario fra la Valdigne e le Fayet, nella
direttrice verso la Francia, perché la pressione del traffico merci
tende ad aumentare.
Quel documento in possesso del Consigliere Marguerettaz credo
possa fornire dei dati; comunque in quella discussione fatta dalle
camere di commercio sono stati forniti i dati sull'aumento del
traffico merci e sicuramente è una domanda che in prospettiva dovrà
trovare una risposta in termini di trasporto ferroviario e non in
termini di trasporto stradale. Quindi il problema di un
collegamento ferroviario fra la Valle d'Aosta e il Valais o la
Savoia, in grado di trasportare passeggeri, ma in grado di
trasportare soprattutto merci, è di estrema attualità e quindi in
questo senso si stanno facendo gli approfondimenti e le verifiche
necessarie sia a livello del progetto già esistente, sia per
esaminare altre possibilità che ci possono essere.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Ringrazio l'assessore per la
risposta datami.
Una piccola osservazione credo vada fatta in questo senso. A
fronte di progetti che stanno marciando con un passo decisamente
spedito, il progetto di questa trasversale ferroviaria
Aosta-Martigny sembra sempre fermo allo stesso punto, non ci sono
assolutamente passi in avanti, tant'è che ancora oggi abbiamo un
non pronunciamento di fatto del governo italiano a fronte di un
progetto di cui non so da quanti anni è che, perlomeno nella nostra
regione, se ne parla. É proprio per questo che la mozione della
Torino-Lione, e a questo riguardo mi permetta, assessore, non credo
che la mozione sia stata solo un ordine del giorno di quelli che
solitamente vengono trasmessi e poi si perdono, come mi sembrava di
capire dalla sua risposta.
La mozione stessa parlava della strutturazione di una
delegazione, quindi di un gruppo di persone che dovevano recarsi
fisicamente dal ministro per chiedergli l'impegno in questo senso,
e non so se questo è successo. Ma al di là di ciò, il problema
nostro è che in questa delegazione che va a Roma per chiedere
l'impegno finanziario del governo sulla linea ferroviaria
Torino-Lione, c'è in qualche modo la presenza del governo
valdostano, perché è vero che sono camere di commercio, ma non
possiamo non far finta di vedere che il rappresentante della camera
di commercio della Valle d'Aosta in questo caso è un autorevole
membro di questo governo.
La cosa ci sembra leggermente contraddittoria anche in relazione
agli obiettivi e alle energie che andrebbero ulteriormente spese in
vista della realizzazione dell'altro tronco ferroviario, che credo
sia assai più interessante per la nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK