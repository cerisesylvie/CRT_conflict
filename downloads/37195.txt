Consiglio Regionale della Valle d'Aosta - Oggetto del Consiglio n. 1040 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1040 del 25 febbraio 2015 - Resoconto
OGGETTO N. 1040/XIV - Interpellanza: "Risultanze del tavolo
di monitoraggio finalizzato alla verifica della rendicontazione
dell'attività svolta dalla Federazione delle associazioni di
volontariato".
Follien (Presidente) -
Punto 15 all'ordine del giorno.
Per l'illustrazione la parola al Consigliere Guichardaz.
Guichardaz (PD-SIN.VDA)
- Grazie Presidente.
Questa interpellanza, come d'altronde quella appena discussa, si
propone di fare il punto su argomenti già in parte affrontati in
quest'aula, ma che necessitano di ulteriori approfondimenti.
Parliamo ancora della Federazione dei Volontari del Soccorso,
quell'organizzazione che, oltre a svolgere funzioni di
rappresentanza delle varie organizzazioni di volontariato sparso
sul territorio, effettua anche attività dietro corrispettivo,
usufruendo di attrezzature e di personale propri. Ne abbiamo già
parlato qualche tempo fa e ricorderete che alla Federazione è
affidata dalla Regione la gestione delle cosiddette cassettine di
pronto soccorso delle sedi di lavoro dell'amministrazione regionale
e delle istituzioni scolastiche. Recentemente la Federazione ha
assunto del personale in previsione di un accordo con la Monterosa
Ski S.p.A., per il trasporto e soccorso infermi.
Dicevo che questa iniziativa continua in qualche modo un
percorso di approfondimento necessario, considerato che la
Federazione dei Volontari del Soccorso ha un impatto economico
considerevole sulle risorse pubbliche. Tenete conto che la
convenzione appena deliberata dall'USL ha un valore complessivo di
oltre 760 mila euro. Non voglio riaprire polemiche su un argomento
che è stato oggetto di dibattito, anche acceso, nei mesi scorsi e
non è nostro interesse rimettere sul tavolo una serie di
argomentazioni già sufficientemente dibattute, ma non è neppure
nostra abitudine lasciare aperti dei fronti senza chiuderli o
quantomeno sena dargli il necessario seguito. Qualcuno si ricorderà
che lei, Assessore, si prese l'impegno, proprio in quest'aula, di
relazionare a seguito della convocazione del cosiddetto tavolo di
monitoraggio, incaricato di verificare le spese effettuate dalla
Federazione, tavolo che noi chiedemmo proprio per sgomberare il
campo da ogni dubbio, circa il buon uso di questa consistente
dotazione annuale. Non so se vi ricordate, colleghi, che il
nocciolo della questione stava nel capire se ogni spesa rimborsata
alla Federazione dall'USL o sostenuta direttamente dall'USL per
conto della Federazione, corrispondesse realmente a costi
effettivamente sostenuti e quindi documentabili, o se si trattava
in alcuni casi di costi forfettari, magari stimati in fase di
convenzione.
Poiché ad oggi, malgrado il suo impegno di tenerci informati,
non sappiamo nulla di più rispetto alle informazioni rese a
novembre, in risposta alla nostra interpellanza, le chiediamo
Assessore di ragguagliarci e soprattutto di spiegarci per quale
motivo non vi siano state riduzioni di alcuni capitoli di spesa,
malgrado gli elementi forniti nel corso della discussione. Ad
esempio, ci piacerebbe capire, Assessore, per quale motivo il costo
del personale continui ad essere di 170 mila euro, non un euro in
meno rispetto allo scorso anno, malgrado ci sembrava fosse stato
sufficientemente chiarito che il contratto di lavoro applicato
dalla Federazione ai propri dipendenti non fosse quello di
riferimento. Ricorderete che la Federazione, per i suoi cinque
dipendenti, coordinatore compreso, applica il contratto collettivo
nazionale di lavoro del commercio, contratto collettivo molto più
oneroso di altri sicuramente più congrui per il tipo di funzione
svolta dai signori assunti dalla Federazione.
Ci piacerebbe anche capire per quale motivo l'USL continui a
pagare - su questo, Assessore, le chiedo una risposta - una
reperibilità per il coordinatore che non esiste contrattualmente.
Una reperibilità che costa all'USL quasi 7 mila euro l'anno, un
euro l'ora per 365 giorni l'anno: neanche le ferie, neanche le
vacanze e le domeniche! Una reperibilità che voi pagate quasi 7
mila euro l'anno e che non prevede l'obbligo di residenza da parte
del coordinatore, né l'obbligo di recarsi presso la sede della
Federazione entro i fatidici venti minuti dalla chiamata, che è il
lasso di tempo generalmente individuato dai contratti collettivi di
lavoro per l'istituto della reperibilità, medici compresi.
Voglio che sia chiaro che nessuno vuole imporre alla Federazione
alcunché; per carità, non vorrei mai essere accusato di voler
violare l'autonomia organizzativa e gestionale di una associazione
di volontariato. Ma siccome i soldi li mettiamo noi, Assessore,
siccome i soldi li mette l'USL, credo che le risposte debbano
essere più che convincenti e, se esistono margini di risparmio o se
esistono costi che il pubblico non è tenuto a sostenere, crediamo
che sia doveroso segnalarli e assumere gli opportuni correttivi.
Se, invece, ogni spesa è coerente e congrua, allora abbiamo fatto
un giusto lavoro di analisi e di approfondimento che servirà anche
in contesti e situazioni simili.
Veniamo al contenuto dell'interpellanza. Oltre a chiedere se
ogni spesa sia sostenuta da pezze giustificative adeguate,
chiediamo anche se quella attività che la Federazione effettua per
conto di società o enti dietro corresponsione di un compenso, nel
caso particolare citiamo il controllo delle cassette di pronto
soccorso nelle sedi di lavoro della Regione e la convenzione con la
Monterosa Ski, se le attività sostenute a fronte di un pagamento da
parte di terzi, quindi attività che esulano dalla convenzione con
l'USL, presuppongano costi che devono essere detratti da quelli
direttamente sostenuti dall'USL per l'attività di soccorso. Mi
spiego meglio: vorremmo sapere se per effettuare questo tipo di
attività per le quali la Federazione riceve un contraccambio
economico, la Federazione utilizzi mezzi, dotazioni telefoniche,
informatiche, attrezzature di vario genere, il cui costo dovrebbe
correttamente essere detratto in quota parte, in quanto non
attinente con le attività per le quali l'USL si impegna a
sostenerne i costi, cioè l'attività di soccorso. Per capirci, visto
che esiste una convenzione, un accordo con la Monterosa Ski S.p.A.
per un servizio funzionale alla società stessa, credo sia corretto
che tutti i costi siano interamente caricati sulla convenzione, o
quantomeno che non incidano in alcun modo sul bilancio dell'USL.
Peraltro, per soddisfare quella convenzione, Assessore, la
Federazione ha assunto due operai di categoria C, posizione 2,
autista soccorritore a tempo determinato. Sì colleghi, ribadisco:
ha assunto due dipendenti, tra l'altro con contratto ANPAS, a
dimostrazione che quando si vuole si può applicare un contratto
diverso e meno oneroso rispetto a quello del commercio; sembrava un
limite invalicabile. Sarebbe poi da vedere se un'organizzazione di
volontariato a norma di legge può assumere due persone, tra l'altro
nell'ambito dei volontari, per adempiere ad attività retribuite;
Assessore, magari questo ce lo spiegherà, visto che il problema io
l'ho già posto per ben due volte.
Ancora, vorremmo sapere se l'altra attività lautamente
retribuita - ricordo che il ricavato è interamente incassato dalla
Federazione - quella del controllo delle cassette di pronto
soccorso, viene fatta con le sole risorse derivanti dall'accordo.
Ci piacerebbe sapere quale autovettura utilizza l'addetto o gli
addetti ai presidi, per controllare le cassette in giro per la
Valle, se le persone impiegate in questa attività sono interamente
pagate con i soldi derivanti dall'accordo con la Regione, o se per
caso dei costi di personale, dei mezzi e della struttura logistica
amministrativa, perché per organizzare questi turni e questi
servizi prevedo e presumo che qualcuno debba farlo, rientrino nella
convenzione stipulata con l'USL per l'attività di soccorso. Nel
qual caso, Assessore, significherebbe che l'attività è pagata due
volte: dalla Regione o dalla Monterosa Ski S.p.A. per quanto
riguarda la convenzione cassette e dall'USL per quanto riguarda la
gestione del personale. Sembrano stupidaggini, ma secondo noi è
giusto, anche in considerazione dei tagli mostruosi operati in fase
di bilancio.
Tanto per rimanere in argomento, la legge sul volontariato è
passata da 116 mila euro di finanziamento dell'anno scorso ai 36
mila euro di quest'anno: l'abbiamo ridotta di due terzi. Quindi è
giusto, secondo noi, che si indaghi con attenzione e con estremo
scrupolo su come vengono spesi i soldi pubblici, anche quando
questi riguardano un ambito importante, anzi direi fondamentale,
come quello del volontariato.
Per tornare all'iniziativa chiediamo, tra l'altro, di portare in
V Commissione le risultanze di questo tavolo di monitoraggio, per
verificare se ogni spesa, prevista per le attività di cui la
Federazione è garante, è sostenuta da giustificativi congrui e
soprattutto se non vi siano costi rimborsati due volte; lo dico non
perché sostengo che vi siano, ma perché ci interessa capire che non
lo siano stati. In più, con questa iniziativa, vogliamo sapere
qualcosa di più sul progetto "tesserino elettronico", che per la
prima volta compare nell'elenco delle spese sostenute e impegnate
dall'USL per la Federazione. È importante capire se questo
progetto, Assessore, è essenziale per il funzionamento non della
Federazione, ma della convenzione, o se ne può fare a meno
recuperando in questo modo i 36.600 euro che ci costerebbe solo per
il 2015.
Come vede Assessore - qui concludo - nessuna accusa preconcetta;
metto le mani avanti, visto che l'altra volta lei aveva esordito
parlando proprio di accuse. È una normale richiesta di dati, di
informazioni utili a completare e, comunque, a meglio definire un
quadro ancora solo abbozzato.
Si dà atto che dalle ore 11,34 assume la presidenza il
Vicepresidente Rosset.
Rosset (Presidente)
- Grazie. Per la risposta chiede la
parola l'Assessore Fosson, ne ha la facoltà.
Fosson (UV)
- Grazie Presidente.
Noi siamo sempre d'accordo a tutti gli approfondimenti,
soprattutto quando si parla di denaro pubblico, che va sicuramente
utilizzato al meglio, soprattutto in questo periodo e in una
situazione come l'attuale. Lei mi ha aggiunto diverse domande in
più di quelle che erano formulate: ad alcune avevo già risposto,
altre invece non erano previste e quindi forse non le risponderò su
tutto.
Un quadro non semplice, perché i rapporti tra USL e Federazione
sono stati regolati da una convenzione che è triennale e che si
concluderà il 31 dicembre del 2016 e tali rapporti non sono
lasciati quindi a una libera disponibilità delle parti, ma hanno
norme di riferimento precise. Come lei sicuramente ha visto, però
non l'ha citato, il direttore generale ha recepito l'emendamento 27
della legge finanziaria, con la delibera numero 119 del 29 gennaio
2015 in cui, proprio al fine di ottimizzare i meccanismi di spesa e
di conseguire eventuali risparmi, "l'azienda non può ammettere
rendiconti di spese provenienti da fornitori, soggetti
convenzionati, da qualsiasi altro erogatore di beni e servizi, che
non rispondono ai seguenti requisiti", che erano stati accettati in
finanziaria e che, come le dicevo, sono stati ribaditi con una
delibera del direttore generale.
Il tavolo di monitoraggio per cui mi ero impegnato c'è stato, in
data 19 dicembre 2014. Non sapevamo se fare una nota per
evidenziare quanto era stato svolto in quella data, quindi
l'interpellanza è una buona occasione per dire che il problema è
stato affrontato, così come era stato richiesto dal Consiglio. Io
ho partecipato personalmente a questo tavolo insieme a tutta la
direzione strategica e i funzionari che si occupano della parte
riguardante la contabilità, con il presidente e il coordinatore
della Federazione, che erano accompagnati dal loro consulente del
lavoro. Lei, nella sua interpellanza non ne faceva cenno, ma nel
contratto erano previste alcune figure e alcuni tipi di assunzioni
e anche la reperibilità, che va precisato viene considerata una
disponibilità.
Rispondendo ai quesiti che lei mi ha fatto e spero attenendomi a
questo in modo preciso, rispetto alla sua prima domanda, che mi
sembra corretta, non esiste la possibilità a favore della
Federazione di riconoscimenti forfettari non avvalorati da spese
giustificate e precise. Questo fatto sarebbe in contrasto con la
convenzione in essere, e con la deliberazione numero 119, che ha
rideterminato tutte le procedure già esistenti, quindi io ho
verificato insieme ai nostri dirigenti che tutte le spese facessero
riferimento a pezze giustificative ben precise. I conti, per quanto
richiesto, per quanto di competenza e soprattutto, mi permetta, di
comprensione, ci sono sembrati in regola. Non si è parlato del
cartellino elettronico, che è un nuovo argomento che lei ha
introdotto questa volta.
La seconda domanda: sugli impegni finanziari tra le due
deliberazioni. Mi permetta: non è vero che sono importi invariati,
perché tra il 2014 e il 2015 si prevede una minor spesa di 51.814
euro che, in base alla spesa totale del 2014, rappresenta una
riduzione di contributi alla Federazione del 7 percento. Lei si
ricorderà benissimo che nel 2014 erano già stati tolti 10 mila euro
sulla spesa della sede, economizzando su questo. Proprio perché poi
non si paga in modo forfettario, saranno contabilizzate tutte le
variazioni previste. Sui presidi sanitari c'è stato un incontro con
l'Assessorato al bilancio e si sta facendo, un approfondimento per
rivedere tale servizio come avevamo detto.
Sulla Monterosa Ski: tutti i centri traumatologici (quelli a cui
non si può arrivare con il toboga) hanno un servizio di trasporto
che è sempre a carico della società di risalita, che gestisce il
mezzo, fa la manutenzione del mezzo stesso, paga e gestisce i
rapporti con chi guida i mezzi, quindi questo non è assolutamente a
carico dell'USL per nessun servizio. Per la Monterosa Ski esiste
una situazione particolare a Gressoney, nel senso che dagli
impianti di risalita al centro traumatologico i chilometri sono
quindici, quindi si pone un problema di soccorso e di
responsabilità dell'USL nel trasporto. Ma per i due autisti
soccorritori, come ha detto giustamente lei, assunti dalla
Federazione, il costo del personale è rimborsato interamente dalla
Monterosa Ski direttamente alla stessa Federazione. Per correttezza
dico che la situazione di Monterosa Ski ha una particolarità
rispetto all'unico mezzo la cui manutenzione è gestita dall'USL,
dall'ufficio tecnico, anche perché questa ambulanza viene
utilizzata per il trasferimento al pronto soccorso. Però sono
d'accordo che la manutenzione non può essere tutta a carico
dell'USL, ma dovrà essere anche in parte contabilizzata a carico
della Monterosa Ski, che utilizza questo mezzo. Tuttavia tutti i
dipendenti, come le dicevo, sono assunti dalla Federazione, ma
completamente a carico economicamente della Monterosa Ski.
La particolarità - lo riconoscerà anche lei - è che nell'ambito
di queste varie associazioni di volontariato emergano questi
problemi e che poi coinvolgano lei o me, ma non c'è all'interno
della Federazione una discussione, un affronto di questi problemi.
Lei avrà letto sicuramente i verbali delle riunioni e c'è quasi
l'unanimità su tutto, ma poi sottopongono a noi dei problemi
tecnici che probabilmente andrebbero affrontati all'interno della
Federazione.
Il tesserino elettronico nasce come progetto sperimentale ed è
denominato "I Volontari e la Rete, un nuovo modo per crescere",
avviato anni addietro, per permettere al sistema di avere le
informazioni dell'intera attività. Il progetto legato al tesserino
elettronico nasce dalla condivisione circa la validità del progetto
stesso tra la Regione, l'USL e la Federazione delle associazioni.
L'attività era prevista ed è scritta all'articolo 3 di quella
convenzione succitata, che recita appunto "tutto il personale sarà
dotato... - eccetera - In relazione alle misure di implementazione
dei sistemi informativi, all'introduzione di nuovi strumenti di
identificazione, le parti concordano un piano di informatizzazione
condiviso, da attuare secondo le modalità e i tempi e le
caratteristiche previste dalle vigenti normative. L'eventuale
partecipazione economica dell'azienda, alle iniziative finanziate
in parte da enti o fondazioni private, o da privati cittadini, sarà
previamente sottoposta a valutazione di sostenibilità economica da
parte dell'azienda in relazione alle proprie disponibilità
economiche". Su questo, però, le assicuro un approfondimento che
finora non ho potuto fare.
Rimane sicuramente l'importanza del volontariato, che ha
riconosciuto anche lei: 37 servizi al giorno e 76 ore date
gratuitamente all'azienda a costo zero. Si è verificata la
contabilità, con rispetto per l'interpellante e per chi chiedeva
ragioni più precise, e soprattutto si è verificato che non ci
fossero delle retribuzioni forfettarie. In particolare, si è
aggiunto con la delibera numero 119 un sistema ancora più preciso.
Se in Commissione si vuole discutere del cartellino elettronico e
di programmazione, noi siamo disponibili, ma questa è chiaramente
una richiesta relativa alle questioni di contabilità e non credo
che su ciò la V Commissione si debba attivare. Però, come sempre,
se la V Commissione riterrà opportuno fare degli approfondimenti,
chiaramente la nostra disponibilità c'è. Grazie.
Presidente -
Per la replica chiede la parola il
Consigliere Guichardaz, ne ha la facoltà.
Guichardaz (PD-SIN.VDA)
- Grazie Assessore, grazie
Presidente.
Riguardo all'incontro in V Commissione, io credo che sia
auspicabile per capire
de visu
, per mettere di fronte degli
interlocutori, giusto per dare una faccia a questa che invece pare
una polemica fatta a distanza per motivi che mi sfuggono. Non c'è
nessuna polemica e nessuno accusa di niente: qua a me non
interessano le questioni interne alla Federazione o alle
organizzazioni di volontariato, non mi interessa come si pongono i
singoli presidenti. Continuo a dire che, siccome questa attività è
interamente pagata con i soldi pubblici, qui rientra il nostro e il
mio specifico interesse, cioè di capire se questi soldi pubblici
sono ben spesi e, soprattutto, se non sono spesi due volte.
Quando io le cito il progetto delle cassette di pronto soccorso
e quello, per esempio, della Monterosa Ski, mi interessa capire la
questione della reperibilità del signor Cometto, questa fatidica
reperibilità, l'aspetto amministrativo. Mi interessa capire, per
esempio, se i cinque dipendenti assunti lavorano anche per
organizzare questa turnistica, se la famosa ambulanza che viene
utilizzata giornalmente dai due dipendenti per spostarsi da
Châtillon fino a Gressoney è una ambulanza che è stata pagata con i
soldi dell'USL, se viene interamente retribuita con i soldi... Sono
tutte questioni... A proposito dell'ambulanza, io parlo della 722
che serve per spostarsi fino a Gressoney tutti i giorni in quella
sede, non è quella della Monterosa Ski, è un'altra cosa: quella è
l'ambulanza che viene usata per lo spostamento dei dipendenti. Tra
le altre cose, non mi risulta che in qualsiasi ambito pubblico i
dipendenti abbiano la macchina per spostarsi sino alla sede di
lavoro. Se uno vince un concorso per due autisti soccorritori, si
trova lì all'ora in cui deve cominciare e prende il servizio; come
mai deve usare un'ambulanza della Federazione per recarsi fino lì o
chissà che cosa?
Questo è un altro discorso ed è questo tipo di approfondimento
che a me interessa capire, perché qui siamo in presenza di spese
che, se sono spese raddoppiate, assumono i contorni di un qualcosa
che va approfondito, cioè un qualcosa di erariale. Voglio capire se
questi progetti e queste attività retribuite lo sono interamente a
carico delle convenzioni o se l'aspetto organizzativo, informatico,
la telefonia e via dicendo sono in parte assorbite dalla
convenzione USL che - lo ricordo - è una convenzione solo ed
esclusivamente sull'attività di soccorso territoriale, né più né
meno; tutto il resto è altra cosa. Se poi hanno assunto due persone
o se fanno attività a pagamento, questo rientra nelle loro
prerogative. Non so se la legge sul volontariato permette
l'assunzione - ne abbiamo discusso - di personale che fa delle
attività retributive aggiuntive. A me risultava che era possibile
assumere solo ed esclusivamente personale che si occupasse di far
funzionare la struttura, non che corrispondesse dei servizi
aggiuntivi; ma questa è un'altra partita.
Riguardo al progetto tesserino elettronico, Assessore: costa 36
mila e 600 euro l'anno! Lo paghiamo noi, perché è iscritto nella
convenzione: c'è un centro di costo e i 36 mila e 600 euro sono
iscritti nella convenzione. Poi, lo so anch'io che tempo fa furono
chiesti a enti o ad altri dei finanziamenti, però questa roba che è
iscritta nella convenzione ed è quella che diciamo provvede poi a
comporre i 761 mila euro. E le ricordo, Assessore, che questa
federazione riceve o quantomeno mette in convenzione 32 mila euro
l'anno per la gestione informatica! Io posso capirlo in fase di
start up
, per i programmi, i computer, eccetera, ma 32 mila
euro quando fino all'anno scorso erano 26 mila, vuol dire 5 o 6
mila euro in più sulla gestione informatica. Quando io dico di fare
attenzione a come si calcolano le spese e a come si rimborsano,
intendo proprio questo aspetto.
Poi, lei mi dice: ma paghiamo meno rispetto agli altri anni.
Certo! Non ci sono le quote di ammortamento che avevamo sospeso per
due anni, qualche spesa è stata limata, ma se lei va a guardare
qualche spesa risulta decisamente aumentata. Questa del tesserino
elettronico, per esempio, era una spesa che non c'era l'anno
scorso; il personale costa sempre 170 mila euro e ricordo che non è
personale che fa attività di soccorso: questo è personale
amministrativo! Quella Federazione, per far funzionare le
organizzazioni di volontariato, che peraltro fanno riferimento alla
centrale unica per l'attività specifica di volontariato, assumono
cinque persone - dico cinque! - per un costo complessivo di 170
mila euro.
Finisco con la questione della reperibilità. Le ribadisco,
Assessore, che la reperibilità "H24" per trecentosessantacinque
giorni, la chiami disponibilità o quello che vuole, non esiste
contrattualmente. Se la federazione vuole avere una reperibilità,
siccome rientra nel ruolo del coordinatore essere reperibile, così
come rientra nel ruolo di un primario in una posizione
organizzativa, non vedo il motivo perché il signor Cometto debba
rispondere al telefono e farsi pagare un euro all'ora per quasi
settemila euro all'anno. Non esiste contrattualmente! Noi stiamo
rimborsando un qualcosa che non esiste. Vogliamo limare le spese,
ne parlavamo prima? Si cominci da queste cose e facciamo funzionare
le cose come vanno fatte funzionare. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK