Consiglio Regionale della Valle d'Aosta - Oggetto del Consiglio n. 904 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 904 del 6 ottobre 2021 - Resoconto
OGGETTO N. 904/XVI - Interrogazioni: "Cause della
retribuzione congiunta dei mesi di settembre e ottobre per le
giornate di servizio degli insegnanti supplenti e "Motivazioni del
mancato accreditamento dello stipendio del mese di settembre ai
docenti supplenti".
Marguerettaz (Presidente) -
Se i proponenti non hanno
nulla in contrario, il punto 8 e il punto 9 trattano dello stesso
problema. Possiamo trattarli insieme, congiuntamente, il punto 8 e
il punto 9?
Spelgatti (LEGA VDA) -
A parte il fatto che comunque
tutte queste questioni si dovrebbero risolvere prima in capigruppo
ma al di là di questo io non ho problemi, per noi va bene,
l'importante è che ognuno abbia il suo tempo per replicare.
Presidente -
Punto 8 e punto 9 all'ordine del giorno
vengono trattati congiuntamente. La parola all'assessore
Caveri.
Caveri (VdA Unie) -
Le due interrogazioni hanno
sostanzialmente le stesse domande, quindi "quali siano le cause
dello slittamento delle retribuzioni" e "quali siano le motivazioni
che hanno portato ad assumere questa scelta".
Preciso che non si è trattato di una scelta, ma di una questione
legata alle tempistiche del procedimento di erogazione degli
stipendi. Infatti, per garantire l'accredito dello stipendio il 27
settembre sul conto corrente dei dipendenti, in forza delle
elaborazioni dei cedolini, quindi non era una cosa modificabile,
doveva essere effettuata fra l'8 e il 9 settembre, affinché ci
fosse sufficiente tempo disponibile per l'effettuazione di tutte le
operazioni successive all'elaborazione propedeutica al
pagamento.
Le operazioni di conferimento delle supplenze delle graduatorie
regionali si sono svolte, come noto, a partire dal 9 settembre
pomeriggio e si sono concluse il 17.
A seguire, sono state conferite dalle scuole le supplenze sui
posti rimasti disponibili a coloro che hanno presentato domanda di
messa a disposizione, in sigla MAD; considerato pertanto che le
suddette supplenze sono state conferite in date successive a quella
di elaborazione di cedolini, le giornate di servizio di settembre
dei supplenti non possono che essere retribuite con il primo
cedolino utile, che è quello di ottobre.
La competente struttura, vale a dire l'ufficio personale
scolastico, ha diramato un avviso affinché gli interessati
venissero informati per il tramite delle istituzioni
scolastiche.
Segnalo, tra l'altro, che una buona parte degli insegnanti è
comunque in disoccupazione, quindi i giorni che verranno computati
comunque saranno coperti per molti di loro dalla
disoccupazione.
"Se sono pervenute alla Sovrintendenza segnalazioni critiche in
relazione a questa scelta": non risultano segnalazioni critiche
pervenute dagli interessati agli uffici stipendi, ma è chiaro che
per quel che mi riguarda anche l'Assessore, che riceve un sacco di
posta di vario genere, su questo non ha ricevuto nulla.
"Se siano stati valutati tutti gli aspetti e le conseguenze
derivanti da tale decisione": come già segnalato non si è trattato
di effettuare delle valutazioni e di prendere una decisione in un
senso o nell'altro, non c'era discrezionalità, le date di
svolgimento delle operazioni in conferimento delle supplenze, delle
GRS e delle MAD - cioè di questa situazione di sostituzione degli
insegnanti - sono successive alla data di elaborazione dei cedolini
in pagamento il 27 settembre,
Il 27 settembre è stato pagato lo stipendio a 1.946 dipendenti
oltre che a tutto il personale di ruolo e ai supplenti assunti
dalle graduatorie regionali a esaurimento, agli incaricati annuali
di religione e ai supplenti annuali assunti dalle GRS, ai sensi
della procedura straordinaria volta all'emissione in ruolo per i
quali le operazioni di assunzione si sono svolte in date
antecedenti a quelle di elaborazione dei cedolini.
Aggiungo solo, ma lo dico entre parenthèses, che avendo fatto il
San Sebastiano, e quindi essendomi preso volentieri tutte le frecce
per i ritardi che si sono succeduti, compreso questo dei pagamenti,
segnalo un recentissimo, di ieri, comunicato della CGIL nazionale
in cui in barba al fatto che si dice che è tutto a posto nel resto
d'Italia, sappiate che su 112.473 cattedre vacanti, ne sono ancora
vacanti 53 mila, quindi vuol dire che in effetti siamo stati
cattivi allievi ma anche se c'è poca soddisfazione in Italia non è
vero che gli insegnanti sono in situazioni di regolarità come
invece è capitato da noi.
Presidente -
Grazie per la risposta. Per la prima replica
la collega Spelgatti.
Spelgatti (LEGA VDA) -
Vede, Assessore, il fatto che in
Italia la situazione non funzioni, non significa che qui le
responsabilità non siano chiare e precise, anche perché, come è
stato detto invece dai sindacati locali a suo tempo, di questa
situazione e di quello che si sarebbe dovuto fare con la
piattaforma e di tutti i problemi della piattaforma si sapeva già
da un anno: c'è stato un ritardo nel darla a Inva e ci sono stati
problemi anche per come è stata realizzata e per il mancato
confronto con i sindacati sulla realizzazione di questa piattaforma
e sugli errori della piattaforma, lo abbiamo già detto l'altra
volta.
Io ho trovato allucinante la sua risposta perché quando lei va a
sottolineare che con tutta la posta che riceve su questo non ha
ricevuto nulla, sta dicendo sostanzialmente: "Ma non è successo
niente perché non si è lamentato nessuno di non aver ricevuto la
retribuzione di settembre. Ah beh quindi...".
Il fatto che a lei non siano arrivate delle lamentele sulla sua
posta significa allora evidentemente che a tutti è andato bene
così, che non ha creato problemi.
Questo dimostra il suo distacco completo dalla realtà, dalle
persone normali e di come vivano le persone normali: i mutui che
hanno da pagare, le spese da pagare, i figli, la casa, tutto
quanto.  e quindi sul fatto che le persone normalmente fanno
riferimento al proprio stipendio, uno stipendio che non è mai
mancato, è la prima volta che si realizza una situazione del genere
in Valle d'Aosta, ma per lei evidentemente non è un problema.
Perché? Perché nessuno è venuto a dire a lei: "Ah sa, io sono
rimasto senza stipendio per settembre, i soldi li vedrò a ottobre
però in settembre nel frattempo dirò alla banca di aspettare, a
tutte le persone o enti che aspettano dei soldi da me che devono
aspettare, è una situazione assolutamente normale.
Io poi le ho fatto due domande, le ho chiesto - e non mi ha
risposto - "se siano stati valutati tutti gli aspetti e le
conseguenze derivanti da tale decisione". Decisione, perché nel
momento in cui si è deciso con così tanto ritardo di attivare la
piattaforma, cioè di dare mandato per la piattaforma e, a cascata,
tutto il resto, evidentemente si tratta di una decisione.
Comunque tutto questo ha comportato effetti non solo personali
sui docenti che non hanno ricevuto la retribuzione - e quindi se
per lei non è un problema va bene così - e poi vi sono anche le
questioni economiche perché, ad esempio, sui TFR e sui TFR per le
annuali che scadevano il 31 di agosto e aveva tempo soltanto
quindici giorni per riattivarle in maniera tale che il contratto
non scadesse. Quanti TFR abbiamo dovuto quindi liquidare in
un'unica soluzione, perché comunque entro il 15 scadevano i
contratti e di conseguenza si attivano tutti i TFR?
E poi vede, Assessore, con tutto quello che è successo io mi
aspettavo per lo meno un cambio di atteggiamento da parte sua,
perché io capisco perfettamente che lei passa il tempo a
raccontarci il suo perenne Amarcord, il suo personale, "Quando ero
a Bruxelles, quando ero a Roma, quando ero a "coso", i miei avi di
qua, di su, di giù, va tutto bene però ci aspettavamo che lei, dopo
quello che è successo, come Assessore all'istruzione... si rendesse
conto che anche adesso lei dovrebbe fare l'Assessore
all'istruzione, invece lei fa l'Assessore degli altri Assessorati,
perché d'altronde lei fa il Presidente. Forse perché chi dovrebbe
fare il Presidente non fa il Presidente e di Presidenti in questa
Giunta ne abbiamo tanti, ci sono tanti Presidenti.
Capisco che lei probabilmente non ha mai fatto sport seriamente,
ma in una squadra ci sono dei ruoli, se uno contemporaneamente vuol
fare l'allenatore, il portiere, l'attaccante, il difensore e cambia
completamente di ruolo, la squadra non funziona.
Uno può essere anche - guardi - il migliore in assoluto, ma la
squadra non funziona, la squadra è fatta di ruoli.
Allora io pensavo che, soprattutto dopo quello che le è
successo, almeno avrebbe smesso di passare il tempo a scrivere,
blog e quant'altro su tutti i temi possibili immaginabili e si
sarebbe occupato del suo Assessorato.
Invece no, invece no! Si mette a parlare e fa delle uscite che
sbarellano tutti e che creano ulteriori problemi.
Non la sto ascoltando, non la sto ascoltando, prenda il
microfono e mi risponda al microfono, che io mi diverto.
Invece no, fa le uscite sulle famiglie No Vax, creando una
confusione totale.
Così facendo, guardi, non fa un bel servizio né come Assessore
né per la sua Giunta, perché lei dovrebbe fare l'Assessore
all'istruzione.
Presidente -
La parola al collega Carrel.
Carrel (PA) -
Io non mi addentro a quanti Presidenti ci
siano in Giunta, mi è bastato ieri vedere due capigruppo di PCP, e
quindi mi fermo qui.
Per quanto riguarda la nostra interrogazione, è
un'interrogazione che dà di fatto seguito a un percorso durato
ormai un anno perché era novembre quando abbiamo come gruppo
consiliare iniziato a sollecitare l'assessore Caveri sul tema delle
graduatorie, e quindi della necessità dell'aggiornamento delle
graduatorie.
Ci era stato risposto che vi era ancora tempo, che si sarebbero
mosse le cose entro aprile-maggio.
A maggio siamo tornati sul tema, abbiamo chiesto degli
aggiornamenti e ci era stato detto che era tutto a posto e poi a
settembre abbiamo assistito allo spettacolo a cui non avremmo
voluto assistere, ma credo che nessuno avesse voluto assistere a
questo spettacolo e quindi a una mancata organizzazione e quindi
tutti i problemi che poi ne conseguono.
Quindi questa è un'interrogazione semplicemente per dire che
-
noi a novembre l'avevamo già anticipato - non potevamo e
non dovevamo arrivare a nominare i supplenti al 15-20 di settembre
e quindi si sarebbe risolto anche questo problema.
Mi dispiace se deve prendersi anche questa freccia però non
possiamo che essere coerenti e dire che noi assolutamente avevamo
posto l'accento su questo problema già un anno fa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK