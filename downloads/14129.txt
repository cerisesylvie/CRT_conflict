Consiglio Regionale della Valle d'Aosta - Oggetto del Consiglio n. 652 del 4 maggio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 652 del 4 maggio 1994 - Resoconto
OGGETTO N. 652/X - Quote di finanziamento di mutui di edilizia
residenziale pubblica a favore di cooperative edilizie.
(Interpellanza).
Interpellanza - Vista la delibera della Giunta n. 2913 dell'8
aprile 1994 avente per oggetto "ammissione a finanziamento delle
domande relati­ve al 2° semestre 1993 di cui alla legge regionale
28 dicembre 1984 n.76";
Richiamato l'articolo 3 della legge che recita "i finanziamenti
di cui al precedente articolo 2 sono destinati ai privati, alle
Coope­rative edilizie a proprietà individuale, nonché agli Enti
pubblici territoriali;
Richiamato altresì l'articolo 3 comma 2 delle "Norme per la
concessione di mutui ad interesse agevolato a favore di privati nel
settore dell'edilizia residenziale" che recita "la ripartizione
delle disponibilità per i vari settori d'intervento può essere
an­nualmente o semestralmente variate dalla Giunta regionale; nello
stesso provvedimento è definita l'eventuale quota di finan­ziamento
a favore degli Enti pubblici territoriali o di Cooperati­ve
edilizie;
Accertato che fra le domande del 2° semestre 1993 aventi i
rego­lari requisiti per poter accedere ai fondi di rotazione sono
pre­senti n. 3 richieste di Cooperative edilizie per un totale di
36 alloggi;
Constatato che nella delibera della Giunta di cui al primo
ca­poverso non si fa cenno ad eventuali quote di finanziamento a
favore di Cooperative edilizie;
i sottoscritti consiglieri regionali
Interpellano
l'Assessore competente per sapere:
1) se la mancata definizione delle quote di finanziamento a
fa­vore delle Cooperative sia da addebitare a mero errore o se essa
sia frutto di scelta politica;
2) se di scelta si tratta quali sono i motivi che la
giustificano.
F.to: Marguerettaz, Collé e Marco Viérin
Presidente -
Ha chiesto la parola il Consigliere
Marguerettaz.
Marguerettaz (PpVA) -
Questa interpellanza nasce
dopo aver visto la delibera di giunta 2913, avente per oggetto
l'ammissione a finanziamento delle domande relative al secondo
semestre 1993, di cui alla legge regionale 28 dicembre 1984, n. 76.
In questa delibera la giunta ha fissato in lire 15 miliardi la
somma per il finanzia­mento delle domande di mutuo, che sono state
presentate ap­punto in questo semestre.
La delibera in questione fa riferimento alla legge che citavo
prima, ed ho scoperto fra l'altro documentandomi per questa
interpellanza che, se andiamo a leggere questa legge, viene da
sorridere pensando a tutte le affermazioni che sono state fatte nei
mesi scorsi in quest'aula, quando autorevoli membri della giunta
dicevano che se l'opposizione pensava che una ripresa del settore
edile nella nostra regione potesse passare attraverso questa legge
si sbagliavano di grosso.
La cosa simpatica è che il titolo di questa legge è:
"Costituzione di fondi di rotazione per la ripresa dell'industria
edilizia". Allo­ra, o sono cambiati i tempi o sono cambiate le
idee: e qui biso­gnerebbe saperlo con più precisione.
Comunque questa legge che è nata, ripeto, proprio con lo scopo
già nel 1984, sotto la presidenza Rollandin, di prendere delle
disposizioni che permettessero la ripresa della industria
edili­zia, stabilisce all'articolo 3 chi sono i soggetti
destinatari di questi fondi di rotazione:
"I finanziamenti di
cui al precedente articolo 2
- dice l'articolo 3 -
sono
destinati ai privati, alle coo­perative edilizie e agli enti
pubblici territoriali"
. Poi la stessa legge rimanda ad un
successivo regolamento che fu approvato nel consiglio, il quale
all'articolo 3, comma 2, recita: "
La ripar­tizione delle
disponibilità per i vari settori di intervento può es­sere
annualmente o semestralmente variata dalla giunta regio­nale
".
É bene precisare che questa ripartizione è fissata dal comma 1
dell'articolo 3, dove si parla dello stanziamento del 30 percento
per l'acquisto, del 20 percento per la costruzione, del 50 percento
per il recupero e l'ampliamento. Quindi se la giunta vuole variare
queste distribuzioni percentuali, lo può fa­re con una delibera. Lo
stesso comma continua: "
Nello stesso provvedimento è definita
l'eventuale quota di finanziamento a favore degli enti pubblici
territoriali o di cooperative edilizie
". Evidentemente non ci è
sfuggito il termine "eventuale", nel senso che non è un obbligo di
legge, ma è una scelta politica, una scelta della giunta.
Abbiamo avuto modo di leggere, come dicevo all'inizio, la
deli­bera della giunta nella quale non si fa cenno a questo
eventuale finanziamento alle cooperative edilizie. Non è questo che
ci ha preoccupati più di tanto perché non è detto che sia questa la
delibera che debba prendere queste decisioni o queste eventuali
scelte, ma la preoccupazione è nata dal comunicato dell'ufficio
stampa della presidenza della Giunta che ha seguito la delibe­ra,
dove si ribadisce - e credo che in questo campo l'informa­zione sia
più che mai da valutare con attenzione, visti anche i trascorsi -
che l'elargizione di questi 15 miliardi sarà destinata al 30
percento per l'acquisto, al 20 percento per la costruzione, al 50
percento per il recupero. Quindi questi 15 miliardi di lire
andranno a finanziare tutte (o meglio: vedremo dopo con la mozione
che non sono tutte) le domande dei privati, ma non si fa
minimamente cenno alle cooperative edilizie.
Le quali, così come i numerosissimi altri privati che hanno
fatto domanda, hanno presentato anch'esse la domanda per poter
accedere a questi fondi di rotazione. Le cooperative che hanno
presentato queste domande nel secondo semestre sono tre per un
totale di 36 alloggi ed un finanziamento complessivo di circa 3,6
miliardi.
Quello che si vuole chiedere alla Giunta, con questa
interpel­lanza è, in sintesi, quale volontà politica c'è in questa
direzione: se la giunta pensa di assumere un provvedimento
deliberativo integrativo rispetto a quello che ha assunto l'8
aprile scorso, e se di conseguenza intende darne comunicazione
adeguata a chi ha presentato domanda.
Presidente -
Ha chiesto la parola l'Assessore ai
Lavori Pubblici Ferrero.
Ferrero (Ass.tec.)
- Le informazioni di base le ha
già fornite il Consigliere Marguerettaz, c'è poi la mozione
specifica sulla questione del mutuo prima casa, per cui mi limito a
fornire po­chissimi elementi.
Come ha ricordato il Consigliere Marguerettaz, per il secondo
semestre si è applicata la legge e il regolamento; in particolare
fissando questa disponibilità per il secondo semestre a 15
mi­liardi, si è fatto scattare, mantenendo le proporzioni previste
dalle disposizioni, quella chiave di ripartizione che il
consigliere ricordava stabilendo le seguenti quote: 7,5 miliardi
per la ri­strutturazione (50 percento), 3 miliardi per la nuova
costruzio­ne (20 percento), 4,5 miliardi per l'acquisto (30
percento).
Le domande aggiornate a ieri, nel senso che sono stati visti
dall'apposita commissione anche i ricorsi presentati, sono: 55 per
la ristrutturazione, quindi c'è un residuo rispetto ai 7,5
mi­liardi, cioè si possono finanziare tutte e rimane un residuo; 31
per la nuova costruzione; 212 per l'acquisto. Le domande sono 298,
non c'è stata nessuna modifica rispetto al passato. Il pro­blema è
quindi che si riescono a finanziare tutte le domande presentate, in
possesso dei requisiti, per quanto riguarda la ri­strutturazione,
tutte le domande per la nuova costruzione e solo una parte delle
domande di acquisto.
C'è la possibilità di (uso un termine improprio) stornare 1,6
miliardi dalla ristrutturazione verso l'acquisto, essendo la
cate­goria di domande più penalizzata rispetto alle disponibilità:
questo consentirebbe di finanziare circa 60 domande invece delle 45
che si possono finanziare stando ai 4,5 miliardi.
Le tre cooperative non potrebbero comunque essere finanziate
tutte e tre, in quanto abbiamo a disposizione soltanto questo
residuo di 1,6 miliardi rispetto ai 3,6 miliardi che sarebbero
ne­cessari, e la motivazione fondamentale (a parte altre
conside­razioni) che porta ad utilizzare questo miliardo e seicento
mi­lioni in questo modo, cioè non per cooperative, ma per le
do­mande di acquisto, è che nel prossimo futuro la regione,
soprat­tutto in presenza di fondi provenienti dallo stato
nell'ambito del piano quadriennale 1992-95, all'incirca 20 miliardi
di lire, potrà indirizzare nel settore delle cooperative altri
fondi anche di provenienza statale.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Credo che nelle risposte
date, l'assessore abbia fatto forse un po' di confusione, nel senso
che ha messo insieme i contenuti della mozione che andremo a
discutere con quelli dell'interpel­lanza.
I quesiti dell'interpellanza erano molto più semplici,
chiedeva­no se c'era volontà di finanziare le cooperative e bastava
ri­spondere: "per quest'anno no", perché questa è stata in sintesi
la risposta dell'assessore. Ne prendiamo atto e quando parle­remo
della mozione non potremo non riparlare di questa que­stione,
perché se è vero che nell'allora dibattito che si fece in
Consiglio, allorquando ci fu quella grossa battaglia per
finan­ziare tutte le domande del primo semestre, autorevoli membri
della giunta affermarono che non è con questa legge, né con la
destinazione di questi fondi che si agevola una ripresa della
in­dustria edilizia, bene, assessore, potremo discutere
probabil­mente per quanto riguarda l'acquisto. Quando parliamo di
coo­perative per una costruzione di 36 alloggi, là dove fra l'altro
le procedure di appalto vengono by-passate perché portate avanti
evidentemente dai privati, sicuramente non finanziare 36 al­loggi
vuol dire penalizzare ulteriormente il settore edile in questa
regione.
Quindi sono chiaramente insoddisfatto, ma ne riparleremo nel
corso della mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK