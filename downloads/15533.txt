Consiglio Regionale della Valle d'Aosta - Oggetto del Consiglio n. 1836 del 28 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 1836 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1836/X Investimenti regionali per gli impianti di
innevamento artificiale. (Interpellanza)
Interpellanza Vista la legge regionale 7 agosto 1986, n. 42;
Preso atto che in più circostanze lo stesso Presidente
dell'Associazione Valdostana impianti a fune ha dichiarato ai media
che gli investimenti per gli impianti di innevamento artificiale
hanno richiesto la cospicua somma, fino ad oggi, di 150 miliardi di
lire;
Esaminata la documentazione parsimoniosamente fornita
dall'Amministrazione regionale al riguardo;
i sottoscritti Consiglieri regionali
Interpellano
il Presidente della Giunta o Assessore competente per
sapere:
1) Quali procedure sono state adottate dall'Amministrazione per
valutare la congruità economica delle offerte e l'opportunità delle
scelte;
2) Con quali criteri si è determinato l'organigramma della
Commissione Tecnico-Consultiva prevista dalla legge regionale;
3) Con quale procedura si sono attuati i controlli e i
collaudi.
F.to: Bich - Parisi - Lanièce
Presidente Ha chiesto la parola il Consigliere Bich.
Bich (APA) Questa interpellanza è venuta fuori in un modo molto
strano, ne faccio un breve resoconto. Vedendo il TG3 della Valle
d'Aosta, ho sentito un serial di interviste sugli impianti di
risalita con una magnificazione delle attrezzature, con interviste
plurime dispensate a tutto campo. Allora, quando la RAI sfodera
tutta la sua migliore maschera per magnificare certe situazioni,
vuol dire che sotto c'è un grand'odore di zolfo; e in effetti,
andando a vedere gli atti, le leggi, diciamo tutto quel contenitore
che tratta delle società di gestione, degli impianti di risalita e
di quanto ha fatto l'amministrazione pubblica negli ultimi anni per
l'espansione dell'economia in questa direzione, ho visto che il
buco nero è molto grosso e che dietro la patina dorata che viene
ammannita dai sistemi di comunicazione, non c'è una situazione così
rosea come si vuol far credere.
Allora ho chiesto della documentazione, che mi è stata data; ho
cercato delle informazioni presso i vari servizi della Regione e ne
è emerso un quadro molto preoccupante. Intanto, che è in atto una
ristrutturazione generale delle S.p.A., dove la partecipazione
pubblica viene portata a livelli fino adesso non conosciuti: dal 30
al 34, al massimo 40 percento della partecipazione nelle S.p.A. -
sto parlando dei grandi impianti e non dei piccoli - si arriva
invece a partecipazioni oltre il 70 percento. Questo è un fatto
inusitato, di cui non si è avuto notizia nella IV Commissione
consiliare, che tratta appunto questi argomenti.
La ristrutturazione abbiamo visto come si è mossa e abbiamo
chiesto all'Assessore alle finanze di darci un minimo di resoconto
su quanto succedeva all'interno di queste società, ed anche qui è
saltato fuori un profondo rosso nella gestione: certe società di
gestione molto reclamizzate dai media negli ultimi tempi, in verità
nascondono dei poderosi passivi e sappiamo che la Regione ha avuto
molto cura dello sviluppo di questo settore, tant'è che ha emanato
numerose leggi proprio a sostegno dell'espansione delle
attrezzature, degli impianti, proprio per potenziare le stazioni
turistiche.
Non metto in dubbio che questo è necessario, che è stato fatto
anche con una buona qualità di impiantistica; quello che metto in
dubbio e quel che mi fa assumere un tono critico riguarda la
modalità, le procedure che sono state attivate sia dalle società di
impiantistica, sia dalla stessa Amministrazione regionale, e
l'utilizzo che viene fatto di questi impianti nei vari domaines
skiables.
L'interpellanza, dunque, coglie alcuni punti critici della
procedura per l'assegnazione dei fondi; sappiamo che l'assegnazione
di fondi ormai è diversificata in modo rilevante e che la Regione
interviene quasi su tutto: dall'innevamento delle piste, alla
battitura delle piste stesse, all'acquisto delle attrezzature per
la battitura delle piste, all'acquisto degli impianti di risalita,
alla messa in opera degli impianti, alla messa in funzione degli
impianti stessi, alla costruzione di impianti per l'innevamento
artificiale, e via dicendo. In questa interpellanza si coglie un
aspetto particolare, che forse è un po' l'aspetto più censurabile
di quanto è emerso fino adesso. A parte il fatto che mi sembra
necessario far chiarezza su quanto sta avvenendo nella
ristrutturazione delle società che gestiscono gli impianti stessi:
abbiamo visto delibere di un certo tipo, come ad esempio per la
società Cime Bianche di Valtournenche - di cui conosciamo peraltro
la struttura e l'attività - per le varie società che gravano sul
domaine skiable del Monte Rosa, e quant'altro mai, per non dire di
quelle che hanno un assetto finanziario molto più positivo, quindi
con dei risultati magari anche attivi del bilancio, ma per le quali
non si vede bene dove inizia l'imprenditorialità e dove finisce
l'assistenzialismo.
L'interpellanza coglie alcuni di questi punti, perché quel che
in verità è successo per gli impianti di innevamento è che si è
dato corso ad una enorme mega-trattativa privata con una società
sola, che è la York francese, che è la società che ha costruito il
90 percento degli impianti di innevamento artificiale; questa
trattativa privata, così come si vede dalla documentazione, appare
assai generica e molto poco motivata.
Assai generica perché tutto è basato sull'individuazione della
metodica tecnologica per la scelta dell'impianto, si ha da una
parte l'impianto di innevamento ad alta pressione e dall'altra
l'impianto di innevamento a bassa pressione, e se scelgo l'alta
pressione, non può che esserci un interlocutore unico, la York
appunto. Ecco la trattativa è avvenuta in questo modo. Come se
dovessi acquistare uno shuttle, so che lo shuttle lo fa solo la
NASA, allora lo acquisto dalla NASA. Ma chi ha detto che bisognava
fare una scelta di questo tipo? Non c'è motivazione. Siamo andati a
vederlo nell'ambito della documentazione fornita dalle società di
impiantistica, abbiamo visto che questa è spesso non solo generica,
ma in certe circostanze risibile, e ve ne leggo alcuni passi.
Per un impianto di innevamento importante la motivazione tecnica
è questa: "Dopo un attento esame delle proposte del mercato e una
serie di visite ad impianti di vario tipo, sia in Valle d'Aosta che
nelle Alpi orientali - Canazei, Corvara, eccetera - si è deciso di
orientarsi sul sistema ad alta pressione, che di fronte ad un costo
di installazione molto superiore offre una maggiore flessibilità
unita al costo di gestione minore..." - il che è tutto da
dimostrare anche questo, è un'acquisizione anche questa
assolutamente soggettiva, è ancora tutto da vedere nei consuntivi
se è realmente così - "... una minore dipendenza dell'intervento
assiduo dell'operatore e soprattutto una maggiore garanzia di
funzionamento...".
Voilà, queste sei righe sono la motivazione per cui si è
proceduto a trattativa privata, perché la commissione
tecnico-consultiva prima ha fatto propria questo tipo di
acquisizione tecnica, che non ha niente di motivato e di acquisito,
e poi la Giunta ha deliberato automaticamente e conseguentemente di
elargire il 70 percento a fondo perduto sulla scorta di questa
motivazione tecnica, che è irrilevante.
Sulla commissione tecnica veramente c'è da mettersi le mani nei
capelli (chi fortunatamente li ha)! Primo, la composizione della
commissione tecnica: in questa commissione di tecnici ce ne sono
pochissimi, quando parlo di tecnici parlo di tecnici qualificati,
iscritti negli albi professionali, con qualifiche specifiche nel
settore.
Nelle scelte non è che sia vietata la trattativa privata, che
anzi è prevista da tutte le normative e può essere corretta - a
parte che è la gioia di tanti amministratori strani della prima
Repubblica la trattativa privata, ma tuttavia non è vietata dal
codice -, però la trattativa privata deve essere assolutamente
motivata.
Allora cosa succede nelle grandi scelte, come in questo caso?
Attenzione, qui si parla di 100 miliardi e oltre, anzi il
Presidente delle società di impiantistica ha sostenuto che sono 150
miliardi, sono molti di meno lo so, però lui ha detto che sono
stati spesi 150 miliardi. Chi sono i tecnici? Andiamo a vedere
all'interno di questa commissione: c'è il tecnico degli impianti a
fune, il tecnico nel senso di cultura universitaria, c'è un
ingegnere solo, e l'ingegnere solo, guarda caso, ha un ruolo nelle
società di impianti di risalita, quindi già qui c'è un conflitto di
interessi fra l'essere membro esperto della commissione ed esperto
per l'Amministrazione regionale, da una parte, e il perseguire
interessi che non sono propri dell'Amministrazione regionale.
Non solo, ma addirittura i membri inseriti in una
caratterizzazione più tecnico-amministrativa e finanziaria, che non
tecnico-"tecnologica" - mi sia consentita la cacofonia - anche
questi sono soggetti utilizzati secondo uno spirito alla "Fregoli",
perché fanno parte della commissione, e allo stesso tempo fanno
parte di consigli di amministrazione delle società di gestione dei
mezzi di risalita, i quali si assentano quando c'è da prendere una
decisione, subentrano i supplenti ed assumono la decisione, e poi
sono magari anche dirigenti di servizi della Regione, quei servizi
stessi che predispongono le delibere, predispongono il
funzionamento delle commissioni, predispongono gli atti, e via
dicendo. Lascio a dire all'Assessore con questo criterio come si
può motivare una trattativa privata così importante e dirimente su
dei fondi così consistenti.
In secondo luogo, andiamo a controllare sulla reale
strutturazione dei beni; andate a vedere gli atti, io sono riuscito
ad avere gli atti alla fine ed è saltato fuori che sono delle
fatture. Fatture estremamente generiche, quelle poi relative alla
tecnologia sono di una genericità folle, è come andare a comprare
un chilo di patate, guardatele qui.
Lascio immaginare, adesso non sto a tediarvi sulla rilettura di
queste cose, ma... è finito il tempo? Però reclamo - come mozione
d'ordine - che il Consigliere abbia gli stessi tempi della Giunta,
perché c'è una parità. Altrimenti si è discettato per anni sulla
parità in Consiglio...
Presidente ... Consigliere Bich, allo stato attuale ci dobbiamo
attenere alle disposizioni del Regolamento; questo significa che i
minuti che lei prende in più, glieli devo...
Bich (APA) ... allora chiudo l'argomento, lei ha ragione,
Presidente.
In conclusione, mi sembra di non aver rilevato l'esistenza di
una certificazione di regolare esecuzione delle opere, può darsi
che ci sia, ma io non l'ho trovata; non esiste neppure un verbale
di consegna e di trasferimento di beni e attrezzature, come sarebbe
prevedibile in qualsiasi procedura di tipo amministrativo pubblico,
perché è vero che le società sono private ed agiscono con criteri
privatistici, però quando passano attraverso il pubblico, lì è
l'ordinamento pubblico che funziona, quindi bisogna sottostare a
questo.
Allora, Assessore, la prego solo di una cosa: risponda alle mie
domande, fornendo una risposta schematica e limitata alle domande
poste con l'interpellanza.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Attenendomi a quanto scritto nel testo
dell'interpellanza, su una nostra richiesta di chiarimenti secondo
quanto riferito anche nella presa d'atto della parte esplicativa
dell'interpellanza stessa, essendo poi l'elemento - come diceva
prima il Consigliere Bich - scatenante del contenuto
dell'interpellanza, il Presidente dell'Associazione valdostana
impianti a fune ha risposto al Presidente della Giunta e al
sottoscritto in questo modo:
"Non ho mai dichiarato che le aziende di trasporto a fune hanno
speso fino ad oggi la somma di lire 150 miliardi per investimenti
su impianti di innevamento; ho, per contro, dichiarato che il
valore attuale degli investimenti è di 120-130 miliardi. La spesa
effettivamente sostenuta è notevolmente inferiore, in quanto
effettuata nell'arco temporale di nove anni a prezzi decisamente
inferiori a quelli odierni per effetto dell'inflazione e dei
rapporti di cambio della lira con le valute estere. Con l'occasione
le confermo che, grazie agli investimenti in questione, è stato
dato impulso a tutta l'attività economica della Valle d'Aosta e che
sarebbe opportuno che le provvidenze regionali continuassero ad
essere applicate stante le necessità di potenziare tali
infrastrutture. Il Presidente, Fournier Ferruccio".
In merito ai quesiti posti dagli interpellanti, desidero
rispondere con le seguenti osservazioni.
Al punto 1, dove si chiede quali procedure sono state adottate
dall'Amministrazione per valutare la congruità economica delle
offerte e l'opportunità delle scelte, mi pare non appropriata la
terminologia usata, vale a dire valutare la congruità economica
delle offerte, in quanto non si tratta di interventi realizzati
direttamente dalla Regione, bensì di finanziamenti previsti da una
legge apposita, la legge 46/85, su investimenti effettuati da
imprese private.
In ogni caso, l'ammissibilità della spesa, vale a dire la
congruità - cioè la spesa ritenuta ammissibile su cui erogare il
relativo finanziamento - e l'opportunità tecnica delle scelte
effettuate dalle imprese private, sempre a norma di legge, sono
oggetto di una valutazione tecnica della commissione apposita, la
quale ha il compito di analizzare e valutare per conto dell'organo
politico la regolarità delle richieste medesime.
Per quanto riguarda il secondo punto, dove si chiede con quali
criteri si è determinato l'organigramma della Commissione
tecnico-consultiva prevista dalla legge regionale, secondo quanto
stabilito dalla legge stessa, quindi dalla legge già citata 46/85,
l'organigramma della commissione tecnica è stabilito per legge e in
base a questo sono stati nominati i componenti.
L'unica discrezionalità della Giunta è stata la nomina del
membro esperto, ovvero un tecnico esperto in materia di impianti a
fune e infrastrutture connesse. Fino ad oggi hanno ricoperto tale
incarico l'ing. Ugo Illing di Cortina e da circa un anno l'ing.
Emile Noussan di Ginevra: esperti di grande prestigio,
professionisti di comprovata capacità e serietà, decisamente
riconosciuti tali non solo qui da noi in Regione, ma sia a livello
nazionale che internazionale. Questo è per quanto riguarda il
discorso di avere anche un membro che sia competente in materia,
non possiamo avere un professore d'italiano all'interno di una
commissione tecnico-consultiva.
Per quanto riguarda il terzo punto, con quale procedura si sono
attuati i controlli e i collaudi, occorre a questo riguardo
segnalare che i controlli sulla spesa sono effettuati
principalmente sulla fatturazione delle ditte fornitrici delle
apparecchiature ed esecutrici delle installazioni e delle opere
connesse agli impianti di innevamento, ed eventualmente sui
relativi contratti, riscontrando la corrispondenza tra le somme
preventivate e ritenute ammissibili dalla commissione
tecnico-consultiva e i rendiconti consultivi presentati.
Sono inoltre eseguiti dei riscontri in cantiere e/o ad opera
intesi a verificare la corrispondenza fra le opere di capitolato e
le opere effettivamente realizzate: questo perché non è previsto
l'assistente di cantiere dal momento che non sono opere realizzate
direttamente da noi.
Altro controllo effettuato è sul piano amministrativo con
l'acquisizione della copia della concessione edilizia. I collaudi
delle opere non spettano alle strutture tecniche ed amministrative
della Regione, in quanto non sono opere di nostra proprietà.
Risulta comunque che tutti gli impianti fino ad oggi realizzati
sono entrati in funzione rispettando le attese previste sul piano
della funzionalità.
Per concludere, diciamo che sicuramente, se con l'introduzione
di nuove norme sugli appalti si porrà il problema in termini di
legge di verifiche sulle procedure, tali verifiche verranno
espletate nei termini e nei modi dovuti.
Presidente Ha chiesto la parola il Consigliere Bich.
Bich (APA) Assessore, io la considero un ambasciatore e siccome
"ambasciator non porta pena" non attacco lei, però chi le ha
scritto queste note o è in malafede o è un incapace, perché a parte
rilevare la contraddizione con quanto ha sostenuto alla fine della
sua nota, dove dice che da ora in poi con le nuove norme sugli
appalti andremo a vedere tutto, faremo i confronti fra varie
offerte ed avremo delle relazioni sulla congruità, ma non è mica
cambiato assolutamente niente. All'inizio dice che queste sono
società private, sono S.p.A. e fanno quel che vogliono loro,
agiscono in modo privatistico, quindi non hanno da sottostare a
nessuna norma di tipo amministrativo, poi alla fine invece sostiene
esattamente l'opposto, cioè dovranno sottostare alle nuove norme
sugli appalti, quindi entra già una contraddizione.
Contraddizione letale, si direbbe come in un film, perché un
giudizio di congruità sulla fornitura di beni e servizi e in questo
caso di impianti è assolutamente necessario, altrimenti
l'amministrazione pubblica rischia di dare molto più del dovuto; se
non c'è una giustificazione in una trattativa privata che dia
definizione alla spesa esatta, al valore dei beni elargiti e così
via discorrendo - ma non dico qui delle novità, sono cose che
sentiamo tutte le volte che si discute dall'acquisto delle penne
biro fino a quanto altro mai - possiamo elargire dei fondi di molto
superiori. Allora la giustificazione che viene addotta in queste
note non ha nessun senso.
Per quanto riguarda le pezze giustificative, la fatturazione, le
leggo una fattura particolare: oggetto è un impianto di innevamento
per la produzione di neve, impianto automatico per la produzione di
neve, e sulla scorta di una fatturazione del genere lei paga un
contributo del 70 percento. Leggo l'oggetto: impianto automatico
per la produzione di neve; materia: materiale complementare,
650mila franchi. Che controllo fa lei su una fattura del genere?
Che controllo fa di fornitura di attrezzature di beni su una
fattura del genere? Mi dica lei.
E' tutto così fra l'altro, la fatturazione non solo è generica,
ma per necessità di cose è una elencazione di voci. E l'elencazione
di voci è ridottissima: impianto per la produzione di neve
artificiale, 1 miliardo 250 milioni, questa è la fattura, e lei che
controllo fa su questa? Ma il prezzo unitario, la definizione
finanziaria precisa economica del bene elargito non c'è, ed è
quanto prevede la legge già adesso, non è che dobbiamo aspettare la
nuova normativa per avere questo.
Per quanto riguarda il tecnico, che poi è l'unico ingegnere
nelle commissioni, a parte il fatto che per spese così esorbitanti
di decine e decine di miliardi sarebbe il caso di formare delle
commissioni tecniche, cioè formate da gruppi di ingegneri
specialisti in questa materia che poi diano una relazione precisa
sull'impiantistica, si fa così, lo abbiamo visto in campo nazionale
per l'alta velocità dove non è che si è radunata una commissione
tecnico-consultiva che in cinque parole ha scelto; le scelte nelle
grandi opere non possono avvenire così semplicemente con un verbale
di una commissione tecnico-consultiva formata prevalentemente da
figure amministrative.
Allora, gli unici esperti della Regione - come giustamente lei
ha sottolineato, Assessore - sono i nominativi da lei forniti; ma
di questi uno è addirittura presidente di una società di impianti
di risalita! Non c'è un conflitto di interessi su questo? Lei
prende addirittura il Presidente della società impianti di
risalita, addirittura i membri amministrativi facevano parte di
consigli di amministrazione di società di impianti di risalita e
dovevano assentarsi facendosi sostituire da membri supplenti, e
tutto questo avveniva spesso in un'ora. Allora questa commissione
tecnico-consultiva, di grande spessore tecnico, di grande forza di
tipo tecnologico e conoscitivo, si riuniva per un'ora o un'ora e
mezza e dava il parere su decine e decine di pratiche per decine e
decine di miliardi. Ma via, non è superficiale questo modo di
procedere?
Assessore, mi consenta, con tutta la bontà e l'amicizia che può
esserci fra colleghi, lei non ha risposto a niente. Mi dispiace, lo
ribadisco a chi le ha trascritto la sua risposta, io apprezzo
tantissimo e la ringrazio di avermi dato modo di esprimere il mio
punto di vista su questo argomento, ma non è stata fornita
risposta. Sono stato nei tempi?
Presidente Ha rispettato i tempi, la ringrazio per averci
restituito i due minuti di cui si era appropriato al momento
dell'illustrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK