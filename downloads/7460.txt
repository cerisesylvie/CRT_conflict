Consiglio Regionale della Valle d'Aosta - Oggetto del Consiglio n. 1963 del 16 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1963 del 16 aprile 1986 - Resoconto
OGGETTO N. 1963/VIII - COMUNICAZIONE DEL PRESIDENTE DELLA
R.A.V. S.P.A. SULL'ATTIVITA' DELLA SOCIETA'.
PRESIDENTE:
Ha chiesto di parlare il Consigliere Marcoz,
Presidente della R.A.V., ne ha facoltà.
MARCOZ - (U.V.):
Signor Presidente, colleghi Consiglieri,
ho chiesto l'inserimento di queste comunicazioni perchè esse mi
danno di nuovo la possibilità di ribattere ancora una volta,
pubblicamente, la mia completa estraneità a far parte di Consigli
di Amministrazione di società pubbliche o private. Ripeto che è la
prima volta che partecipo ad un Consiglio di Amministrazione di una
società, non ho mai fatto parte di società private o pubbliche,
infatti non immaginavo mai quanti e quali fossero i problemi
societari. E' una esperienza che ritengo chiaramente positiva, e
quindi tralasciando quelle ovvie incombenze societarie dopo un anno
di attività, ritengo come Presidente della R.A.V., in cui la
Regione è azionista non indifferente, di dover riferire. La mia è
una relazione semplice e oltre a riportare dei dati parlerò
dell'orientamento della società.
Il 1985 segna la via di una fase evolutiva della vita della
società, iniziata con la firma della convenzione tra la Regione
autonoma Valle d'Aosta e l'ITALSTAT, e proseguita con l'ingresso
della Regione stessa nella compagine nazionale della R.A.V.
avvenuta in occasione dell'assemblea del 25.2.1985, mediante
l'acquisizione di una quota pari al 42% del capitale azionario.
Sapranno, loro Consiglieri, che la R.A.V. è stata costituita il 16
marzo 1983 con decreto omologo del Tribunale di Roma del 15.4.1983,
con capitale sociale allora di £ 200 milioni e con sede legale in
via Arme 9/A, Roma.
Lo scopo della società è infatti promuovere, studiare,
progettare, coordinare e realizzare, anche in regime di concessione
e di appalto, opere pubbliche e infrastrutturali, nonchè di
provvedere all'esercizio di quelle assentite in concessione, ivi
compresa la manutenzione, le innovazioni e gli ammodernamenti
relativi. In particolare si intende compreso nello scopo sociale lo
svolgimento di ogni attività di promozione, studio, progettazione,
e costruzione connessa alla realizzazione di un'autostrada per il
Traforo del Monte Bianco, nonchè alla relativa attività di
esercizio.
Costituitosi infatti in data 25.2. 1985 il nuovo Consiglio di
Amministrazione ed il nuovo collegio sindacale con la presenza
degli organi suddetti dei componenti nominati in rappresentanza
della Regione, si è successivamente provveduto, in attuazione degli
accordi raggiunti dagli azionisti, a varare il definitivo assetto
della società.
Infatti il 15.4.1985, la società italiana per azioni per il
Traforo del Monte Bianco ha rilevato le quote di partecipazione
possedute dall'ITALSTAT e dalla Valin, pari complessivamente al 58%
del capitale della R.A.V., ammontante a quell'epoca a £ 5 miliardi.
Pertanto attualmente risultano azionisti della R.A.V., la società
italiana per il Traforo del Monte Bianco e la Regione autonoma
della Valle d'Aosta, rispettivamente con il 58% la prima e il 42%
la seconda.
A tale proposito devo qui ricordare la L.R. n. 73, del
28.12.1984, che definisce l'entità e la gradualità dei conferimenti
da destinare a capitale R.A.V. nell'arco dei 5 anni.
Si è dato quindi l'avvio allo sviluppo dei programmi di
capitalizzazione previsti nell'ambito di quanto disposto dalla
legge 531 del 12.8.1982, provvedendo ad effettuare il primo
consistente aumento di capitale. Infatti, a seguito delle delibere
assunte dall'assemblea straordinaria del 9.7.1985, il capitale è
stato elevato da £ 5 miliardi a £ 54,5 miliardi, operazione sul
capitale che dopo i vari visti ministeriali si è conclusa nel mese
di dicembre 1985 con la sottoscrizione pro-quota da parte degli
azionisti, Regione e Monte Bianco.
Devo ricordare che le azioni privilegiate, per convenzione, sono
riservate all'Ente pubblico, cioè alla Regione autonoma della Valle
d'Aosta.
Nello stesso Consiglio si è deliberato a norma di statuto di
ripartire il compenso complessivo annuo del Consiglio stesso,
fissato per il triennio di carica dell'assemblea ordinaria del
23.4.1985 in £ 32 milioni e nel seguente modo:
- al Presidente £ 8.000.000
- all'Amministratore delegato £ 4.000.000
- ai Consiglieri £ 4.000.000 lordi annui.
In più al sottoscritto è stato conferito un incarico specifico,
vista l'attitudine tecnica, di una consulenza nei confronti della
SPEA per un importo totale massimo annuo di £ 4.000.000.
Fino alla settimana scorsa il Consiglio di Amministrazione era
così formato:
- Ettore Marcoz, Presidente
- Armando Berti, Amministratore delegato
- Guido Chabod, Gianni Torrione, Franco Cuaz, Mario Mollaioli e
Federico Paces, Amministratori.
Il Collegio sindacale era composto dal sig. Carlo Ridella,
Presidente, da Ennio Pedrini e Aldo Rubini, Sindaci effettivi, da
Zellino Gennaro e Wilma Napoli, Sindaci supplenti. Però la
settimana scorsa, visto che scadevano le nomine dei componenti la
società del gruppo Monte Bianco si è addivenuti ad una nuova
elezione del Consiglio di Amministrazione che oggi come oggi, data
16 aprile, risulta così composto:
- Ettore Marcoz, Presidente
- Armando Berti, (riconfermato) Amministratore delegato
- Guido Chabod, Gianni Torrione, Federico Paces (riconfermati),
Consiglieri; sono subentrate due nuove figure nella persona del
sig. Claudio Cappon e di Eurigio Di Paolo, nominate
dall'ITALSTAT.
Nel Consiglio sindacale, la Presidenza è stata assunta dal sig.
Piaggio Giuseppe, Sindaci effettivi sono i sigg. Ennio Pietrolati e
Ennio Pedrini (riconfermato), Sindaci supplenti Gennaro Zellino e
Wilma Napoli.
E' doveroso a questo punto ringraziare i colleghi amministratori
del passato Consiglio per la fattiva collaborazione che mi hanno
dato, e auspicare che ciò prosegua con i nuovi subentrati.
Dopo innumerevoli e laboriosi incontri, il 20.9.1985 provvedevo
ad inoltrare formale istanza all'ANAS. In quella occasione era
presente il Presidente della Giunta, ai sensi dell'art. 5 della
legge 531 del 12.2.1982, per l'affidamento in concessione della
costruzione e dell'esercizio dell'autostrada fra Aosta e Traforo
Monte Bianco, impegnandoci a sostenere come società il 35% del
costo previsto e richiedendo invece di beneficiare per il 65% del
concorso dell'ANAS.
L'ANAS purtroppo, spinta da quella solita forza maligna, pose
quindi un quesito al Consiglio di Stato in merito all'applicazione
del succitato art. 5 della 531, quesito che ha avuto risposta
positiva per la R.A.V. confermando la legittimità della richiesta
avanzata.
In seguito alle previsioni di avvio dell'attività, si è
provveduto ad aprire un ufficio anche ad Aosta: pertanto la sede
per ovvi motivi fiscali rimane a Roma, in via Nibi 10 (personale:
un direttore amministrativo, due impiegati, un autista, una
segretaria) ed un ufficio staccato ad Aosta in via Chambery 51
(personale: un autista, una segretaria).
Dicevo prima che l'anno 1985 l'abbiamo chiamato l'anno di
pungolo e di sprono nei confronti della società progettista SPEA:
numerosissime infatti le riunioni a Milano, a Roma, ad Aosta, con
l'esito positivo che il progetto esecutivo è completo per l'intero
tratto tracciato Sarre-Courmayeur.
A tale proposito, devo ricordare che la R.A.V. aveva
commissionato direttamente alla SPEA di Milano il tratto
Morgex-Sarre, quindi ha dovuto acquisire dalla società italiana per
azioni del Monte Bianco la parte effettuata per conto della stessa,
relativa cioè al tratto La Palud-Morgex.
Nota menzionare ancora che come società stiamo studiando e
concordando con l'ANAS la convenzione; penso che sia l'atto più
importante e delicato che segnerà la futura via societaria della
R.A.V..
E' inoltre in cantiere un programma di ulteriore aumento di
capitale per l'anno 1986, così come previsto dalle vigenti
leggi.
Dicevo che volevo fare anche alcune riflessioni sulle direttive
che come Consiglio di Amministrazione abbiamo dato alla società, in
modo particolare sul tracciato. Se n'è parlato e se ne parla ancora
molte volte purtroppo a vanvera perchè non lo si conosce, quindi
vorrei qui percorrerlo velocemente insieme a voi.
L'autostrada inizia dal piazzale del Traforo del Monte Bianco a
quota 1300 mt. sul livello del mare e per i primi 500 metri avrà
cinque corsie: due in discesa con un viadotto di 380 mt., e tre in
salita sull'attuale sede stradale, coperte, questo per ovvi motivi
dovuti ai lunghissimi periodi invernali.
Proseguendo quindi sull'attuale S.S. 26, diventa a quattro
corsie coperte fino al tornante de La Palud, là dove con un primo
svincolo si può raggiungere la Val Ferret. Proseguirà ancora sul
tracciato esistente della S.S. 26, a quattro corsie, fino al primo
tornante dove è previsto lo svincolo per Entrèves e Courmayeur
nord.
Abbandonerà la statale, costeggerà la Dora in riva sinistra per
750 mt. e l'attraverserà con un viadotto di 205 mt., entrando
quindi all'inizio della Val Veny nel Monte Chetif. Questa è la
prima delle 11 gallerie che con i suoi 2.990 mt. è decisamente la
più lunga del tracciato.
L'autostrada esce poi dalla galleria a valle di Courmayeur e con
un viadotto di 385 mt si riporta sulla riva sinistra della Dora
Baltea, attraversa con un ponte il Ponte di Verrand, costeggia
sulla destra il viadotto Verrand, la strada statale, tenendosi a
quota più bassa, in modo da poter permettere lo svincolo per
Courmayeur sud.
L'autostrada prosegue passando poi sotto la statale, le si
affianca a monte e dentro nella galleria di Pré-SaintDidier lungo
2.795 mt., esce da questa e dopo un tratto in rilevato supera la
statale, la ferrovia e la Dora e con il viadotto Montbardon rientra
subito dopo nella montagna con la galleria di Morgex.
All'uscita il tracciato corre quindi a mezza costa fra Morgex e
La Salle ed arriva al piazzale della barriera di pedaggio e
svincolo di Morgex. Siamo arrivati ai 1.000 mt. sul livello del
mare ed abbiamo percorso i primi 15 km., quelli a quota più alta,
di maggiore innevamento.
Con tre gallerie si sono evitati Courmayeur, Pré-Saint-Didier e
Morgex. Finisce la zona più alta ed inizia la zona più impervia;
infatti in 12 km si susseguono sei tunnels con una lunghezza totale
di quasi 11 km.
Dicevo che dopo la barriera di pedaggio di Morgex, l'autostrada
passa sul canale della Società Cogne ed entra nella galleria di
Chabodey di 955 mt., all'uscita il viadotto di Echarlod, attraverso
la Dora, la Ferrovia, la Statale, trova la galleria del Villaret.
Si è così evitato anche il paese di La Salle. Seguiranno il
viadotto di Les Champs, la galleria di Equilivaz, il viadotto di
Vertosan, la galleria artificiale di Equilivaz di nuovo, per
rimettersi nella galleria di Avise di 1828 mt.. E' la zona più
impervia del tracciato, con un viadotto di ca. 75 mt., si supera la
Dora e si immette nella galleria di Leverogne. Si attraversa la
Dora di Valgrisenche e si immette direttamente nella galleria di
Arvier. Si hanno ora dei paesaggi meno severi e per 800 mt. ci si
addossa alla montagna per non occupare terreni agricoli, e dopo un
viadotto, quello di Les Champs di 260 mt. e il ponte sul torrente
Savara, si entra nella galleria di Villeneuve. Siamo arrivati così
allo svincolo di Aosta ovest e per la statale 507 di Cogne.
Qui l'autostrada trova infatti il ramo sussidiario della Dora
che verrà riempito con materiale di risulta, consolidando in tal
modo la scarpata morenica a valle della soprastante strada statale.
In questo modo l'occupazione di fondi agricoli è ridotta veramente
al minimo. Un ponte poi di 60 mt. immetterà l'autostrada nella
galleria La Crête di 1500 mt., l'ultima prima del collegamento
della tangenziale.
Questo peduncolo di 34,2 km. non è che il collegamento mancante
alla grande viabilità europea; infatti al di là del traforo del
Monte Bianco in Francia si stanno terminando i lavori
dell'Autoroute Blanche che collegherà il traforo alla
Parigi-Lione-Marsiglia, chiamata così l'autostrada del Sole dei
francesi. Infatti immediatamente a valle del tunnel sono in
cantiere gli ultimi due tronchi della Voie Exprèsse a 4 corsie dal
tunnel a Le Fayet.
Sono già in servizio i 60 km. di autostrada da Le Fayet a
Annemasse, i 50 km. da Annemasse a Châtillon de Michail. Sono in
corso di ultimazione i 44 km. da Châtillon de Michail a Pont d'Ain,
i 31 km da Silan à Pont d'Ain, i 52 km. da Pont d'Ain à Bress et
Maçon e i 48 km. per Lyon. Fra 3 anni circa chi attraverserà il
Traforo del Monte Bianco raggiungerà con una veloce, moderna
autostrada Lione, Marsiglia e Parigi. Lione sarà infatti a 220 km.
dal tunnel, Marsiglia a 520 km., Parigi a 610 km..
E' doveroso qui ricordare anche il costruendo tunnel sotto la
Manica e gli ultimi tratti di autostrada in zona, che senza
soluzioni di continuità collegheranno tra breve il tutto a Ginevra,
Berna, Zurigo, Basilea, Francoforte e Amburgo.
Dicevo dei 34,2 km. di autostrada Sarre-Courmayeur, di cui i 2/3
(km. 22 circa) sono in galleria, km. 4 in viadotto; km. in trincea
o rilevato: questi sono stati una scelta.
Cosa rappresenta la galleria? Innanzitutto salvaguardia del
territorio sia per l'occupazione dei terreni che per il paesaggio,
garanzia di transitabilità, visto che viviamo in una regione
montana fortemente innevata, riduzione di costi di manutenzione.
Certamente vi è il rovescio della medaglia per quello che riguarda
la sistemazione del materiale di risulta, i sistemi di areazione,
la raccolta e depurazione delle acque piovane, i costi. Come
pubblico amministratore, come uomo cui interessa vivere in un mondo
che è a dimensione umana, ho cercato di non tralasciare nessun
particolare e devo a questo punto menzionare l'apporto datomi in
Consiglio di Amministrazione dai Consiglieri regionali, in modo
particolare dal Consigliere Torrione e dal Consigliere Chabod, che
con le loro iniziative ed i loro suggerimenti hanno fatto sì che il
Consiglio di Amministrazione prendesse una svolta decisiva.
Dicevo che da tempo ormai e con una intensità crescente si è
fatta strada la convinzione che nella realizzazione di opere debba
essere esplicitamente considerato l'ambiente, in particolare debba
valutarsi l'impatto che le opere determinano in misura reversibile
o irreversibile, leggera o profonda, temporanea o permanente
sull'ambiente, sia quello naturale che quello costruito. Infatti la
CEE ha emanato il 27.6.1985 una direttiva, la n. 35/337, che
introduce nell'ordinamento europeo la procedura di valutazione
dell'impatto ambientale nei progetti pubblici e privati.
Sapendo ora che l'autostrada costa circa 6 miliardi a km. per il
rilevato o la trincea, 19 miliardi al km. Per la galleria, 26
miliardi a km. per il viadotto, per un costo totale di £ 590
miliardi, da aggiungere (visto che si considerano come tempi di
realizzazione 3 anni a mezzo) a 170 miliardi circa per la revisione
dei prezzi e 170 miliardi circa per spese varie, espropri e
progettazione, per un totale complessivo, valutato al 1990, in £
930 miliardi, la società R.A.V. in data 9.1.1986 ha incaricato la
società Sisplan di Bologna, presieduta dal Prof. Ernesto Stagni,
ordinario dei Trasporti al Ministero di Bologna, di effettuare uno
studio delle diverse componenti del traffico interessanti il
percorso autostradale, finalizzato ad una verifica a medio termine
delle previsioni formulate dal piano finanziario della società.
A conoscenza poi che presso il gruppo IRI-ITALSTAT si era
costituito un Comitato per lo studio dei problemi ambientali
presieduto dal Prof. Arch. Pierluigi Spadolini, come Presidente
della R.A.V. ho chiesto e voluto un Comitato scientifico da
costituirsi "ad hoc", a cui sono stati chiamati a partecipare
tecnici e professionisti di provata competenza in materia, sia su
indicazione della Regione che del gruppo IRIITALSTAT. La delibera
di incarico infatti è del 2 aprile scorso.
Sono convinto ora che unendo gli sforzi e l'esperienza sia dei
tecnici progettisti sia dei tecnici preposti al Comitato
scientifico, i risultati non mancheranno; mi si permetta (qui non
lo dico con orgoglio, ma con serietà) è la prima volta che si
affronta in Italia un problema con queste procedure.
Ho ritenuto opportuno organizzare, in collaborazione con la
Presidenza della Giunta regionale, per il giorno 21 aprile c.m.,
lunedì, alle ore 9,30, nel salone delle manifestazioni regionali,
una tavola rotonda per presentare il progetto autostradale, cui
credo vorranno partecipare tutti i Consiglieri regionali, i Sindaci
e le Giunte interessate al tracciato. Saranno inoltre invitate le
autorità civili e religiose, locali e nazionali, la stampa, la RAI
e le TV private, per sentire dalla viva voce dei progettisti le
soluzioni che si sono adottate, dal Prof. Karrer, responsabile del
Comitato scientifico, dal Prof. Stagni della Sisplan, dal Prof.
Carracoglia, esperto in problemi di inquinamento, la stretta
interconnessione degli studi intrapresi per l'esecuzione di quella
autostrada che (me lo si permetta) la vorremmo più verde del verde
della Valle d'Aosta.
Si dà atto che alle ore 17,11 riassume la Presidenza il
Presidente Giovanni Bondaz.
PRESIDENTE:
E' aperto il dibattito. Ha chiesto di parlare
il Consigliere Viberti, ne ha facoltà.
VIBERTI - (N.S.):
Non ci si poteva aspettare che il
Consigliere Marcoz cambiasse idea rispetto all'autostrada e credo
sia doveroso ringraziare lui e il Presidente della Giunta per
averci dato un aggiornamento rispetto a quanto sta succedendo.
Senz'altro io personalmente e altre persone che ritengono
l'autostrada una scelta sbagliata non solo da un punto di vista
ambientale, ma anche da un punto di vista economico per il futuro
della nostra Regione, prenderemo parte se non altro fra il
pubblico, e poi con domande ed interventi daremo il nostro
contributo alla riunione che si terrà lunedì 21. Pregherei però il
collega Marcoz di fare avere a chi è interessato una copia della
relazione che adesso ha fatto e di fare più attenzione quando dice
che si parla a vanvera sul tracciato dell'autostrada perchè a
digiuno di conoscenze, in quanto a più riprese abbiamo richiesto
documentazione. Non voglio dire che ci si riferisce a quello che
diciamo noi, però se da una parte si accusa il prossimo di parlare
a vanvera e dall'altra non gli si forniscono gli elementi per
parlare con cognizione, si ha comunque una piccola responsabilità
rispetto alle sciocchezze che gli altri possono dire.
Ripeto, non credo si riferisse a noi perchè le nostre opinioni
sono state variamente contestate, ma da un punto di vista
scientifico non c'è mai stata una discussione seria, c'è stata una
contrapposizione a volte polemica, a volte di tipo politico, di
schieramento, ma mai si è cercato di affrontare scientificamente il
problema.
Non possiamo che essere soddisfatti che la R.A.V. affronti il
problema dell'impatto ambientale facendo ricorso a luminari, a
professori e addirittura a dei nomi quali quello del Prof.
Pierluigi Spadolini che vanta fra l'altro come fratello un ex
Presidente del Consiglio, attuale Ministro della Difesa, quindi
senz'altro uomo di indubbia cultura e preparazione. Quello che
"regrettiamo" è il fatto che queste cose vengano decise soltanto a
giochi quasi fatti.
Mi auguro che la R.A.V. terrà nella debita considerazione lo
studio che verrà fatto sull'impatto ambientale, ma se questo studio
dimostrasse che è impossibile costruire questa benedetta
autostrada?
Vorrei capire fra l'altro perchè si rifà uno studio sulle
componenti del traffico, che tra l'altro sono una delle basi che
avrebbero dovuto portare ad operare la scelta di costruire una
autostrada da Aosta al Traforo del Monte Bianco. Mi pare che ci sia
da denunciare rispetto alle comunicazioni fatte questa
discrepanza.
Per quello che riguarda il merito del progetto, lo ribadisco,
non ci nasconderemo lunedì 21, verremo a vedere quello che viene
presentato. Gradiremmo venire in possesso di questo progetto
esecutivo e di tutti gli allegati che possono servire per una
migliore comprensione ed a una espressione più compiuta di una
posizione che comunque secondo noi deve contribuire, anche se da
presupposti e conclusioni diverse a quelle cui è giunta la
stragrande maggioranza di questo Consiglio, ad un miglioramento
della qualità della vita della nostra Regione.
Un'altra curiosità è legata alla presenza di questa forza
maligna che fungeva da impedimento. Sarebbe stato interessante
sapere chi rappresentava questa forza maligna che viene evocata
quasi come un demonio in una casa in cui il demonio non dovrebbe
entrare.
E poi è interessante questa descrizione che purtroppo non ho
potuto finire di trascrivere. Mi è sembrato di capire che ci siano
parecchi svincoli, ma comunque queste sono considerazioni che
riguardano il merito, per cui conviene aspettare non solo una
descrizione che è stata abbastanza precisa anche se sintetica, ma
la presentazione vera e propria del progetto esecutivo con la
documentazione che permetterà di comprendere meglio quali sono i
motivi che hanno portato a fare quattro svincoli o forse anche di
più ... INTERRUZIONE ... allora ho capito male, cercavo di seguire
e di scrivere e forse ho afferrato male qualche punto, per questo
sarebbe opportuno avere la relazione fatta dal Presidente della
R.A.V..
Un'altra curiosità che verrà senz'altro tolta lunedì è quella
relativa a questi materiali di risulta che verrebbero messi in un
braccio della Dora; mi auguro che anche questa operazione sia stata
studiata debitamente perchè al riguardo ho qualche preoccupazione.
Se poi è un vecchio tratto della Dora più in alto dell'attuale
corso, le considerazioni saranno di tipo diverso.
Per evitare che il prossimo parli a vanvera, la disponibilità
della documentazione è la prima cosa da assicurare, anche perchè la
chiarezza degli elementi, la disponibilità alla discussione mettono
poi sempre da un canto chi prima di tutto non ha voglia di lavorare
e poi non ha elementi da portare a suffragio delle tesi che
sostiene.
Crediamo di aver affrontato fino adesso il problema non con
spirito polemico, ma con l'intento di dimostrare che non solo da un
punto di vista ambientale ma anche economico l'autostrada per la
nostra Regione non è un vantaggio, anzi costituisce un grave onere.
Sentiremo lunedì cosa dicono in merito e faremo le nostre domande
come sempre.
Chiederei che ci fosse altrettanta disponibilità e serietà ed
altrettanta buona fede da parte di chi in numero molto superiore,
ma non da parte di tutti con la stessa attenzione, sostiene
l'autostrada. Infatti lo ripeto, se gli studi, se gli elementi che
verranno forniti da queste Commissioni di benemeriti personaggi
dessero degli elementi di dubbio e negativi, chiedo che ci sia
questa disponibilità a prenderli nella dovuta considerazione
proprio per quel reciproco rispetto che ci deve essere fra persone
che fanno dell'intelligenza e della razionalità il mezzo per
arrivare al migliore svolgimento della vita civile nella nostra
Regione.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Non è facile intervenire sulla
relazione presentata dal Consigliere Marcoz per due ordini di
motivi: in primo luogo perchè c'è una parte prevalentemente tecnica
che riguarda la questione delicatissima dell'inserimento ambientale
di quell'arteria che non può essere affrontata in una discussione
in questo modo. Credo opportuno, se davvero si vuole coinvolgere il
Consiglio, che tutti gli elementi che vengono utilizzati per
valutare l'impatto ambientale di questa nuova opera siano
conosciuti e la sede opportuna potrebbe essere la Commissione
apposita o gruppi di lavoro appositamente costituiti, perchè lì si
possono effettivamente esprimere delle valutazioni
approfondite.
Sempre nell'ordine dei problemi di carattere tecnico o
tecnico-economico, non si è mai fatto un passo in avanti nella
valutazione del rapporto fra costi e benefici di quell'opera; i
Consiglieri ricorderanno (ricorderà anche il Presidente della
Giunta) che la relazione sul rapporto costi/benefici che
conosciamo, in quanto fu discussa nella competente Commissione di
questo Consiglio, è incompleta, sommaria e (per ammissione degli
stessi tecnici) approssimativa. Si disse allora che un ragionamento
più completo si sarebbe potuto fare in presenza di costi ben
definiti, quindi di un tracciato definito in modo più puntuale,
però ripeto che una valutazione precisa di questo rapporto oggi non
esiste.
Questi aspetti della nuova autostrada dovranno essere discussi
con maggiori elementi e non credo che possiamo qui esprimere un
parere, nè possiamo essere tranquillizzati della nomina di alcuni
esperti.
Il secondo ordine di problemi riguarda i costi di questa opera;
il Consigliere Marcoz, quale Presidente della Società, ha qui
prospettato alcune cifre che per ora non si discostano molto dalle
previsioni aggiornate che si erano fatte nelle ultime discussioni
in questo Consiglio regionale. Sui costi, sull'importo complessivo,
sul modo con cui finanziare quest'opera, credo sarebbe bene
discutere perchè alcuni fatti nuovi si sono realizzati
successivamente alla decisione di questo Consiglio regionale di
costituire la società R.A.V., ho già accennato a questo aspetto
nella trattazione di una interpellanza e non ho avuto risposta,
ripropongo qui la questione per capire qual è il modo più corretto
di azione dell'Amministrazione pubblica.
Voglio ricordare perchè sia ben chiaro a tutti, che quell'opera
autostradale si realizza con un concorso pubblico significativo, un
consistente contributo dello stato, un intervento della Regione che
è adesso previsto attorno ai 200 miliardi fra sottoscrizione
ordinaria e sottoscrizione in azioni privilegiate, mentre il
controllo della società (come dimostrano le quote azionarie) è
affidato all'ITALSTAT attraverso la società del Traforo del Monte
Bianco. Quindi abbiamo un'opera che vedrà un concorso assai
limitato di società concessionarie, un grosso intervento pubblico,
lasciando tuttavia il controllo della società alla società
concessionaria.
Il fatto nuovo che è avvenuto dopo l'approvazione da parte di
questo Consiglio di quella scelta autostradale e della costituzione
della società R.A.V., è la legge 526 del 1985, che consente alle
società concessionarie di autostrade, previa presentazione di piani
economici e finanziari che devono essere approvati dal Ministro dei
Lavori Pubblici, di acquisire fondi alla Cassa Depositi e Prestiti
a condizioni vantaggiose (mi pare che adesso il tasso sia attorno
al 10,75%) per investimenti in opere autostradali.
Dagli atti della S.A.V. (Società Autostrade Valdostane) risulta
che questa società ha presentato un piano economico che,
utilizzando la legge 526 dell'85, consentirebbe alla Società
Autostrade Valdostane un investimento in quell'opera pari al limite
di 208 miliardi con l'accessione di questo mutuo alla Cassa
Depositi e Prestiti ventennale, ammortizzabile nel periodo di
validità della concessione per la quale si richiederebbe una
proroga di ulteriori quindici anni.
Mi risulta che la S.A.V. ha avanzato in questo modo la richiesta
della concessione o della partecipazione alla costruzione di questo
tratto autostradale. Ora, il ragionamento che facciamo è questo: se
davvero le società concessionarie, fra le quali la S.A.V., possono
utilizzare questi fondi attingendo alla Cassa Depositi e Prestiti
dello Stato, perchè dovrebbe persistere un investimento a fondo
perso della nostra Regione pari a 200 miliardi, più la revisione
prezzi, più quello che costerà alla Regione l'opera quando sarà
finita in termini di miliardi?
Visto che in ogni caso avremo nella R.A.V. una quota minoritaria
e che una partecipazione della S.A.V. significa comunque la
partecipazione della società in cui noi abbiamo il 27% del
pacchetto azionario, credo che per quanto riguarda gli interessi di
questa Regione sia più conveniente avere un intervento di quella
società con capitale proprio, utilizzando queste centinaia di
miliardi della Regione in altri interventi più utili allo sviluppo
economico della nostra società.
Interviene il Presidente Rollandin per alcune precisazioni al
Consigliere Tonino.
TONINO - (P.C.I.):
Poi il Presidente Rollandin mi darà la
risposta, per quanto mi riguarda sto agli atti ufficiali secondo
cui, sulla base della richiesta S.A.V., si potrebbe utilizzare quei
mutui dello Stato. Non sto parteggiando per nessuno, ci interessa
che la Regione spenda il meno possibile; se però mi dimostrate con
dei documenti che queste tesi sono sbagliate sono pronto a ritirare
le considerazioni che finora ho fatto.
Se effettivamente le cose stanno in questo modo, non riusciamo
davvero a capire per quale ragione l'intervento finanziario deve
essere così elevato in un'opera rispetto alla quale non avremmo un
rientro economico anche da un punto di vista sociale. Questo è
dimostrato: non si tratta certo di un investimento che ci renderà
chissà quali capitali, comunque quello non è il compito che spetta
alla Regione.
Ultima questione: non è ben chiaro nell'illustrazione fatta dal
Consigliere Marcoz a che punto è il rilascio della concessione,
cioè come mai c'è questo ritardo nell'ottenerla. Si è parlato di
forze maligne: si può sapere qualcosa di più su chi è che manovra
le forze maligne che impediscono di arrivare alla concessione? Mi
pare di poter qui rilevare che tutto quello che si sta facendo è
finora fondato sulla sabbia, se la concessione non viene rilasciata
in tempi ragionevoli.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Non era nelle mie intenzioni
intervenire, però mi sembra che in questo momento è apparso un
elemento nuovo, un elemento determinante affinchè la Regione non
investa centinaia di miliardi per realizzare un'opera che potrebbe
ugualmente essere realizzata, ma usufruendo dei fondi della Cassa
Depositi e Prestiti come ha illustrato in maniera chiara il
Consigliere Tonino.
Credo che un momento di riflessione il Consiglio lo debba fare,
a parte che è difficile commentare una relazione che il Presidente
della R.A.V. non ci ha dato la possibilità di leggere con
sufficiente anticipo per poter fare un commento; comunque questa è
una scelta e ci verrà fornita in un secondo momento la copia,
cosicchè la potremo commentare se non in questa in una prossima
seduta del Consiglio.
Vorrei attirare la vostra attenzione su questo nuovo elemento
introdotto dal Consigliere Tonino, su cui è necessario sapere se
corrisponde a realtà oppure no, altrimenti non avrebbe senso venire
qui in Consiglio e leggere la relazione. Sarebbe sufficiente da
parte del Presidente della R.A.V. chiarirci se questo nuovo dato
sia veritiero o meno.
Probabilmente non si ha voglia di capire, pertanto mi associo
alla richiesta di chiarimento avanzata dal Consigliere Tonino per
avere una risposta positiva o negativa da parte del Consigliere
Marcoz.
Per quanto riguarda la concessione, mi auguro che venga presto,
perchè ho sempre espresso parere favorevole all'autostrada.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Non ho intenzione di fare un secondo
intervento, ma mi ero scordato di chiedere una cosa; avrei
preferito che la discussione potesse, anche se brevemente,
aumentare il numero di elementi a disposizione del Consiglio per
valutare il lavoro fino adesso svolto da questa società è cercare
di rendere sempre più adeguato il giudizio rispetto non tanto
all'opera, ma al lavoro che è stato svolto. Infatti, lo ripeto, se
devo mettermi a dare il giudizio sull'opera, il mio lo conoscete
tutti, per cui mi sono esentato da questo cercando piuttosto di
capire quale fosse stato il lavoro svolto finora, ed avevo posto
alcune domande. Mi sembra che qui ci si voglia sottrarre alla
possibilità di avere un dibattito, e comunque alla necessaria
informazione che invece spetta al Consiglio su questo
argomento.
Mi ero scordato nel precedente intervento di rilevare che tre
anni e mezzo per la costruzione di opere quali quelle descritte dal
Consigliere Marcoz mi sembrano veramente un obiettivo difficilmente
raggiungibile. Anche se i progressi in campo tecnico sono stati
notevoli, dobbiamo tenere presente che questa autostrada prevede in
alcuni punti la costruzione di viadotti di 75 mt., che percorre più
di 20 km. di gallerie, che in certi tratti è a cinque corsie. Se ci
saranno aziende attrezzate, le dimensioni fisiche stesse del nostro
territorio presenteranno grossi problemi all'esecuzione di questi
lavori, senza voler prendere in considerazione tutti i problemi
sconosciuti che senz'altro si porranno al momento in cui i lavori
dovessero iniziare.
Poi rispetto al trattamento degli elementi inquinanti che
verranno trattenuti all'interno delle gallerie c'è stato un accenno
a volo di uccello da parte del Consigliere Marcoz, ma questo è un
altro problema che va considerato attentamente, sul quale sarebbe
interessante avere qualche elemento. Il Traforo del Monte Bianco è
al momento dotato di una serie di depuratori che raccolgono le
acque con le quali viene lavato il tunnel medesimo. Per quello che
sono gli strumenti a disposizione oggi e gli elementi che vengono
presi in considerazione dal punto di vista dell'inquinamento pare
che sia l'impianto per la ventilazione, sia quello per la
depurazione delle acque di lavaggio predisposti a suo tempo,
abbiano retto bene. Ora, che tipo di impianti si prevedono per le
gallerie da costruire, rispetto alle novità relative agli elementi
inquinanti contenuti nel gasolio, che non sono stati presi in
considerazione molti anni fa? A quell'epoca infatti c'era un minor
trasporto che utilizzava il motore a gasolio, e poi non erano
conosciuti degli elementi quali i benzipireni che sono, insieme
alle polveri, molto più piccoli e che si producono durante la
combustione che avviene a pressioni molto più elevate che non nel
motore a benzina. Tutte queste polveri miscelate sono di più facile
acquisizione da parte dell'organismo umano, animale o vegetale che
viene a contatto con i medesimi, e sugli organismi umani e animali
favorisce la formazione di tumori, avendo quindi effetti teratogeni
ed è un elemento di cui bisogna avere una particolare
considerazione. Grossa parte del flusso di traffico che andiamo a
incolonnare su questa ipotetica e costruenda autostrada è
costituito da automezzi pesanti che usano questo tipo di motore per
una loro locomozione.
Mi chiedo a questo proposito, a che punto siamo, poichè impatto
ambientale significa anche fare delle verifiche rispetto a questi
elementi. Abbiamo già avuto modo di discutere, anche animatamente,
rispetto ad un altro tipo di inquinamento, fra l'altro colgo
l'occasione per ricordare che ho fatto una richiesta relativa a dei
documenti che solo parzialmente è stata soddisfatta, e cioè per la
parte relativa all'inquinamento sonoro, ma per quella relativa agli
elementi inquinanti che vengono prodotti durante il processo di
combustione che è quello che permette la mobilità agli automezzi
ancora non ho visto niente. Il Presidente della Giunta si era preso
un impegno in questo senso, spero che quanto prima questi elementi
ci vengano messi a disposizione.
Avevo tra l'altro fatto anche delle richieste relative al numero
di incidenti per avere un aggiornamento; sono tutti dati questi che
vanno messi assieme e presi in considerazione perchè servono a dare
una valutazione che non sia meramente legata alla soluzione di un
problema che potrebbe essere risolto anche con un grosso tappo di
sughero infilato sotto il Traforo del Monte Bianco. Certo questo
sarebbe un modo molto semplicistico di risolvere il problema del
transito dei TIR, ma non è detto che lo spirito con cui viene
affrontato il problema autostrada non sia al momento allo stesso
livello.
Tutte queste domande che vengono poste non hanno in sè uno
spirito polemico e neanche l'ipotesi presentata dal Consigliere
Tonino è poi così peregrina. Bisogna smentire non interrompendo, ma
nei fatti dimostrando che è impossibile che si verifichino quelle
condizioni relative al fatto che la S.A.V. non sia in grado di
sostituirsi alla Regione con un risparmio notevole per
l'Amministrazione regionale e con un approccio di tipo diverso, che
anche io considererei ben diverso rispetto al finanziamento di una
opera che è di interesse internazionale.
Un altro elemento che volevo portare all'attenzione dei colleghi
e che ci ha fatto iniziare un ragionamento di un certo tipo
rispetto all'autostrada, è che questo tipo di arteria è stato
indotto come necessità dalla società Traforo del Monte Bianco con
uno scopo ben preciso, che è quello di arrivare al raddoppio del
tunnel del Monte Bianco. Lascio perdere perchè non voglio annoiare
i colleghi, come qualche giornalista dice io faccia, tralascio gli
elementi relativi alla contabilizzazione brutale dei passaggi, però
chiunque può capire che quando una strada con quattro corsie si
trova di fronte ad una strada con due corsie abbiamo l'imbuto.
Allora nel mese di febbraio di quest'anno su un settimanale, in
modo specifico sul "Mondo economico", mi pare di ricordare a pag.
19 o 21 c'è un articolo che parla di tutti i punti nodali del
trasporto nella nostra vecchia Europa; cita l'attraversamento della
Manica (in tunnel ferroviario, vorrei ricordare al collega Marcoz e
non certo autostradale, questo non toglie che si possano
trasportare le macchine sopra il treno) tra l'altro questo articolo
cita proprio il raddoppio del Traforo del Monte Bianco come uno
degli elementi necessari al miglioramento dei trasporti in
Europa.
Signori, è da qualche anno che noi affermiamo che c'è qualcuno
che ha tutto l'interesse a costruire un secondo traforo sotto il
Monte Bianco. In questo Consiglio si è sostenuto di voler risolvere
un problema di trasporti, nella realtà però quando cominciano ad
apparire articoli in settimanali che trattano in modo specifico
certi argomenti, direi che bisogna aumentare l'attenzione nei
confronti delle scelte che si vogliono operare e prendere in
considerazione tutti gli elementi con molta attenzione.
L'ho già detto e lo ripeto: se qualcuno riesce a convincermi
completamente rispetto all'economicità, alla serietà, alla
necessità della scelta autostradale in Valle d'Aosta, metto la
firma sotto una petizione per la costruzione dell'autostrada, però
bisogna che mi si dimostri che non ci sono alternative e che quella
è l'unica strada percorribile. Non abbiamo purtroppo cercato di
percorrere altre strade: questo sarà dovuto ad una carenza di
questo Consiglio regionale, a carenza di chi pensava di avere delle
idee diverse da proporre e non voglio dire che è colpa della
maggioranza o della Giunta, perché è anche colpa nostra e noi
sentiamo questa responsabilità, in quanto per il futuro della
nostra Regione la scelta dell'autostrada è molto importante.
Ripeto che gli elementi devono essere messi con molta franchezza
a disposizione di chi ha intenzione di studiarli, e con altrettanta
franchezza si deve accettare il dibattito, non considerandolo un
tentativo di questa o di quella forza politica di mettere in
difficoltà la Giunta, ma considerandolo un contributo al tentativo
di avere una Valle d'Aosta che si presenta alle soglie del Duemila
con delle scelte precise, avendo in mente degli obiettivi che dal
nostro passato vanno al nostro futuro senza stravolgere quella che
è la Valle d'Aosta, e che diano un futuro migliore ai
valdostani.
Non è che si voglia polemicamente e beceramente fare
dell'ambientalismo da quattro soldi; vogliamo avere tutti gli
elementi e vorremmo che qualcuno ci dimostrasse che abbiamo torto
nelle nostre opinioni, ed io per primo sarei ben felice di
riconoscerlo, in quanto non abbiamo nessuna difficoltà nel momento
in cui razionalmente, scientificamente le cose ci vengono
presentate, ad ammettere di aver sbagliato, cosa che invece mi pare
non sia purtroppo nell'ordine di idee di altri colleghi di questo
Consiglio.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non voglio assolutamente fare un
discorso elogiativo dell'autostrada, ritengo piuttosto che sia
opportuno mettere l'accento su alcuni aspetti di questa
realizzazione e non ho la pretesa assolutamente di far cambiare
idea al collega Viberti, anche perchè non voglio entrare in
argomenti che abbiamo già trattato e che hanno lasciato il tempo
che trovavano perchè ognuno di noi è rimasto sulle proprie
posizioni.
Vorrei solo sottolineare un fatto di una certa rilevanza: per la
prima volta in un'opera autostradale si è applicata la procedura di
impatto ambientale. Credo che sia un elemento di novità in assoluto
in Italia, anche perchè, bisogna riconoscerlo, il Presidente è
stato molto sintetico su questo argomento, quando all'interno del
Consiglio di Amministrazione una certa battaglia da parte dei
rappresentanti soprattutto della Valle d'Aosta su questo specifico
argomento è stata fatta, e di questo risultato va dato atto alla
R.A.V. nel suo complesso. Parecchi dei dubbi e delle perplessità
che sono legate al fatto che questa autostrada percorre una parte
consistente del nostro territorio, possono essere fugati se viene
applicata quella che è ormai una direttiva CEE ben precisa (mentre
prima era solo allo stato di intenzioni) ed in effetti il
sottoporre a procedura di impatto ambientale il progetto esecutivo
della SPEA è un passo avanti notevolissimo che può dare una
risposta che non sia necessariamente quella che molto
scherzosamente aveva dato il Presidente della Giunta (quella di non
farsi pagare il progetto). Credo che sia proprio per la
composizione del comitato tecnico-scientifico, che annovera fra i
suoi componenti persone che sono altamente qualificate, che questo
Comitato unito alla società che condurrà lo studio di impatto
ambientale, può dare quelle garanzie e quelle risposte, anche ai
legittimi quesiti che ha posto in questo momento il collega
Viberti.
Direi che in questo la Valle d'Aosta è all'avanguardia rispetto
ad altre Regioni che hanno visto attraversare il proprio territorio
da linee di comunicazione molto consistenti (e non vorrei citare
fatti specifici, ma lo dico in termini generali) senza avere avuto
questo tipo di approccio nei confronti del problema ambientale.
Alcuni elementi che sono stati citati dal Consigliere Viberti,
fra cui l'inquinamento atmosferico, saranno presi in debita
considerazione nel momento in cui lo studio di impatto ambientale
darà le sue risultanze. Devo dire però che alcuni elementi che sono
realizzati in opere già preesistenti, ad esempio quella del tunnel
del Monte Bianco, danno sufficienti garanzie sia per quanto
riguarda il tasso di inquinamento atmosferico, sia per quanto
riguarda il tasso di inquinamento delle acque. Sono tutti problemi
che sono ancora sul tappeto e sarebbe superficiale liquidarli in
due parole. Credo che questa sottolineatura sia doverosa, perchè al
di là del fatto che l'opera ha una sua caratteristica già sul piano
realizzativo, quella di avere un percorso in galleria per oltre 20
km., c'è da dire però che questa ulteriore cautela di sottoporre a
procedura d'impatto il progetto può dare quelle garanzie che
l'opera venga realizzata con il minor danno per l'aspetto
ambientale e paesaggistico della nostra Regione.
D'altronde il coniugare il progresso con il rispetto
dell'ambiente è uno dei grandi temi della nostra società e in
questo la procedura di impatto ambientale che la CEE ha assunto
come propria direttiva dà alcune risposte. Non sarà senz'altro una
risposta esaustiva in tutti i suoi aspetti, ma è una risposta che
mi auguro quanto prima, non solo per le opere autostradali ma per
tutte le altre opere che sono previste dalla direttiva CEE, venga
applicata.
In proposito posso dire che sono ormai già certi in sede
parlamentare due progetti di legge, che mi è stato detto verranno
approvati con una certa sollecitudine: essi riguardano l'estensione
della direttiva CEE al territorio nazionale e il recepimento nel
nostro ordinamento legislativo di quello che è l'istituto
dell'impatto ambientale. Mi sembrava di dover fare questa
considerazione, anche se ritengo che la riunione che è stata
specificatamente convocata su questo argomento possa consentire
proprio per la presenza dei tecnici e di tutti coloro che vivono
all'interno della società, di fornire ai Consiglieri regionali,
oltre alla dettagliata e specifica relazione che ha fatto il
Presidente Marcoz, tutti quegli elementi per dare un giudizio più
approfondito e sereno di questa importante realizzazione che è il
raccordo autostradale Aosta-Courmayeur.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Le débat qui aura lieu lundi, comme
vient d'indiquer M. Marcoz, sera en mesure de donner des éléments
techniques d'évaluation sur l'ensemble du projet.
Le choix politique qu'on avait fait alors s'appuyait (au-delà de
ce que quelqu'un continue à dire) sur une analyse conduite
préalablement sur les différentes procédures à suivre; ce fut
seulement après une telle analyse qu'on avait pris en considération
la solution de l'autoroute.
Etant donné qu'il existait toute une série de problèmes, la
R.A.V. a assigné à des experts la tâche d'examiner de façon
détaillée le projet de réalisation de cette oeuvre, pour donner des
solutions techniques, vu qu'il y a plus de 20 km. de parcours en
tunnel (comme l'a dit M. Marcoz), ainsi que d'autres difficultés
concernant (M. Viberti vient de le rappeler) le déplacement des
déblais du tunnel.
Pour la question financière soulevée par M. Tonino, on s'était
déjà posé ce problème lorsqu'on avait envisagé la façon d'utiliser
l'article 5 de la loi 531, pour faire la requête de convention, qui
est à présent à l'étude du point de vue technique, car après la
dernière rencontre du Président Marcoz auprès de la Présidence de
l'ANAS, on a obtenu finalement l'avis favorable à l'étude de la
convention, après l'avis du Conseil d'Etat, de la Cour des Comptes
à propos de la solution ainsi qu'elle avait été proposée du point
de vue financier.
A ce moment-là la possibilité de faire intervenir la S.A.V.
directement dans la réalisation du trajet de l'autoroute jusqu'au
tunnel n'était pas soutenable, comme l'examen des bilans de la
S.A.V. pourra le démontrer. A présent il y aura déjà des
difficultés de la part de la société même, à moins d'interventions
particulières, pour réaliser la partie du tracé que
l'Administration régionale s'engage de batir, donc c'était
inconcevable à ce moment de prévoir la participation directe de la
S.A.V..
PRESIDENTE:
E' chiusa la discussione sul punto 18
bis.
IL CONSIGLIO
prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK