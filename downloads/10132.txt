Consiglio Regionale della Valle d'Aosta - Oggetto del Consiglio n. 1125 del 21 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1125 del 21 marzo 1990 - Resoconto
OGGETTO N. 1125/IX - Reiezione della proposta di legge
statale n. 2: "Esercizio di voto dei cittadini emigrati dalla Valle
d’Aosta nei paesi ospitanti. Estensione delle norme
previste dagli articoli 26 e seguenti della legge 24 gennaio 1979
n. 18 agli elettori della Valle d’Aosta".
Presidente - Ha chiesto di parlare il Consigliere Gremmo, ne ha
facoltà.
Gremmo (UAP)
- La prima Commissione consiliare, presenti
quattro Consiglieri più il Presidente, ha secondo me sbagliato
quando ha espresso parere contrario rispetto a questa proposta. Ha
sbagliato perchè non ha voluto entrare nel merito dello spirito di
questo tentativo che si vuole fare, per chiedere che in qualche
modo il Governo centrale tenga presente la volontà nostra (e non
solo nostra) di permettere ai cittadini della Repubblica italiana,
che per lavoro sono presenti in altri paesi, di poter esercitare il
loro diritto di voto.
L’obiezione che in quella sede è stata fatta, per
cui la proposta presentata successivamente alla mia dalla Giunta
sembrava superare questa iniziativa, è una osservazione non
pertinente per una ragione precisa dal punto di vista politico.
Sarebbe stata sicuramente valida, se la proposta della Giunta
potesse avere qualche possibilità di essere accolta a Roma; invece
sappiamo già prima che anche quella, come questa, finiranno per
rimanere quello che sono, cioè delle pure petizioni di principio
che si scontrano con un muro di gomma che purtroppo a Roma, su
certe questioni, continua a verificarsi da parecchi anni.
Quindi, perchè fare solo un tentativo? Era molto meglio farne
più di uno, perchè ogni tentativo, ogni sollecitazione può cercare
in qualche modo di incidere. Invece la Commissione non ha colto
questa dimensione della mia proposta ed ha preferito passarci
sopra.
Un altro punto su cui, secondo me, non si è riflettuto
abbastanza, è che la mia proposta, a differenza di quella della
Giunta, entrava nel merito di una possibilità subordinata rispetto
a quella avanzata di dare comunque il diritto di voto, perchè
l’articolo 5 - ma non so quanti Consiglieri di
quella Commissione avevano meditato davvero nel merito di questo
articolo - prevede che, qualora non venisse accettato da Roma il
principio della istituzione di sezioni per far votare i Valdostani
all’estero, la Regione comunque entrerebbe nel
merito di dare un contributo suo, specifico - e qui si parlava del
rimborso delle spese di viaggio ai cittadini che volessero
esercitare il diritto di voto.
Era stata avanzata in quella Commissione, dal funzionario che
frettolosamente era venuto a relazionare, una ipotesi di
incostituzionalità, perchè pareva che chiedere qualcosa per gli
elettori valdostani volesse dire creare uno strano privilegio.
Voglio richiamare invece il fatto che l’attuale
legge elettorale della Regione Trentino-Sudtirolo è stata
modificata l’8 agosto 1983 proprio nella parte che
riguarda la concessione - qui viene chiamato sussidio a titolo
assistenziale - ai cittadini che tornano nella regione a votare.
Allora, quella obiezione che era stata fatta, per cui chiedere
qualcosa per i Valdostani che vanno a votare sarebbe
incostituzionale, è inconsistente a seguito di quanto sancito dalla
legge del Sudtirolo. A tale scopo leggo testualmente
l’articolo 36 di detta legge:
"
Il primo comma dell’articolo 72 della legge
regionale 8.8.1983, sostituito con l’articolo 8
della legge regionale 26.6.1986, è sostituito dal seguente:
Ai cittadini residenti all’estero per motivi di
lavoro, iscritti nelle liste elettorali dei Comuni del Trentino
-Alto Adige, i quali siano rimpatriati per esercitare il diritto
elettorale attivo in occasione dell’elezione del
Consiglio regionale, è concesso un sussidio a titolo assistenziale
pari a:
L. 150.000 se proveniente da Austria (limitatamente a Tirolo),
Liechtenstein, Svizzera;
L. 200.000 se proveniente da Austria (escluso Tirolo), Germania,
(limitatamente a Baviera e a Bade-Wurtemberg);
L. 300.000 se proveniente da altri paesi
dell’area europea, ad eccezione di Finlandia,
Inghilterra, Irlanda, Islanda, Norvegia, Svezia;
L. 400.000 se proveniente da Finlandia, Inghilterra, Irlanda,
Islanda, Norvegia, Svezia;
Il 50% delle spese di viaggio in nave, treno ed aereo agli
elettori provenienti dai paesi extraeuropei".
Quindi, l’obiezione per cui in qualche modo si
voleva inserire un privilegio, è superata nel momento in cui
abbiamo una legge della Regione Sudtirolo che chiede le cose che si
chiedono nell’articolo5 della mia proposta di legge,
cioè il fatto che per i cittadini valdostani presenti per ragioni
di lavoro, all’estero venga, nella malaugurata
ipotesi non sia accettato globalmente il provvedimento e quindi non
siano istituite le sezioni elettorali che proponiamo, dato il
rimborso delle spese da parte dell’ufficio
consolare.
Allora, l’obiezione di non costituzionalità è
palesemente infondata, perchè abbiamo il precedente del Sudtirolo;
l’obiezione che l’altra proposta
della Giunta era esaustiva è anche quella insufficiente, perchè
l’altra era generica mentre questa è precisa.
Quindi la Commissione ha espresso un parere che politicamente
non è sostenibile. Non ho ritirato questa proposta e va bene che si
discuta oggi, cioè prima della formazione delle liste elettorali.
Conosciamo tutti le difficoltà che ci sono per la formazione delle
liste elettorali; è stato fatto in questi giorni un
golpe
elettorale, in silenzio, di nascosto: mentre le attività di
presentazione delle liste erano in corso, il Parlamento ha deciso
che le liste nuove devono raccogliere molte firme (al Comune di
Aosta adesso sono 350). Noi non abbiamo difficoltà a raccoglierle,
altri probabilmente ne hanno...
(... Interruzione del Consigliere Beneforti...)
. . . infatti non sono preoccupato, Consigliere, per quanto
attiene la mia parte; sono preoccupato del fatto che i cittadini si
trovano a vedere un Parlamento che vota una legge che modifica il
procedimento elettorale, mentre il procedimento elettorale è in
corso; sarebbe come se lei ed io stiamo giocando a scopa e a metà
partita lei mi dice: "Non stiamo più giocando a scopa, adesso
stiamo giocando a pinacola". Le dico che francamente il cambiare le
regole del gioco mentre si sta giocando può andare bene in una
repubblica sudamericana, ma in una repubblica democratica fondata
sul lavoro è preoccupante.
Questo è un giudizio politico, non è un giudizio di merito; è
chiaro che il tentativo della DC e del suo Ministro degli interni
di danneggiare le liste nuove che si presentano creando loro degli
ostacoli è un problema aperto, che riguarda la natura democratica
dell’atteggiamento della DC e del suo Ministro degli
interni. Ma questo non è assolutamente preoccupante, perchè le
liste nuove di alternativa al sistema dei partiti comunque il modo
di fare la loro opposizione lo trovano sempre. E questo anche nel
caso non ci fosse l’accettazione di questa proposta
di legge, perchè in tipografia ho già pronti i manifesti dove
scrivo i nomi dei Consiglieri che hanno votato contro la richiesta
di far votare gli elettori valdostani all’estero.
Questo in campagna elettorale va sempre bene, Consigliere
Beneforti, perchè l’informazione permette ai
cittadini di far sapere come l’esecutivo e il
legislativo della Regione Valle d’Aosta ritengono di
muoversi su una questione che secondo me ha una certa
importanza.
Nella relazione, che adesso leggo, ho messo questo.
Da tempo, specie in occasione di ritualistiche assisi di
emigranti - perchè l’idea di questa proposta di
legge mi è venuta quando abbiamo fatto quella riunione estiva con
gli emigrati valdostani - viene riproposta la questione del
diritto-dovere al voto per i cittadini della Repubblica,
domiciliati all’estero. Per la verità, almeno
finora, non è stato possibile cogliere, da parte del legislatore
(di Roma, evidentemente), una effettiva volontà di dare attuazione
ad un principio ,peraltro considerato giusto ed importante, perchè
ogni volta che a Roma c'è una assemblea di emigranti, tutti i
politici vanno lì e fanno i gargarismi su questo diritto di voto,
che poi naturalmente viene accantonato.
Soltanto in occasione delle elezioni per il parlamento europeo,
e limitatamente ai paesi comunitari - pensiamo solo a quanti
emigrati, ad esempio piemontesi, ci sono in Argentina; sono
migliaia, che non hanno il diritto di voto neanche per il
parlamento europeo -,è infatti possibile vedere i connazionali
all’estero poter esprimere in loco il diritto di
voto.
Va peraltro rilevato come per i cittadini valdostani le elezioni
europee rivestono sicuramente importanza secondaria rispetto a
quelle che vengono sentite e considerate come "le elezioni"
tout
court:
le elezioni per il rinnovo del Consiglio regionale della
Valle, vero organo di autogoverno della
petite patrie.
Giova sottolineare - questa è una cosa che ho saputo per caso -
per ciò che concerne queste elezioni, che godono del diritto di
voto persone residenti in Valle per ragioni di ufficio (gli agenti
di custodia del carcere, ad esempio, in numero di 150). Non lo
sapevo e questo mi ha subito allarmato, non perchè voglia negare il
diritto di voto ai 150 agenti di custodia del carcere, ma perchè,
anche se modificate la legge elettorale per la Regione mettendo lo
sbarramento, comunque 150 voti di agenti di custodia hanno un peso
politico non indifferente, visto il numero degli elettori della
Valle. Allora l’osservazione è stata questa: da un
lato, per ragioni di ufficio, 150 agenti di custodia acquisiscono
il diritto di votare alle regionali; dall’altro,
nella situazione attuale tale possibilità di espressione è
virtualmente preclusa ai Valdostani che lavorano
all’estero o che vi sono presenti per ragioni di
studio.
E’ evidente che, stante il numero degli elettori
iscritti nelle liste, anche un numero bassissimo di voti espressi
per una o l’altra lista può determinare
modificazioni di non poco conto nel risultato.
Pare opportuno sottolineare comunque come, specie in alcuni
paesi comunitari limitrofi (Francia) proprio in occasione delle
elezioni europee, liste richiamantesi in qualche modo alla
valdostanità hanno ottenuto significativi suffragi da parte di
cittadini valdostani colà emigrati ma residenti in Valle. Ed è
vero, perchè alle elezioni del parlamento europeo quel simbolo
composito dei vari movimenti autonomisti, ai seggi istituiti in
Francia dai consolati, di voti ne aveva presi parecchi. Quindi la
gente, avendo la possibilità, andava a votare, e vo-ta, oltretutto
qualcosa che richiama la valdostanità.
Per garantire pienamente il diritto di voto agli emigrati
valdostani almeno in occasione delle elezioni regionali viene
avviata con il presente atto una procedura che, partendo dal
Consiglio regionale, investe il Parlamento della Repubblica dando
attuazione, per ciò che concerne gli elettori valdostani, del più
pieno diritto di voto, anche se assenti dal territorio regionale.
Per garantire comunque tale possibilità - ed è questo il punto
qualificante del progetto, che non è invece ripreso nel progetto
della Giunta - il progetto prevede, in subordine, il pieno rimborso
delle spese di viaggio per gli elettori valdostani che intendono
esercitare il diritto di voto nei comuni di residenza. E questo è
migliorativo rispetto a quello che è un precedente giuridico, cioè
la Regione Trentino -Sudtirolo ,che garantisce agli emigrati che
vogliono tornare a votare da un minimo di 150mila lire al 50% delle
spese.
Credo non solo che vada bene che si voti oggi, ma che sia
opportuno che l’opinione pubblica sia informata del
fatto che ci possono essere delle forze politiche che non vogliono
che sia garantito questo diritto, perchè tale è la lettura politica
che viene fatta dell’eventuale no ad un documento di
questo tipo.
Ringrazio il Consigliere Mafrica che si era già astenuto in
Commissione, dimostrando di avere sicuramente più di altri voglia
di ragionare nel merito, perchè non è detto che solo la Giunta
regionale sappia dire le cose che vanno dette. Può anche capitare,
infatti, che qualcun altro sappia leggere e scrivere, e spiacerebbe
dover sempre pensare che le opinioni espresse in questo Consiglio
contano meno di niente.
Presento la mia proposta, che si compone di sette articoli. Sono
convinto che sarebbe un passo in avanti votarla, mentre è solo un
segno di non voglia di confrontarsi l’eventuale voto
negativo; però, fortuna vuole che abbiamo ancora la possibilità di
informare l’opinione pubblica. Andremo a votare per
il comune fra poco e sarà bene far sapere ai cittadini che a
qualcuno (se ci sarà qualcuno) non è piaciuta l’idea
di poter aiutare una volta tanto gli emigrati valdostani.
Ogni momento si fanno dei gargarismi inaccettabili sugli
immigrati: una volta tanto che si vuole davvero parlare degli
emigrati mi dispiacerebbe dover riscontrare delle posizioni
negative.
Presidente
- Dichiaro aperta la discussione generale. Se
non vi sono Consiglieri che chiedono di parlare, dichiaro chiusa la
discussione generale.
Si passa all’esame
dell’articolato. Do lettura
dell’articolo 1:
Articolo 1
1. Gli elettori iscritti nelle liste elettorali dei Comuni della
Valle d’Aosta dimoranti all’estero, e
per i quali, a tal fine, viene annotata nelle liste elettorali la
condizione di residente fuori del territorio della Repubblica,
possono votare per l’elezione dei rappresentanti dei
due rami del Parlamento, del Consiglio Regionale della Valle e dei
Consigli Comunali e Circoscrizionali presso sezioni appositamente
istituite nel territorio dei paesi ospitanti.
2. Tali sezioni elettorali vengono istituite presso i Consolati
d’Italia, gli istituti di cultura italiani e le
scuole italiane, ovvero, ove ciò non sia possibile, su navi od
aeromobili italiani godenti del regime di extraterritorialità, ai
sensi delle convenzioni internazionali.
3. Il decreto di istituzione delle sezioni elettorali è emanato,
sentito il Ministero degli Affari Esteri, dal Presidente della
Giunta Regionale della Valle d’Aosta.
Presidente
- Pongo in votazione
l’articolo1:
Esito della votazione:
Presenti: 26
Votanti: 1
Favorevoli: 1
Astenuti: 25 (Agnesod, Andrione, Beneforti, Bich, Bondaz,
Chenuil, Dolchi, Faval, Lanièce, Lanivi, Limonet, Louvin, Mafrica,
Maquignaz, Martin, Mostacchi, Pascale, Perrin, Riccarand,
Rollandin, Rusci,Tonino, Vallet, Viérin e Voyat)
Il Consiglio non approva
Poiché non è stato approvato dal Consiglio
l’articolo 1 della legge in esame, ai sensi
dell’articolo 77, punto 2 del Regolamento interno,
dichiaro respinta l’intera proposta di legge. Do
comunque lettura degli articoli successivi:
Articolo 2
1. Possono esprimere il voto presso le suddette sezioni anche
gli elettori per i quali nelle liste elettorali non sia stata
apportata l’annotazione indicata nel primo comma
dell’articolo precedente e che si trovino
all’estero per motivi di lavoro o di studio, nonchè
gli elettori familiari ed affini fino al terzo grado che li
accompagnino.
2. A tal fine essi devono far pervenire, entro il sessantesimo
giorno precedente la convocazione dei comizi, al Consolato
competente apposita comunicazione indicante la condizione di
cittadino all’estero diretta al Sindaco del Comune
nelle cui liste elettorali sono iscritti.
Articolo 3
1. Delle operazioni elettorali viene data notizia, ai fini della
presente legge, tramite la procedura prevista dal terzo comma
dell’articolo 26 della legge 24 gennaio 1979, n.
18.
2. La comunicazione di cui al secondo comma
dell’articolo 2 deve contenere le indicazioni
previste dal quarto comma dell’articolo 26 della
legge 24 gennaio 1979, n. 18.
Articolo 4
1. Per la procedura relativa alle operazioni elettorali si
applicano, in quanto compatibili, le disposizioni contenute nel
Titolo VI, della legge 24 gennaio 1979, n. 18.
2. Ai fini della presente legge, le parole "Ministero
dell’Interno" contenute nel Titolo VI, della legge
24 gennaio 1979, n. 18 sono sostituite dalle parole "Presidente
della Giunta Regionale della Valle d’Aosta", le
competenze demandate nello stesso titolo, alla Corte
d’Appello di Roma sono trasferite al Tribunale di
Aosta, e non si applicano quelle demandate al Ministero di Grazia e
Giustizia.
3. Ai fini della presente legge, il sesto comma
dell’articolo 26 della legge 24 gennaio 1979, n. 18
è soppresso, ed il terzo comma dell’articolo 32 è
sostituito dal seguente: "L’elenco di cui al primo
comma è formato dalla Segreteria della Giunta regionale della Valle
d’Aosta, secondo le norme che saranno stabilite
dalla Giunta stessa, di concerto con il Consiglio Regionale della
Valle d’Aosta, entro il quinto giorno successivo a
quello della pubblicazione del decreto di convocazione dei comizi";
le parole "elettori residenti nel Paese" contenute nel primo comma
dello stesso articolo sono sostituite dalle parole "elettori
iscritti nelle liste elettorali dei Comuni della Valle
d’Aosta".
Articolo 5
1. Ove le sezioni elettorali previste
dall’articolo 1 non venissero costituite, gli
elettori di cui all’articolo 2 hanno diritto al
rimborso delle spese di viaggio da parte
dell’Ufficio Consolare di cui al secondo comma
dell’articolo 26 della legge 24 gennaio 1979, n. 18,
dietro semplice esibizione del documento elettorale probante
l’esercizio del diritto di voto.
Articolo 6
1. Entro sei mesi dall’entrata in vigore della
presente legge, i Sindaci dei Comuni della Valle
d’Aosta provvederanno a trasmettere al Presidente
della Giunta Regionale della Valle d’Aosta
l’elenco degli elettori risultanti emigrati o
dimoranti all’estero.
Articolo 7
1. Le disposizioni contenute nella presente legge si applicano
anche alle operazioni di voto per le consultazioni dei referendum
nazionali, regionali e consultivi comunali ed intercomunali.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK