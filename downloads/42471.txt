Consiglio Regionale della Valle d'Aosta - Oggetto del Consiglio n. 45 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 45 del 4 novembre 2020 - Resoconto
OGGETTO N. 45/XVI - Interpellanza: "Intendimenti in merito
alla sottoscrizione del protocollo di intesa con il Ministero della
giustizia in materia di sanità carceraria".
Bertin (Presidente) -
Passiamo pertanto al punto n. 29
dell'ordine del giorno. Ha chiesto la parola il consigliere Manfrin
per l'illustrazione, ne ha facoltà.
Manfrin (LEGA VDA) -
Questa interpellanza potremmo
definirla multidisciplinare, nel senso che tocca diversi aspetti,
non soltanto la parte della sanità carceraria e immagino ci sia
anche una parte relativa alla Presidenza sulla parte del
protocollo, perlomeno il soggetto che mi ha dato le risposte nel
2019 era stato il Presidente della Regione, non so se sia ancora
così, ma in ogni caso procedo con l'illustrazione.
Si trattano tre argomenti differenti ma non troppo tra loro: il
primo è quello che riguarda il protocollo locale di prevenzione
delle condotte suicidarie e gesti autolesivi del carcere che in una
delle mie prime visite nella struttura carceraria di Brissogne mi è
stato evidenziato mancare. Da quello che si poteva rilevare, fino a
poco tempo fa, questo protocollo non era ancora stato firmato ed è
assolutamente prioritario che vengano firmati questi protocolli per
prevenire le condotte suicidarie e i gesti autolesivi, anche perché
sappiamo bene quella che purtroppo è la realtà del carcere, che
spero potremo andare ad affrontare anche qui nuovamente col nuovo
Governo e col Governo nazionale, perché poi da quello dipendiamo,
ma anche questi sono ragionamenti da fare; comunque siamo
sostanzialmente lo sfogo, per non dire la discarica, di tutte le
carceri del nord-ovest e quindi, purtroppo, arrivano da noi i
soggetti peggiori delle strutture penitenziarie del nord-ovest e
queste persone manifestano tutta una serie di problematiche e
criticità che si scaricano sul personale e si scaricano anche su
loro stessi. Questo protocollo quindi è quanto mai necessario che
venga firmato e quindi venga adottato da chi fa questo tipo di
lavoro e questo tipo di prevenzione all'interno della
struttura.
Tra le persone che fanno questo tipo di servizio e questo tipo
di prevenzione all'interno della struttura troviamo il personale
sanitario, che in quelle che abbiamo avuto modo di approfondire, in
alcune iniziative all'interno di quest'aula, è del personale
sanitario che nella pratica è fornito dalla Regione e la Regione
può tendenzialmente o fornire del personale proprio alla struttura,
oppure, come in questo caso - e lo abbiamo richiamato all'interno
dell'interpellanza - può dotarsi di un servizio esterno all'Azienda
USL e quindi fare un contratto di appalto con quella che mi pare
essere una cooperativa, se non sbaglio, che fornisce un suo
intervento sanitario all'interno della struttura. È evidente che si
crea una criticità utilizzando una cooperativa, ma credo che sia
abbastanza comprensibile, ovvero se io fornisco del personale, che
peraltro deve essere anche del personale specializzato perché
operare all'interno della realtà carceraria non è esattamente come
operare come sanitario all'esterno della struttura carceraria;
abbiamo a che fare con persone che hanno spesso e volentieri
problematiche di tipo sanitario molto grave, che hanno, come già
riassunto, delle condotte di tipo suicidario e autolesivo, abbiamo
delle persone che cercano la terapia non certo per alleviare delle
proprie sofferenze di dolore personale ma bensì per utilizzarle
come svago, come momento di evasione... "evasione" associato al
carcere è un po' evocativo ma è così... quindi è evidente che tutta
questa somma di questioni richiedono del personale che sia
specializzato, e cosa succede? Succede che, oltre a non farci
carico noi di fornire il personale alla struttura penitenziaria,
questo personale sanitario viene preso da una cooperativa esterna e
questa cooperativa esterna ha chiaramente dei costi che si
scaricano sulla macchina amministrativa; mi pare, ma non vorrei
sbagliare, che il costo sommi a circa 300.000 euro l'anno, questa
perlomeno era una risposta che ci era stata fornita dall'allora
assessore Baccega in un'interpellanza all'interno di quest'aula.
Anche questo quindi chiaramente è oggetto di questa interpellanza
per capire se a questo punto c'è l'intenzione di poter arrivare a
un'integrazione a monte, quindi poter fornire noi direttamente il
personale ed eliminare un costo che è sicuramente gravoso per
l'Amministrazione regionale.
In ultima istanza abbiamo la questione del Ministero, del
protocollo, intesa con il Ministero della giustizia. Quella del
protocollo col Ministero della giustizia è una storia annosa.
Questo protocollo di intesa, che sostanzialmente stabilisce una
serie di rapporti tra Regione e struttura penitenziaria ha natura
ciclica e questo protocollo è scaduto nel 2007. Da allora si sono
succeduti vari Governi, nessuno è riuscito a firmare o anche
soltanto a revisionare questo protocollo; questo protocollo in
realtà aveva avuto una prima bozza, una prima stesura da parte
della Giunta Fosson, dalle informazioni che ci erano state fornite,
la Giunta Fosson aveva inviato questo protocollo dopo un confronto
col Ministero della giustizia a Roma e, dopo aver fatto questo
confronto col Ministero della giustizia a Roma, questo protocollo a
Roma si era fermato. Noi quindi attendiamo che a Roma venga firmato
questo protocollo che disciplina tutta una serie di questioni
relative ai servizi e ai rapporti che intercorrono fra il Ministero
della giustizia, la struttura penitenziaria e la Regione autonoma
Valle d'Aosta che riguardano sia, anche qui, la sanità interna
della struttura carceraria, sia, per esempio, le attività che
vengono proposte ai detenuti. Come sappiamo, le attività che
vengono proposte ai detenuti in realtà più che reinserimento
sociale, così viene descritto, servono perlomeno a contenere certi
atteggiamenti, certi comportamenti interni in una struttura che,
come sappiamo, creano l'ozio; evidentemente se io passo da solo con
me stesso tutta la giornata, io passerò tutta la giornata a pensare
come poter magari rivalermi su questo mondo, su questo sistema che
mi tiene rinchiuso o magari a covare, a serbare del rancore verso
coloro che condividono con me la sfortuna di essere dietro le
sbarre, invece se ho la possibilità di poter fare delle attività e
di lavorare, probabilmente mi concentrerò su quell'attività e non
su come fare del male al personale in divisa o al personale
amministrativo.
È quindi evidente che da questi tre documenti che ho citato
all'interno di questa interpellanza dipende anche la vita non
soltanto della struttura penitenziaria e dei suoi ospiti, ma
soprattutto - ed è quello che ci interessa - del personale di
Polizia amministrativo che lavora all'interno della struttura, che
deve chiaramente poter lavorare in tranquillità e proteggere la
nostra sicurezza e tenere dietro le sbarre delle persone che hanno
commesso degli errori, ma che sicuramente ha necessità di vivere al
meglio e di poter lavorare al meglio, ovviamente garantendo anche
la sicurezza e l'incolumità di coloro che sono all'interno di
questa struttura.
Presidente -
Per il Governo regionale, la parola
all'assessore Barmasse.
Barmasse (UV) -
In seguito alle domande del consigliere
Manfrin, con riferimento al protocollo per la prevenzione delle
condotte suicidarie e i gesti autolesivi, che, tra l'altro, è stato
oggetto di un recente accesso agli atti ai sensi dell'articolo 116
del Regolamento interno del Consiglio regionale, l'Azienda USL ha
comunicato che al momento il medesimo non risulta ancora
sottoscritto da tutte le parti. Tale protocollo ha comunque
acquisito il parere favorevole sia della Direzione carceraria, sia
del Dipartimento di salute mentale e dell'area territoriale
dell'USL. Ad oggi l'Azienda USL sta attendendo la sottoscrizione da
parte della Direzione carceraria per poi procedere con le
sottoscrizioni poste in capo alla medesima.
Per quanto attiene alla gestione della sanità carceraria, è
doveroso descrivere brevemente il quadro normativo nel quale la
medesima si colloca. Il decreto legislativo 26 ottobre 2010 n. 192:
"Norme di attuazione dello Statuto speciale della Regione Valle
d'Aosta", recanti il trasferimento di funzioni in materia di
medicina e sanità penitenziaria ai sensi dell'articolo 9 del
decreto legislativo 22 giugno 1999 n. 230, ha trasferito in capo
alla Regione autonoma Valle d'Aosta le funzioni in materia di
assistenza sanitaria ai detenuti e agli internati nel territorio
regionale. Il definitivo passaggio delle funzioni alla Regione è
avvenuto in data 1° gennaio 2015 a seguito dell'attribuzione delle
relative risorse finanziarie statali avvenuta con decreto 14
ottobre 2014. L'articolo 2, comma 2, della suddetta norma di
attuazione specifica nel dettaglio le aree in cui va garantito
l'intervento sanitario e più precisamente trattasi della medicina
generale, delle prestazioni specialistiche d'urgenza, delle
patologie infettive e terminali, delle dipendenze patologiche e
della salute mentale. La materia, ai sensi dell'articolo 3 del
decreto legislativo n. 192/2010, trova altresì disciplina nella
legge regionale 10 maggio 2011 n. 11, la quale all'articolo 2,
comma 2, dispone che le funzioni di assistenza sanitaria ai
detenuti e agli internati nel territorio regionale sono esercitate
dalla Regione tramite l'Azienda USL della Valle d'Aosta, e agli
articoli 3 e 4 disciplina il trasferimento del personale e delle
risorse strumentali e organizzative necessarie a garantire un
sistema di prevenzione e di assistenza sanitaria ai detenuti della
Casa circondariale di Brissogne.
A tale quadro, che costituisce fonte normativa primaria per
questa Regione, ha fatto seguito l'accordo sancito in data 22
gennaio 2015 in sede di conferenza unificata sul documento: "Linee
guida in materia di modalità di erogazione dell'assistenza negli
istituti penitenziari per adulti, implementazione delle reti
sanitarie regionali e nazionali", il quale ha demandato alle
Regioni e alle Province autonome il recepimento dei contenuti
dell'accordo medesimo con propri atti di programmazione. Sulla base
di tali disposizioni, la Regione autonoma Valle d'Aosta ha adottato
la deliberazione di Giunta regionale 10 dicembre 2015 n. 1850, la
quale nel recepire il sopracitato accordo ha approvato una serie di
specifiche direttive all'Azienda USL Valle d'Aosta in materia di
sanità penitenziaria. Sulla base della suddetta DGR, l'Azienda USL,
non disponendo internamente delle risorse umane necessarie - la
grave carenza di personale è questione nota ormai a tutti -, ha
esternalizzato il servizio e ad oggi la ditta che si occupa della
sanità penitenziaria è la Nuova Sair, così come ha detto
giustamente il consigliere Manfrin.
Con riferimento alla DGR n. 1850/2015, si informa che, in
parallelo al rinnovo già in itinere del protocollo d'intesa tra
Regione e Ministero della giustizia, si procederà con
l'aggiornamento della medesima per meglio definire le prestazioni
da erogare e al contempo per meglio razionalizzare l'utilizzo delle
risorse finanziarie, le quali sono in buona parte erogate dallo
Stato. Per l'anno 2020 l'assegnazione dello Stato alla Regione, ai
fini del finanziamento delle funzioni di sanità penitenziaria, è
pari a euro 483.901, provvedimento dirigenziale di accertamento,
trasferimento all'USL e impegno n. 2671 in data 8 giugno 2020.
Dal punto di vista dei finanziamenti dello Stato, i medesimi,
seppure sono sempre stati quantificati e destinati alla Valle
d'Aosta su ogni annualità del bilancio dello Stato, per ragioni
connesse ai conteggi della mobilità, per diversi anni non sono
stati erogati e pertanto l'USL si è trovata ad anticipare un
importante esborso. Ultimamente questo problema pare essersi
risolto e i fondi sono stati sbloccati in favore della Regione per
il successivo trasferimento all'USL.
Al fine di addivenire alla sottoscrizione del protocollo
d'intesa tra Regione Valle d'Aosta e il Ministero della giustizia
scaduto appunto nel 2007, nei mesi passati sono avvenuti una serie
di incontri: 3 febbraio 2020, 29 settembre 2020 tra i competenti
uffici regionali e il provveditore regionale del Piemonte, Liguria
e Valle d'Aosta del Dipartimento dell'Amministrazione
penitenziaria, che hanno portato alla definizione di un testo
aggiornato e condiviso del protocollo il quale è in procinto di
essere formalizzato.
Presidente -
Per la replica, la parola al consigliere
Manfrin.
Manfrin (LEGA VDA) -
La ringrazio, Assessore, per le sue
risposte, come sempre, fa un po' un sunto dei dati che ci ha un po'
elencato. È evidente che non posso essere soddisfatto del fatto che
non vi sia ancora stata la sottoscrizione del protocollo carcerario
antisuicidario e preventivo degli atti autolesivi perché, insomma,
penso di aver argomentato con dovizia di particolari e di
informazioni quale sia la necessità e l'urgenza che esso venga
approvato. Mi spiace che a lei sia capitato di avere e di assommare
sia le deleghe della sanità che delle politiche sociali e capisco
perfettamente che lei sia appena arrivato e quindi non lo prenda
come un attacco nei suoi confronti, lo prenda semplicemente come un
promemoria del fatto che, come già ho avuto modo di dire durante il
primo Consiglio, purtroppo abbiamo un momento in cui la sanità ha
sicuramente una pressione e necessita di un'attenzione molto
importante, abbiamo però tutto un altro capitolo che riguarda le
politiche sociali o questi aspetti della sanità che sono meno
conosciuti ma che sono altrettanto importanti. Mi permetto quindi
di evidenziare che non è una critica quella che le muovo ma è una
sorta di promemoria in maniera che lei sia anche informato delle
questioni che sono
à la une
sul tavolo. Le chiederei di
impegnarsi nel farsi parte attiva per la sottoscrizione del
protocollo antisuicidario, visto che è tendenzialmente già pronto
ed è stato approvato da quello che ci ha detto.
Per quanto riguarda a questo punto la questione del personale
del carcere, io mi permetto di evidenziare una possibilità, questo
però io non l'ho verificato e non so se sia percorribile, cioè il
fatto che si possa anche qui addivenire, per esempio, a
un'integrazione del personale che già attualmente opera all'interno
della struttura facendolo entrare all'interno della pianta organica
dell'USL e quindi dedicandolo a quel servizio, eliminando la parte
di costi che sono della cooperativa. Questo si potrà fare a
scadenza dell'appalto, che mi pare sia tre anni, se non sbaglio,
però chiaramente cominciare a parlarne adesso sarà utile per
arrivare preparati in quel momento in cui se effettivamente i
trasferimenti dello Stato quando arrivano, perché anche questo
giustamente ha detto e questo è un dato in più che ci ha aggiunto e
la ringrazio... quando arrivano, se arrivano, assommano a 400.000
euro, se noi paghiamo 300.000 euro e ad oggi se dovessimo
integrarci, avremmo chiaramente un plusvalore, di questo plusvalore
che ci arriva potremmo investirlo su una parte di miglioria della
sanità interna al carcere.
Io ho fatto una visita, la invito, ovviamente quando magari avrà
un attimo più di tempo e quando questa crisi Covid lascerà un
pochino più di spazio, a fare una visita interna al carcere e a
fare una visita interna all'infermeria del carcere, che ha
ovviamente una struttura che non è assolutamente idonea per
intervenire e per far lavorare in tutta sicurezza il personale, né
per dare assistenza ai detenuti, né tanto meno alla Polizia
penitenziaria o al personale amministrativo, quindi magari potremo
anche destinare dei fondi su questo.
Infine, per quanto riguarda il protocollo di intesa, sono felice
di avere questo suo aggiornamento, quindi sostanzialmente che la
firma è in divenire e le chiedo di farci cortesemente sapere quindi
quando avverrà questa firma perché, come le ho detto, è molto
importante. Peraltro la bozza che noi abbiamo e che è stata oggetto
di incontri mi auguro che sia rimasta la stessa che è stata poi
discussa a Roma, penso di sì perché è difficile apportare delle
modifiche rispetto a quello che era già stato concordato, contiene
al suo interno anche delle innovazioni importanti: per esempio
l'articolo 6 sugli interventi assistenziali a favore dei detenuti
che versano in situazioni di disagio economico: si elimina la
sgradevole usanza che si era creata di dare delle erogazioni
economiche
una tantum
tre volte all'anno ai detenuti per
potersi comprare le sigarette o il succo di frutta da far diventare
alcool mettendolo a macerare per potersi divertire un pochino in
cella. Era diventata veramente un'usanza molto sgradevole e
occupava dei soldi pubblici che sinceramente per questo utilizzo
non è che i Valdostani fossero molto d'accordo. Sono felice quindi
che sia stato inserito anche questo capitolo che elimina quel tipo
di provvidenza e quindi ben venga questo nuovo protocollo, andiamo
a firmarlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK