Consiglio Regionale della Valle d'Aosta - Oggetto del Consiglio n. 3215 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3215 del 7 febbraio 2024 - Resoconto
OGGETTO N. 3215/XVI - Interpellanza: "Azioni per affrontare
le criticità legate alla futura capacità della P.A. regionale di
reperire professionalità adeguate".
Bertin (Presidente) -
Punto n. 24. Ha chiesto la parola
il consigliere Sammaritani, ne ha facoltà.
Sammaritani (LEGA VDA) -
Anche qui in quest'interpellanza
parliamo di lavoratori, in particolare di lavoratori della Pubblica
Amministrazione e del futuro della Pubblica Amministrazione e la
sua organizzazione, perché, dalla lettura di alcuni articoli di
stampa recenti, così come peraltro anche da opinioni che abbiamo
raccolto da dirigenti amministrativi, persone quindi che si
occupano di questa materia, si comprende molto bene quanto sia
sempre più difficile e più problematico reperire adeguate
professionalità non solo più quindi nel settore privato, come già
in passato esisteva per le aziende, ma anche nel settore della
Pubblica Amministrazione, un settore che - almeno in Valle d'Aosta
- sicuramente non è mai stato particolarmente in crisi, anzi,
abbiamo, come si sa abbastanza bene, un numero di dipendenti
pubblici molto elevato. Unioncamere ha fatto di recente un'analisi
sui bisogni occupazionali futuri e si è stimato che nel 2027 tra
imprese private e pubbliche amministrazioni necessiteranno circa
3,8 milioni di nuovi lavoratori. Questo numero è una grandissima
parte, il 72% circa sarà dovuto al fatto che si dovranno andare a
sostituire i lavoratori che usciranno dal mercato del lavoro,
quindi che andranno in pensione, mentre il restante 28% circa dovrà
andare a occupare nuovi posti di lavoro che si creeranno
all'interno del mercato del lavoro, quindi questa è una previsione
economica molto importante.
Secondo sempre le stime degli esperti, fra offerte di lavoro
nelle varie specifiche professionalità e futura disponibilità,
quindi nell'incontro tra la domanda e offerta ci sarà un divario,
quello che viene detto
mismatch
all'inglese, che potrebbe
essere addirittura del 40%, quindi davvero un non incontro di
domanda e offerta molto elevato.
Questi dati chiaramente devono portare a fare delle
considerazioni importanti, bisogna intanto essere preoccupati da
questa situazione perché sono situazioni che poi tendono a sfuggire
di mano o comunque a essere sottovalutate. Questo è successo, per
esempio... io me ne sono già occupato in passato in ambito medico e
abbiamo visto com'è andata a finire... non ci siamo preoccupati per
anni di avere un numero chiuso all'Università e poi si è scoperto
dopo, quando ormai era troppo tardi, che in un certo periodo
storico la curva dei pensionamenti, quindi la curva di età dei
medici, avrebbe portato a dei pensionamenti molto numerosi in un
particolare periodo di tempo ristretto e quindi ci saremmo trovati
con una carenza di medici che si è puntualmente verificata. Abbiamo
impedito a molti ragazzi di iniziare l'università e fare medicina
quando poi non ci eravamo resi conto, nessuno si era reso conto,
comunque molti pochi si erano preoccupati di questo, che, quando
questi ragazzi sarebbero stati laureati, ci sarebbe stata veramente
una grande necessità superiore a quella degli iscritti alle facoltà
di medicina. Questo è un errore da non ripetere.
Allora proprio questo proposito interpelliamo quindi il Governo
regionale per sapere il Governo regionale abbia preso in esame
questa tematica, se ha iniziato a monitorare il fenomeno e se
ritenga che le criticità ipotizzate possono colpire anche la nostra
organizzazione amministrativa, anche in considerazione del numero
delle future uscite dal mercato del lavoro dei dipendenti
attualmente in forza alla Pubblica Amministrazione regionale, di
cui si chiedono i numeri assoluti e le percentuali dei prossimi
cinque anni. Quali siano le azioni che il Governo regionale abbia
eventualmente già messo in atto e quali intenda mettere in campo in
futuro per affrontare tale criticità.
Presidente -
Risponde il Presidente della Regione.
Testolin (UV) -
In merito al primo quesito, con il
Dipartimento personale e organizzazione si afferma al riguardo che
le cessazioni programmate nel triennio 2024-2026 ammontano a
complessive 238 unità di personale, nello specifico 72 nel 2024, 83
nel 2025 e 83 nel 2026. Fare una previsione delle cessazioni a più
lunga scadenza non è così semplice attesa la costante evoluzione
della normativa in materia pensionistica. Anche le previsioni
effettuate per gli anni 2025 e 2026 potrebbero in effetti essere
disattese tenuto conto che un numero sempre maggiore di lavoratori
si sta orientando al raggiungimento del limite di età a 67 anni e
per l'esodo al fine di non subire penalizzazioni del trattamento
pensionistico. Il reclutamento di nuove risorse, peraltro, è un
problema già attuale, come diceva il Consigliere nella sua
introduzione, atteso che si fa sempre più fatica a reperire il
personale con particolare riguardo per alcuni specifici profili
professionali. Il calo demografico certamente non aiuta e la
perdita di attrattività del pubblico impiego neppure.
Ciò premesso, si ritiene che vi sia un'altra criticità forse
ancora più preoccupante con la quale dovremmo a breve confrontarci,
legata appunto all'allungamento fino a 67 anni della vita
lavorativa da una parte e all'accelerazione dei processi di
digitalizzazione della Pubblica Amministrazione dall'altra, che
generano un disequilibrio evidente tra le competenze e le abilità
delle risorse umane in forza, non native digitali, e quelle che
saranno invece progressivamente sempre più richieste per lavorare
nelle Pubbliche Amministrazioni.
Per quanto riguarda il secondo quesito, cioè quali siano le
azioni che il Governo regionale abbia eventualmente già messo in
atto, per rafforzare le criticità evidenziate, occorrerà
implementare nuovi modelli organizzativi del lavoro che ci
consentano di produrre con meno risorse umane. Occorrerà
efficientare i processi e la distribuzione delle risorse umane,
ripensare alle modalità di organizzazione del lavoro sfruttando la
tecnologia, fare un'analisi delle attività rinunciabili non proprie
di un'amministrazione e delle professionalità anche elevate che
servono o serviranno. Una cosa è certa: il futuro della Pubblica
Amministrazione avrà organici molto più ridotti di quelli degli
scorsi vent'anni, le competenze e le professionalità necessarie
andranno attentamente messe a fuoco per orientare i giovani nella
scelta del proprio futuro lavorativo, riavvicinandoli al pubblico
impiego, non nella logica del "posto fisso" ma nella logica del
valore pubblico generato dal lavoratore al servizio di cittadini e
di imprese.
Oltre a un necessario e moderno approccio di carattere
aziendale, occorre affrontare la questione in esame anche da un
punto di vista culturale per recuperare la consapevolezza e lo
spirito di appartenenza all'Amministrazione regionale, mettendo in
campo le azioni necessarie con risvolti anche pratici e pragmatici.
Ciò significa ripartire dalle basi con una necessaria e adeguata
formazione alla consapevolezza che la Valle d'Aosta è diversa, con
la sua autonomia, con il suo Statuto speciale, il suo ordinamento,
il suo patrimonio linguistico e che la nostra sopravvivenza sta nel
coltivare le differenze non l'omologazione. Inoltre dobbiamo saper
dare applicazione al più presto, in maniera coerente con le nostre
esigenze, eventualmente ricorrendo a specifiche normative, alle
nuove forme di ingresso della Pubblica Amministrazione quali
l'apprendistato e modelli di formazione lavoro, anche e di concerto
con l'Università della Valle d'Aosta e con gli altri soggetti
interessati.
Presidente -
La parola al consigliere Sammaritani per la
replica.
Sammaritani (LEGA VDA) -
Grazie presidente Testolin per
la risposta. Naturalmente tutto vero, tutto giusto, criticità che
bene o male si conoscono: il discorso della denatalità,
l'allungamento dell'età pensionistica; insomma, sono effetti che a
volte magari si elidono anche l'un l'altro, perché è chiaro che se
si allunga, per esempio, l'età pensionabile, probabilmente il tema
dell'uscita è un po' meno forte e quindi si può avere qualche anno
in più di respiro per agire.
Quello che dicevo quindi nella presentazione credo sia ancor più
valido dopo la sua risposta, nel senso che è vero, ci sono
sicuramente tanti cambiamenti all'interno della Pubblica
Amministrazione, tipo di lavoro, le professionalità che si vanno a
ricercare, la digitalizzazione, che naturalmente, per certi versi,
riduce magari la necessità di persone fisiche a espletare certe
mansioni, però tutto questo va pensato in un modo organico e
strategico, perché bisogna assolutamente passare da delle
dichiarazioni di principio su temi che abbiamo già visto aver avuto
delle conseguenze molto importanti e direi fatali per certi
settori, per cui occorre, prima che sia troppo tardi, prevedere
quello che dovrà succedere e organizzarsi per trovare delle
soluzioni.
Certo, l'aspetto scolastico è importante, l'informazione è
importante, la sensibilizzazione dei giovani per dire: "Guarda che
il posto di lavoro pubblico non è un ripiego, è un'opportunità".
Questo deve essere il senso dell'azione di Governo. È chiaro che se
ci lasciamo arrivare sempre l'onda addosso, poi alla fine ci
bagniamo, ci rotoliamo nella sabbia e probabilmente ci troviamo a
dover affrontare delle tematiche in estrema urgenza quando avremmo
potuto invece progettare meglio e risolvere i problemi prima che si
presentino.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK