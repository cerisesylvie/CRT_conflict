Consiglio Regionale della Valle d'Aosta - Oggetto del Consiglio n. 3776 del 9 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3776 del 9 maggio 1988 - Resoconto
OGGETTO N. 3776/VIII - DISEGNO DI LEGGE CONCERNENTE:
"INTERVENTO DELLA REGIONE AUTONOMA VALLE D'AOSTA NELLA COSTRUZIONE
DI EDIFICI DI CULTO".
PRESIDENT:
Le Président de la Junte, Rollandin, a demandé
à prendre la parole; il y a droit.
ROLLANDIN (U.V.):
Je crois qu'on a déjà illustré la loi
et la Commission compétente est suffisamment claire dans les doutes
et dans l'engagement que l'on avait pris au moment de la
présentation de notre loi. Donc, je crois qu'il n'y a rien à
ajouter.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io sono rimasto quasi allibito dalla
presentazione di questa proposta di legge, anche se so che il
Presidente della Giunta ne ha più volte rigettato sull'opposizione
la responsabilità. Personalmente continuo a ripetere in tutte le
lingue di aver sempre rifiutato questa proposta e la rifiuto anche
oggi ed in questo mi conforta il materiale che il Presidente della
Giunta ci ha voluto cortesemente far arrivare e che comprende anche
i pareri di alcune Chiese e congregazioni religiose.
Mi si consenta di leggere la risposta della Chiesa evangelica
valdese, che rappresenta anche la Chiesa metodista:
"Egregio signor Presidente, a nome dell'assemblea di Chiese di
Aosta e sentito il parere della Tavola valdese, organo esecutivo
delle Chiese valdesi e metodiste d'Italia, le esprimiamo
innanzitutto la nostra gratitudine per l'attenzione dimostrata nel
voler sottoporre anche alla nostra attenzione il tema in
oggetto.
Atti, come quello da lei intrapreso, di origine laica ed
amministrativa, risultano significativi di un reale spirito di
sensibilità verso le minoranze. Nella nostra visione, nella nostra
sensibilità, nei nostri atti procedurali e nelle intese con lo
Stato italiano, come espresso secondo la legge n. 449 del 13 agosto
1984, è nostra persuasione che il sostentamento del culto di
qualsiasi confessione non debba risultare fra i compiti dello
Stato, ma a responsabilità dei singoli membri di quel culto.
Riteniamo cioè che il vero progresso, a partire da uno Stato
monoconfessionale, non sia quello di arrivare ad uno Stato
pluriconfessionale, ma ad uno Stato laico.
In considerazione di questa visione, non possiamo che esprimere
un parere negativo in merito alla bozza regionale sottopostaci e
finalizzata all'assunzione, da parte della R.A.V.A., a totale suo
carico, dei lavori relativi ai nuovi edifici per il culto connessi
alla pratica religiosa delle comunità locali. Tale affermazione" -
prosegue il comunicato della Chiesa evangelica valdese - "non è
opinione di singoli o di realtà locali, ma trova riscontro in una
precisa posizione del nostro Sinodo, espressa nel 1985 con l'atto
60, quando precisa il proprio giudizio negativo sull'assunzione da
parte dello Stato di oneri di mantenimento degli enti
ecclesiastici, dei ministri di culto e di sostegni finanziari ai
cosiddetti bisogni religiosi della popolazione.
Ringraziando...".
Io credo che questa sia la più evidente testimonianza che
persone laiche nello spirito pubblico, anche se religiose nello
spirito privato, sono concordi con chi è laico da tutte e due le
parti nel ritenere fondamentale la separazione tra Stato e Chiesa e
fra Stato e religione. Ciò anche perché - e questa a mio parere è
la parte più grave del presente provvedimento di legge - questa
legge interviene profondamente nel sentimento religioso delle
persone, perché fa una scelta netta anche all'interno della
religione.
Signor Presidente, secondo me, questa legge non incentiva tutta
la religione o meglio non tutte le volontà religiose della
popolazione, ma solo quelle delle istituzioni. Questa proposta di
legge, nel caso della religione cattolica, serve alla Chiesa intesa
come istituzione, ma non alle comunità di base e non, per esempio,
ad altre istanze religiose che esistono nella popolazione. In
termini più banali e concreti, possiamo dire che questa proposta di
legge è un supporto ai vescovi e non alla Chiesa "spontanea", nata
dal Concilio Vaticano II.
Non soltanto per gli intrallazzi tra Stato e religione, tra la
nostra Valle d'Aosta e le varie Chiese o istituzioni religiose
presenti, ma anche perché noi interveniamo con un atto all'interno
di un dibattito religioso per preferire le posizioni di una parte
rispetto alle altre, noi non voteremo questa legge, ma voteremo
contro ed è soltanto per un accordo sul buon andamento delle
istituzioni che, seppure "obtorto collo", non facciamo
ostruzionismo su questo tipo di legge.
Io presento degli emendamenti che tendono almeno a modificare la
cosa più indegna che esiste in questa legge e cioè le parole in cui
si dice che la legge è diretta esclusivamente "alla pratica
religiosa delle comunità locali", che vengono sostituite dalle
parole "con attività culturali, educative e morali delle comunità
locali", in modo che nel provvedimento siano comprese anche quelle
persone che svolgono attività religiose e filosofiche di altra
natura, ma che comunque tendono al miglioramento umano delle
popolazioni locali.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Non credo sia opportuno tornare a
ribadire quello che già è stato oggetto di un'accesa seduta alcuni
mesi fa, quando abbiamo discusso il provvedimento di legge relativo
al finanziamento della costruzione del convento del Carmelo.
Noi abbiamo un profondo rispetto per chi professa una religione,
però riteniamo che la distinzione delle due sfere di competenza, di
ciò che è dello Stato e di ciò che è della Chiesa, debba essere
rigorosamente rispettata. Non certo per citare una frase storica,
ma credo che il detto "libera Chiesa in libero Stato" possa
adattarsi anche al provvedimento che la Giunta regionale ci
propone. Non vogliamo che ci siano interferenze di nessun tipo, ma,
proprio perché rispettiamo la religiosità, dobbiamo essere
altrettanto rispettosi della laicità. Credo che questo discorso
valga per noi, come per altre forze politiche, indipendentemente
dal fatto che si possa essere credenti o meno.
Non sto qui a ripetere tutte le considerazioni che avevo fatto
la volta scorsa, compreso il mio momento di silenzio, che mi è
stato ricordato e sottolineato in altre occasioni dal Presidente
della Giunta, però non ritengo possibile che l'ente pubblico, in
questo caso la Regione Autonoma della Valle d'Aosta, si accolli un
onere di questo tipo: non lo riteniamo giusto, anche se ci sono dei
precedenti illustri, come abbiamo letto con attenzione nella
relazione, che noi non neghiamo, e benché ci siano delle
disposizioni di legge che, per qualche verso, si possono adattare
anche alla nostra realtà.
Non aggiungo altro, ma ritengo che si tratti di un atto
estremamente discutibile anche per coloro che credono. Le reazioni
al precedente provvedimento, infatti, sono state di vario tipo
anche all'interno dello stesso mondo cattolico, dove si è aperto un
dibattito su questo argomento e alcune comunità di base, o
perlomeno alcune organizzazioni collaterali, non hanno apprezzato
che la Chiesa, nella sua ufficialità o meglio come istituzione,
come diceva il Consigliere Sandri, abbia in qualche modo avallato
l'intervento finanziario della Regione.
Alcuni mesi orsono, e mi sembra proprio in occasione della
Pasqua, è stata riproposta all'attenzione di noi tutti una famosa
intervista di Sergio Zavoli ad una carmelitana scalza. Dalle
risposte dell'intervistata mi sono reso conto di quanto fosse
trascendentale il modo di essere di quella religiosa e di quante
poche connessioni avesse con le cose di questa terra. Sono rimasto
stupito, anche perché in una sua risposta ha detto che, in fondo,
attendeva la morte per poter tornare a Dio.
Ho citato questa intervista per precisare fino a che punto può
arrivare la religiosità di una persona che ha scelto una strada
molto difficile e molto dura, ma che noi, tutto sommato, abbiamo
"offeso" con un'offerta di vile denaro. Devo confessare di essermi
sentito, allora, un po' mortificato, come uomo che siede in questo
Consiglio, per aver in qualche modo toccato una sfera così
personale e religiosa che aveva reso quella persona completamente
diversa dagli altri uomini che affrontano la comune realtà di tutti
i giorni. Credo che l'adesione al Carmelo possa anche trasformare
una persona.
Voglio solo ribadire che il nostro "no" non è un "no"
purchessia, ma è un "no" convinto, che vuole mantenere
rigorosamente separate la sfera dell'ente Regione e quella della
religione. Tale separazione, in questo caso, viene invece violata
dalla costruzione di edifici per il culto. Torniamo a ribadire,
quindi, che su questo piano non possiamo seguire la Giunta
regionale e mi auguro che anche altre forze politiche abbiano un
atteggiamento uguale al nostro. Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Questo disegno di legge fa seguito al
disegno di legge per il finanziamento della costruzione del
monastero di clausura e, in qualche modo, trae anche la sua origine
da una discriminazione, che si faceva in quel momento, tra una
religione e altre religioni.
Devo però dire che il risultato è del tutto deludente e non
corrisponde alle nostre aspettative. Ci dispiace che questo disegno
di legge sia arrivato all'ultimo Consiglio. Ci dispiace che, mentre
sul monastero si è discusso per mesi, non si sia riusciti a
rinviare l'esame di questo disegno di legge neanche di una
settimana, e lo si sia portato direttamente in Consiglio. Ci
dispiace di non aver potuto sentire alcune delle Chiese
interessate, perché ci pare che, per andare incontro ad esigenze
che erano state espresse, sia stata scelta una strada abbastanza
facile, ma forse non così produttiva.
Ricordo che il disegno di legge per il finanziamento del
Monastero, dopo tutta la discussione, interveniva soltanto sugli
interessi: dapprima si rimborsavano sia gli interessi che una parte
del capitale, mentre, dopo il confronto nelle Commissioni ed in
Consiglio, si era corretta quell'impostazione e si era arrivati ad
intervenire solo sul 75 per cento degli interessi.
In questo caso, invece, si è andati in una direzione
completamente diversa, perché la Regione si fa carico della
costruzione "al rustico" degli edifici di culto e dei locali loro
connessi. Non mi risulta che in altre regioni sia stata seguita la
stessa impostazione. Io ricordo che esistevano leggi che davano
contributi in conto interessi o contributi in conto capitale, ma
non ricordo interventi che avessero il carattere di sostituire
l'ente pubblico all'iniziativa degli enti religiosi.
La formulazione con cui si arriva alla scelta, inoltre, non ci
sembra così chiara mentre, per ciò che riguarda la Chiesa
cattolica, si individua il soggetto di proposta, per il resto si
rimane su questo tipo di formulazione: "...su proposta delle Chiese
i cui rapporti con lo Stato sono regolati da Intesa in attuazione
dell'art. 8 della Costituzione Italiana". A noi non sembra che
questa formulazione sia sufficientemente precisa e che sia
comprensiva di tutte le possibili fedi e religioni. Su questo
abbiamo dei dubbi, anche se non siamo in grado di dimostrarli.
Dobbiamo fare, infine, ancora due considerazioni. Noi
preferiremmo, ed in questo senso presenterò un emendamento, che il
programma annuale fosse fissato dal Consiglio regionale e non dalla
Giunta regionale, perché, in pratica, con questo meccanismo, le
Chiese, che in alcuni casi sono soggetti non ben identificati,
fanno domanda alla Giunta ed essa le accoglie o meno. Noi
preferiremmo, invece, che questo programma fosse valutato dal
Consiglio regionale.
Aggiungiamo inoltre che, a fronte dell'intervento, per cui si
costruisce e si completa fino "al rustico" e si interviene anche
sui locali accessori, anche se poi non è ben chiarito che cosa si
intenda per locali accessori e connessi agli edifici di culto, lo
stanziamento è previsto in soli 100 milioni. C'è, quindi, qualcosa
di riduttivo, perché da una parte si dà l'impressione di essere
disponibili nei confronti di tutti, mentre poi lo stanziamento è di
soli 100 milioni.
Noi, quindi, abbiamo grosse perplessità su questo disegno di
legge ed avremmo preferito discuterlo con più calma a
settembre.
PRESIDENTE:
Si passa ora all'esame dell'articolato.
Do lettura dell'articolo 1.
CAPO I - Intervento della Regione autonoma Valle d'Aosta
nella costruzione di edifici di culto.
Art. 1
1. La Regione Autonoma Valle d'Aosta è autorizzata ad assumere a
totale suo carico i lavori per la costruzione al rustico o per il
completamento al rustico di edifici per il culto e di quelli per lo
svolgimento di attività senza scopo di lucro funzionalmente
connessi alla pratica religiosa delle comunità locali.
2.
È altresì a carico della Regione Autonoma Valle
d'Aosta l'onere per l'acquisto delle aree occorrenti nel caso che
queste non siano cedute gratuitamente da altri.
3. I locali funzionalmente connessi alla pratica religiosa
possono essere costruiti indipendentemente dagli edifici di culto
già esistenti o da costruirsi.
4. Per costruzione al rustico si intende la costruzione delle
fondazioni e dell'ossatura, dei muri in genere e delle tramezzature
interne, della copertura, comprese le opere di impermeabilizzazione
e di convogliamento delle acque piovane, dei solai, degli infissi,
nonché la esecuzione dei lavori di isolamento dall'umidità e di
protezione dagli agenti atmosferici come intercapedini, vespai,
intonaci esterni od interni, magisteri di faccia vista, esclusi gli
impianti, i pavimenti, le rifiniture, le opere d'arte ed in
generale tutto l'arredamento.
5. Il programma annuale delle opere da ammettere a contributo e
la relativa spesa a carico della Regione Autonoma Valle d'Aosta è
fissato dalla Giunta Regionale su proposta del Consiglio degli
Affari Economici della Diocesi di Aosta per gli edifici di culto
cattolico e su proposta delle Chiese i cui rapporti con lo Stato
sono regolati da Intesa in attuazione dell'art. 8 della
Costituzione Italiana.
6. I lavori sono affidati in concessione agli Enti
giuridicamente riconosciuti, proprietari o beneficiari degli
edifici di culto e di quelli per lo svolgimento di attività senza
scopo di lucro connessi alla pratica religiosa delle comunità
locali.
PRESIDENTE:
Do lettura di un emendamento all'articolo 1,
proposto dal Consigliere Mafrica.
EMENDAMENTO
All'articolo 1, quinto comma, le parole "dalla Giunta
regionale" sono sostituite dalle parole "dal Consiglio
regionale".
PRESIDENT:
Le Président de la Junte, Rollandin, a demandé
à prendre la parole; il y a droit.
ROLLANDIN (U.V.):
La loi, qui a été illustrée à la
Commission compétente, est suffisamment claire dans les buts; c'est
un engagement que nous avions pris au moment de la présentation de
notre loi. Il n'y a donc pas grand'chose à ajouter.
PRESIDENTE:
Se nessuno chiede la parola, pongo in
votazione l'emendamento proposto dal Consigliere Mafrica.
ESITO DELLA VOTAZIONE
Presenti: 26
Votanti: 6
Favorevoli: 6
Astenuti: 20 (Beneforti, Bondaz, Borbey, Breuvé, Fosson,
Lanièce,Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Do lettura del primo emendamento all'articolo
1, presentato dal Consigliere Sandri.
EMENDAMENTO
All'art. 1 le parole "alla pratica religiosa delle comunità
locali" sono sostituite con le parole "con attività culturali,
educative e morali delle comunità locali".
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Vorrei solo giustificare la nostra
astensione su tutti gli emendamenti presentati, sia quelli del
Consigliere Sandri, sia quello del Consigliere Mafrica. Noi siamo
contrari al disegno di legge per una questione di principio e
voteremmo contro anche se il testo fosse emendato da tutti gli
emendamenti che sono stati presentati.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
In considerazione della dichiarazione che
ha fatto poco fa, penso che il Presidente della Giunta si dovrebbe
porre il problema di fare in modo che anche gli enti che non hanno
scopo di lucro, ma che esercitano delle attività culturali,
educative e morali laiche, possano utilizzare finanziamenti
agevolati, come quelli previsti da questa legge per gli enti
religiosi. Attualmente, infatti, ciò non è possibile, perché tali
enti sono sottoposti ad una disparità di trattamento e quindi
incontrano maggiori problemi degli enti religiosi.
Pertanto, se il Presidente nella prossima legislatura dovesse
accogliere i suggerimenti del Partito Comunista, sarebbe opportuno
che provvedesse anche all'abolizione di queste differenze, proprio
perché esistono anche enti morali laici che vogliono intraprendere
delle iniziative e costruire dei "batiments". Poiché è opportuno
attuare degli interventi anche a loro favore, ritengo di dover
mantenere gli emendamenti che avevo presentato.
PRESIDENTE:
Se nessuno chiede la parola, pongo in
votazione il primo emendamento all'articolo 1, presentato dal
Consigliere Sandri e del quale abbiamo già dato lettura.
ESITO DELLA VOTAZIONE
Presenti: 26
Votanti: 6
Favorevoli: 6
Astenuti: 20 (Beneforti, Bondaz, Borbey, Breuvé, Fosson,
Lanièce,Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Do lettura del secondo emendamento
all'articolo 1, presentato dal Consigliere Sandri.
EMENDAMENTO
All'art. 1 è eliminato il 3° comma.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ad alcuni sarà sfuggito questo elemento,
ma consentitemi di illustrarlo brevemente. Con questo comma si
finanzia la costruzione di locali funzionalmente connessi alla
pratica religiosa anche là dove già ne esistono.
Quando si affronteranno i piani annuali, sarà bene rivedere
questo concetto, per evitare di assistere ad una possibile
proliferazione di strutture anche là dove, forse, già ci sono e
dove, magari, sono addirittura anche poco utilizzate.
PRESIDENTE:
Se nessuno chiede la parola, pongo in
votazione il secondo emendamento all'articolo 1, presentato dal
Consigliere Sandri.
ESITO DELLA VOTAZIONE
Presenti: 26
Votanti: 6
Favorevoli: 6
Astenuti: 20 (Beneforti, Bondaz, Borbey, Breuvé, Fosson,
Lanièce,Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Do lettura del terzo emendamento all'articolo
1, presentato dal Consigliere Sandri.
EMENDAMENTO
All'art. 1 il 5° comma è sostituito dal seguente
comma:
"Il programma annuale delle opere da ammettere a contributo e
la relativa spesa a carico della Regione Autonoma della Valle
d'Aosta è fissato con deliberazione del Consiglio regionale, su
proposta della Giunta regionale".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 26
Votanti: 6
Favorevoli: 6
Astenuti: 20 (Beneforti, Bondaz, Borbey, Breuvé, Fosson,
Lanièce,Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Do lettura del quarto emendamento
all'articolo 1, presentato dal Consigliere Sandri.
EMENDAMENTO
All'art. 1, 6° comma, sono eliminate le parole "connessi alla
pratica religiosa delle comunità locali".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 26
Votanti: 6
Favorevoli: 6
Astenuti: 20 (Beneforti, Bondaz, Borbey, Breuvé, Fosson,
Lanièce, Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Se nessuno chiede la parola, pongo in
votazione l'articolo 1, nel testo originale già letto.
ESITO DELLA VOTAZIONE
Presenti: 25
Votanti: 25
Favorevoli: 17
Contrari: 8
Il Consiglio approva
PRESIDENTE:
Do lettura dell'articolo 2.
Art. 2
1.
Per ottenere i benefici indicati dall'art. 1 gli
Enti proprietari o beneficiari degli edifici di culto devono
presentare domanda alla Giunta Regionale della Regione Autonoma
Valle d'Aosta, allegando il progetto di massima corredato da
relazione dimostrativa della necessità della stessa, nel rispetto
delle leggi urbanistiche esistenti e di tutte le leggi e
regolamenti inerenti le nuove costruzioni.
2.
Il pagamento della somma corrispondente alla spesa
delle opere ed all'acquisto delle aree a norma dell'art. 1 è
effettuato dopo il collaudo dei lavori. Sono tuttavia ammesse
liquidazioni parziali in corso d'opera in base a documenti
giustificanti della effettiva esecuzione delle opere.
PRESIDENTE:
Do lettura di un emendamento all'articolo 2,
presentato dal Consigliere Sandri.
EMENDAMENTO
All'art. 2, 1° comma, sono abrogate le parole "degli edifici
di culto".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 25
Votanti: 5
Favorevoli: 5
Astenuti: 20 (Beneforti, Bondaz, Borbey, Breuvé, Fosson,
Lanièce,Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Se nessuno chiede la parola, pongo in
votazione l'articolo 2, nel testo originale già letto.
ESITO DELLA VOTAZIONE
Presenti: 25
Votanti: 25
Favorevoli: 17
Contrari: 8
Il Consiglio approva
PRESIDENTE:
Do lettura dell'articolo 3.
Art. 3
1.
L'esecuzione delle opere previste nella presente
legge è sottoposta alla vigilanza degli uffici dell'Assessorato dei
Lavori Pubblici della Regione Autonoma della Valle d'Aosta.
2.
In ogni progetto è computata, per spese di
compilazione, direzione e sorveglianza, una somma corrispondente al
5% dell'ammontare dei lavori a carico della Regione Autonoma Valle
d'Aosta.
PRESIDENTE:
Se nessuno chiede la parola, pongo in
votazione l'articolo 3, testé letto.
ESITO DELLA VOTAZIONE
Presenti: 25
Votanti: 25
Favorevoli: 17
Contrari: 8
Il Consiglio approva
PRESIDENTE:
Do lettura dell'articolo 4.
CAPO II - Concessione di contributi per la costruzione di
edifici di culto e di opere annesse.
Art. 4
1.
La Regione Autonoma Valle d'Aosta è autorizzata a
concedere agli Enti giuridicamente riconosciuti, proprietari o
beneficiari di edifici di culto e di quelli per lo svolgimento di
attività senza scopo di lucro funzionalmente connessi alla pratica
religiosa delle comunità locali, mutui agevolati assistiti dal
contributo regionale, della durata massima di anni 20, da contrarre
con la propria Finanziaria Regionale o con gli Istituti di Credito
convenzionati con la Regione Autonoma Valle d'Aosta.
2.
La Giunta Regionale è autorizzata a stipulare con
gli Istituti di Credito apposite convenzioni in cui saranno
precisate le modalità relative al pagamento dei contributi ed alla
erogazione dei mutui. L'impegno della Regione nei mutui citati non
può eccedere il 75% delle quote interessi relativi ai piani di
ammortamento dei mutui stessi, da versarsi direttamente ed
inevocabilmente, agli Istituti di credito Mutuanti.
PRESIDENTE:
Do lettura di un emendamento, all'articolo 4,
presentato dal Consigliere Sandri.
EMENDAMENTO
All'art. 4, 1° comma, sono abrogate le parole "di culto e di
quelli" e "funzionalmente connessi alla pratica religiosa delle
comunità locali".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 26
Votanti: 5
Favorevoli: 5
Astenuti: 21 (Beneforti, Bondaz, Borbey, Breuvé, Faval, Fosson,
Lanièce, Lanivi, Maquignaz, Marcoz, Martin, Pascale, Perrin,
Pollicini, Ricco, Rolando, Rollandin, Stévenin, Tamone, Torrione e
Voyat)
Il Consiglio non approva
PRESIDENTE:
Se nessuno chiede la parola, pongo in
votazione l'articolo 4, nel testo originale già letto.
ESITO DELLA VOTAZIONE
Presenti: 25
Votanti: 25
Favorevoli: 18
Contrari: 7
Il Consiglio approva
PRESIDENTE:
Do lettura dell'articolo 5.
Art. 5
1. La spesa da ammettere a mutuo è determinata:
a)
dall'importo dei lavori di costruzione o di
rifinitura indispensabili per il funzionamento degli
edifici;
b)
dal costo dell'area che debba essere
acquistata;
c)
dalle spese generali di progettazione, direzione e
collaudo dei lavori, nella misura del cinque per cento degli
importi di cui alle lettere a) e b).
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti: 25
Votanti: 25
Favorevoli: 18
Contrari: 7
Il Consiglio approva
PRESIDENTE:
Do lettura dell'articolo 6.
Art. 6
1. Per l'istruttoria delle domande intese ad ottenere la
concessione dei benefici previsti dagli articoli precedenti si
applicano le norme contenute nel Capo I della presente
legge.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti: 25
Votanti: 25
Favorevoli: 18
Contrari: 7
Il Consiglio approva
PRESIDENTE:
Do lettura dell'articolo 7.
CAPO III - Norme Finanziarie
Art. 7
1. Gli oneri derivanti dall'applicazione della presente legge
sono così determinati e graveranno sui sottoindicati capitoli che
vengono all'uopo istituiti sul bilancio di previsione della Regione
per l'esercizio 1988 e sui corrispondenti capitoli dei futuri
bilanci:
a) per gli interventi previsti dal Capo I £. 100.000.000 per
l'anno 1988 - Cap. 23620.
A decorrere dal 1989 i relativi oneri saranno determinati con
legge finanziaria di cui all'art. 19 della legge regionale
7.12.1979, n. 68 e successive modificazioni;
b) per gli interventi previsti dal Capo II £. 100.000.000
annue a decorrere dal 1988 per anni 20 - Cap. 23625.
2. Alla copertura degli oneri di cui al comma precedente si
provvede:
- per l'anno 1988 mediante riduzione per £. 200.000.000 dello
stanziamento iscritto al capitolo 50150 "fondo globale per il
finanziamento di spese per ulteriori programmi di sviluppo (Spese
di investimento) a valere sull'intervento previsto all'allegato n.
8 del bilancio per il corrente esercizio relativo agli interventi
per la costruzione della sede di uffici finanziari dello Stato";
suddetto intervento risulta, quindi disponibile la minor somma di
£. 300.000.000;
- per gli anni 1989 e 1990 mediante utilizzo per £.
200.000.000 delle risorse disponibili iscritte al programma 3.2.
"altri oneri non ripartibili" del bilancio pluriennale
1988/1990.
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti: 25
Votanti: 25
Favorevoli: 18
Contrari: 7
Il Consiglio approva
PRESIDENTE:
Do lettura dell'articolo 8.
Art. 8
1. Alla parte Spesa del bilancio di previsione della Regione
per l'esercizio 1988 sono apportate le seguenti variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 200.000.000
in aumento
2.1. Interventi a carattere generale
2.1.2. Altri interventi
Cap. 23620 (di nuova istituzione) Codificazione
2.1.2.1.0.3.08.15.02 "Spese per interventi nella costruzione di
edifici di culto - L.r. n." CAPO I
£. 100.000.000
Cap. 23625 (di nuova istituzione) Codificazione
2.1.2.4.2.4.08.15.02 "Concorso nel pagamento di interessi sui mutui
per la costruzione di edifici di culto - L.r. n." CAPO II
£. 100.000.000
Totale in aumento £. 200.000.000
PRESIDENTE:
Se nessuno chiede la parola, pongo in
votazione l'articolo 8 testé letto.
ESITO DELLA VOTAZIONE
Presenti: 25
Votanti: 25
Favorevoli: 18
Contrari: 7
Il Consiglio approva
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
PRIMA VOTAZIONE: NULLA
SECONDA VOTAZIONE: NULLA
ESITO DELLA VOTAZIONE PER SCHEDE
Presenti: 27
Votanti: 27
Favorevoli: 18
Contrari: 8
Schede nulle: 1
Il Consiglio approva
PRESIDENTE:
L'oggetto n. 61 è rinviato.
Il Consiglio sospende i propri lavori sino alle ore 21,39.
Si dà atto che i lavori del Consiglio sono sospesi dalle ore
20,39 alle ore 21,59.
PRESIDENTE:
Signori Consiglieri, proseguiamo nella
trattazione dell'ordine del giorno con l'esame dell'oggetto n.
62.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK