Consiglio Regionale della Valle d'Aosta - Oggetto del Consiglio n. 235 del 25 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 235 del 25 novembre 1998 - Resoconto
SÉANCE DU 25 NOVEMBRE 1998 (MATIN)
OGGETTO N. 235/XI Intendimenti circa l'espletamento del concorso
per l'incarico di Primariato in urologia. (Interrogazione)
Interrogazione Avendo letto sulla stampa la spiegazione con cui
il dott. Pierini motiva il suo trasferimento in altra sede
ospedaliera;
Avendo appreso che il principale motivo adottato, è la non
indizione del bando di concorso.
I sottoscritti Consiglieri regionali
Interrogano
L'assessore competente per sapere:
1) se è vero che andava bandito il concorso per l'incarico di
primariato in urologia;
2) per quali motivi, sapendo che c'era il rischio di perdere
importanti risorse professionali, non si è provveduto in tal
senso;
3) se, e quando, si intende procedere all'espletamento di tale
concorso.
F.to: Squarzino Secondina - Curtaz - Beneforti
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Riporto le informazioni che mi sono state fornite
dall'USL precisando che, come è ben noto, è di stretta esclusiva
competenza del Direttore generale dell'USL - che non può
evidentemente a tale riguardo avere delle sollecitazioni da parte
dell'Assessore regionale alla sanità - fissare le date e il luogo
dei concorsi.
Il concorso per l'urologia è stato pubblicato in data 7 agosto
1998 assieme al concorso di chirurgia toracica e al concorso di
dermatologia, per intenderci dei tre Primariati nuovi previsti dal
piano socio-sanitario regionale che è stato approvato con legge
regionale del 16 aprile 1997. La data di scadenza di questi
concorsi è un mese dopo, il 7 settembre, la data di espletamento
per ora fissata è quella del concorso di dermatologia il 22
gennaio, mentre non sono fissati né quello di chirurgia toracica né
quello di urologia come numerosissimi altri concorsi perché in
questa fase l'USL sta cercando di sanare tutte le situazioni di
precariato sanabili anche prima dell'entrata in vigore della legge
finanziaria.
Queste sono le date presunte, evidentemente il concorso verrà
svolto nel corso del 1999 compatibilmente con le loro
programmazioni.
Preciso ancora che le affermazioni che sono state fatte dal
Dott. Pierini meritano tutto il rispetto, io non mi permetto di
contestarle, ribadisco che tecnicamente il decreto ministeriale che
fissava le procedure per l'accesso al secondo livello dirigenziale
è del 30 gennaio 1998 ed è stato pubblicato in data 14 febbraio
1998 per cui i tempi dell'USL sono tempi fisiologici, normalissimi
che seguono le procedure. Prima c'è stato sì il veto da parte
dell'Assessore alla sanità dal giugno 1997 al febbraio 1998 a
bandire i concorsi per il 2° livello perché questo decreto era già
stato visto dagli Assessori regionali alla sanità, esaminato dai
Presidenti delle Giunte regionali in sede di Conferenza
Stato-regioni, si aspettava l'approvazione da parte del Consiglio
dei ministri, cosa che è avvenuta a fine 1997, ed è stato fatto in
data 30 gennaio 1998 per cui i tempi sono fisiologici ed invito
tutti, soprattutto i consiglieri regionali, ad evitare le
dietrologie e les arrières-pensées.
Invito anche a tenere in considerazione che se una pecca c'è
stata, c'è stata nel non aver voluto affidare l'incarico
provvisorio ai dirigenti di 1° livello e questa è una scelta
precisa, contestata dall'Assessore regionale alla sanità, del
Direttore generale dell'USL.
Président La parole à la Conseillère Squarzino Secondina.
Squarzino (PVA-cU) Grazie, Assessore, io prendo atto di quello
che lei ha detto, però questo mi dimostra che ci sono due pesi e
due misure, primo, perché questa primavera sono stati già banditi
ed espletati i concorsi per ginecologia e gastroenterologia;
secondo, perché il Dott. Pierini ha superato un concorso in quel di
Viareggio, quindi non è andato così per chiamata diretta o per
propria scelta, ma ci sono dei concorsi espletati. Questo significa
che se c'era la volontà politica di espletare il concorso in tempi
brevi, i tempi c'erano e si poteva fare in tempi sufficientemente
celeri da dare un segnale chiaro a questa persona. Se questo non è
stato fatto, lei può benissimo continuare a dire ai consiglieri di
non fare della dietrologia, io prendo atto di due cose: primo, di
fronte ad un decreto del dicembre
1997…
(interruzione dell'Assessore Vicquéry, fuori microfono)
… allora è una cosa diversa quello
che dicevano la Dott.ssa Riccardi e il Dott. Bosso proprio domenica
9 novembre, parlate di due cose diverse? Non lo so. Assessore, io
non l'ho interrotta quando lei ha parlato, per piacere. Grazie.
Dicevo, c'è un atto legislativo ben preciso a fronte del quale
vediamo che ci sono due comportamenti diversi: uno, da parte
dell'USL di Viareggio che bandisce il concorso in tempi brevi tanto
che il Dott. Pierini può benissimo partecipare a questo concorso,
vincerlo, e tutto questo avviene prima che venga bandito il
concorso in Valle d'Aosta. Questa non è dietrologia: sono fatti
concreti.
In secondo luogo, in primavera l'USL di Aosta ha bandito due
concorsi: uno per ginecologia e l'altro per gastroenterologia e non
è stato bandito un concorso per urologia.
Inoltre c'è la questione dell'incarico provvisorio, l'Assessore
su questo ha detto che era d'accordo? Per quanto riguarda
l'affidamento di un incarico provvisorio, c'è stata a più riprese,
durante il 1997, la richiesta di poterlo fare; ci sono state nel
1997 due delibere USL per bandire il concorso e dare una soluzione
ad urologia; e per ben due volte gli uffici dell'Assessorato hanno
detto di no. Quello che non era stato possibile prima, adesso è
invece possibile. Infatti il 21 settembre 1998 è stato dato un
incarico temporaneo in urologia in attesa che il concorso sia
espletato. Questi fatti dimostrano che ci sono due pesi e due
misure. Solo, vengono adottati comportamenti diversi a seconda
delle persone, più o meno gradite al potere politico. Questo volevo
sottolineare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK