Consiglio Regionale della Valle d'Aosta - Oggetto del Consiglio n. 1452 del 12 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1452 del 12 luglio 2000 - Resoconto
OGGETTO N. 1452/XI Trasferimento della somma di lire
8.000.000.000 (ottomiliardi) dal Fondo di rotazione di cui al capo
II al Fondo di rotazione di cui al capo I della legge regionale 8
ottobre 1973, n. 33.
Deliberazione Il Consiglio
Richiamata la legge regionale 8 ottobre 1973, n. 33 recante
"Costituzione di fondi di rotazione regionali per la promozione di
iniziative economiche nel territorio della Valle
d’Aosta";
Rilevato che le somme assegnate al Capo I (Provvidenze per il
recupero di centri e nuclei abitati) ed i relativi rientri, non
sono sufficienti a finanziare le numerose domande, mentre per gli
interventi di cui al Capo II (Provvidenze per il turismo) le
disponibilità finanziarie sono superiori alle attuali necessità di
impiego;
Ricordato che l’articolo 17, secondo comma, della
legge regionale n. 33 del 1973, autorizza il Consiglio regionale a
destinare, di anno in anno, in misure percentuali diverse, i fondi
tra i vari settori di intervento, stabilendo, altresì, qualora lo
ritenga opportuno, i criteri di priorità da osservare
nell’erogazione dei fondi all’interno
di ogni singolo settore;
Ritenuto che l’esercizio di tale facoltà
consentirebbe di attenuare, almeno momentaneamente, le difficoltà
operative rilevate per il Capo I;
Ravvisata la necessità di inoltrare al Consiglio regionale la
proposta di integrazione del fondo di rotazione di cui al Capo I
della legge regionale n. 33 del 1973, per la somma di lire
8.000.000.000 (ottomiliardi), mediante trasferimento della stessa
dal fondo di rotazione di cui al Capo II, che viene ridotto di pari
importo;
Richiamata la deliberazione della Giunta regionale n. 25 in data
13 gennaio 2000 concernente l’approvazione del
bilancio di gestione per l’anno 2000 e per il
triennio 2000/2002, con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto al controllo;
Visto il parere favorevole rilasciato dal Direttore della
Direzione delle Finanze, in vacanza del Capo del Servizio credito,
assicurazioni e previdenza integrativa
dell’Assessorato del Bilancio, Finanze e
Programmazione, ai sensi del combinato disposto degli articoli 13,
comma 1, lettera e) e 59, comma 2 della legge regionale 23 ottobre
1995, n. 45, sulla legittimità della presente deliberazione;
Delibera
di approvare il trasferimento della somma di lire 8.000.000.000
(ottomiliardi) dal fondo di rotazione di cui al Capo II
(Provvidenze per il turismo) al fondo di rotazione di cui al Capo I
(Provvidenze per il recupero di centri e nuclei abitati) della
legge regionale 8 ottobre 1973, n. 33.
Président
La parole à l'Assesseur au budget, aux finances
et à la programmation, Agnesod.
Agnesod (UV)
In riferimento a quanto previsto dalla legge
n. 33, c'è questa possibilità per il Consiglio di modificare le
somme giacenti e assegnate ai capi della legge stessa. Vale a dire
tra il Capo I, "Provvidenze per il recupero di centri e nuclei
abitati", il Capo II "Provvidenze per il turismo e gli alberghi", e
il Capo III che riguarda il settore industriale. Nel Capo I,
"Provvidenze per il recupero di centri e nuclei abitati", esiste in
questo momento una somma non sufficiente per poter deliberare
l'assegnazione di un trimestre, mentre per quanto riguarda il Capo
II, che è quello degli alberghi, c'è una disponibilità che in
questo momento non è impiegata.
Si tratta di 26.241 milioni nel Capo II e di 1.600 milioni che
sono rimasti nel Capo I, pertanto si trasferiscono 8 miliardi per
evitare che queste risorse rimangano ferme quando nell'altro capo
c'è la necessità di avviare la deliberazione per il trimestre.
Président
La parole au Conseiller Tibaldi.
Tibaldi (FI)
L'Assessore ci ha illustrato in maniera
eccessivamente sintetica queste necessità di trasferimenti
finanziari da un capitolo all'altro. Diciamo che il documento qui è
estremamente succinto, di conseguenza questo trasferimento di somme
pari a 8 miliardi non è di poco conto. Sarebbe opportuno che, oltre
a questa mera iscrizione contabile, ci venissero fornite ulteriori
delucidazioni dall'Assessore, se non lui quello di competenza,
visto che qui si parla di trasferire provvidenze dal capitolo per
il turismo al capitolo per il recupero di centri e nuclei abitati;
ciò significa che la domanda per questa seconda parte è superiore
rispetto alle risorse disponibili e si stralciano 8 miliardi dal
turismo.
Allora vorremmo capire quali progetti sono in corso di
finanziamento o saranno prossimamente finanziati, e per quali
ragioni si vanno a prelevare questi soldi da un capitolo come
quello per il turismo, che normalmente viene guardato sempre con
particolare attenzione quando si tratta di fare le ripartizioni
finanziarie in questa Regione.
Ripeto, essendo il documento eccessivamente sintetico,
gradiremmo avere qualche informazione in più, non so se
dall'Assessore alle finanze o dall'Assessore competente che ci può
ragguagliare in merito.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Come dicevo prima, occorre una flessibilità;
c'è la necessità di passare attraverso una delibera consiliare,
secondo quanto previsto nella gestione dei fondi dalla legge 33. Ci
sono 26 miliardi fermi che non vengono utilizzati, per ogni
intervento nel settore alberghiero sono 4,5 miliardi al massimo che
possono essere erogati. Quindi sono 26 miliardi fermi in Finaosta,
che non vengono in questo momento utilizzati, e non serve a nessuno
lasciarli lì.
Li spostiamo per quanto riguarda i centri storici perché sui
centri storici c'è stata l'incidenza, come su altri mutui, della
legge n. 12/98, che ha prodotto un minor rientro di quanto era
previsto, perché gli interessi sono stati ridotti notevolmente,
quindi complessivamente fra tutti i mutui, tutti quelli che
pagavano gli interessi semestrali, pagando meno c'è stato un minor
rientro.
È per questo che c'è necessità in questo momento di fare questo
tipo di passaggio, andando comunque, questo è l'impegno che ci
prendiamo, nel caso di necessità, a riportare le somme necessarie
per il settore degli alberghi. È solo una fase in questo momento,
per poter procedere al trimestre completo per quanto riguarda il
settore dei centri storici, perché lasciando questi soldi fermi da
una parte, dall'altra non si può procedere e non si può
liquidare.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Non c'è molto da precisare dopo quanto è
stato detto molto bene dal collega. Il provvedimento non va nella
direzione di non porre attenzione al settore turistico.
I fondi di rotazione sono un'autoalimentazione; nel Capo I che è
quello dei centri storici l'autoalimentazione è notevolmente
inferiore alle richieste di finanziamento, mentre nel settore
alberghiero, anche perché in questi ultimi anni si sono erogati
molti mutui nella ristrutturazione e costruzione di nuovi alberghi,
c'è un'autoalimentazione del fondo che in questo momento è
superiore alle richieste fatte dagli operatori, che vedranno
comunque soddisfatte tutte le loro domande indipendentemente da
questo provvedimento. Questo è per precisare.
Président
Je soumets au vote la délibération:
Conseillers présents: 28
Votants: 20
Pour: 20
Abstentions: 8 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK