Consiglio Regionale della Valle d'Aosta - Oggetto del Consiglio n. 781 del 6 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 781 del 6 luglio 1994 - Resoconto
OGGETTO N. 781/X - Interventi per sopperire al disagio a causa
della chiusura dell'ovovia Aosta-Pila, per manutenzione.
(Interrogazione)
Interrogazione - Venuto a conoscenza della chiusura per
manutenzione, per circa quaranta giorni dell'ovovia Aosta-Pila;
Tenuto conto dell'enorme investimento operato per far fronte ai
costi della struttura;
Rilevato altresì l'importante funzione turistica dell'impianto
anche in considerazione dell'inizio della stagione estiva;
il sottoscritto Consigliere regionale
Interroga
la Giunta regionale e l'Assessore competente per sapere quali
sono gli interventi che si intende porre in atto per sopperire a
tale disagio.
F to: Lanièce
Presidente -
Ha chiesto la parola l'Assessore
all'ambiente, territorio e trasporti, Riccarand.
Riccarand (VA) -
La telecabina fra Aosta-Pila è un
impianto di proprietà della regione che è affidato in gestione dal
1988 alla società Pila S.p.A.. I rapporti fra la Regione e la
società Pila non sono stati definiti in modo sufficientemente
preciso e c'è oggi un contenzioso aperto fra la regione e la
società Pila relativo sia ai contributi finanziari della regione
per il costo di esercizio dell'impianto, sia alle stesse modalità
di gestione dell'impianto.
Alla fine dello scorso mese di aprile la società Pila ha
interrotto il servizio, affermando di dover procedere ad interventi
manutentivi sull'impianto. Su richiesta e su intervento della
regione, la società Pila ha successivamente precisato che si
rendevano necessari degli interventi urgenti sia di carattere
immediato per far fronte ad alcune esigenze, sia interventi di
sostituzione di alcune parti dell'impianto, che avrebbero dovuto
comunque essere fatte durante il corso dell'estate in previsione
poi della stagione invernale.
L'impianto è rimasto chiuso nei mesi di maggio-giugno, c'è stato
un servizio sostitutivo di autobus, però sicuramente con un numero
di corse inferiore a quelle che poteva fare la telecabina.
L'impianto è rientrato in funzione il 2 luglio e funzionerà dal
2 al 15 luglio e dal 22 agosto al 4 settembre con una corsa ogni
ora, mentre nel periodo più intenso della stagione estiva, cioè dal
15 luglio al 22 agosto, il servizio sarà continuativo dalle 8 del
mattino fino alle 19 di sera con corse senza interruzione.
Dopo il 4 settembre l'impianto dovrà nuovamente essere fermato
per un periodo per degli interventi di sostituzione di alcune parti
dell'impianto in cui si sono rivelati dei difetti, a cui adesso si
è posto rimedio provvisorio, ma che richiedono una sostituzione per
poter garantire una completa sicurezza nell'esercizio
dell'impianto.
I problemi di questa telecabina sono connessi in parte alla
struttura stessa dell'impianto. E da tenere presente che si tratta
di un impianto molto complesso, perché è un impianto che si
sviluppa per circa 5 km di lunghezza con un dislivello di 1200
metri e con 4 stazioni in linea. E un impianto sotto questo aspetto
unico in Europa, che ha delle caratteristiche abbastanza delicate
come tipo di struttura.
Inoltre, da quando è entrato in funzione, ha lavorato molto, ha
avuto un esercizio molto intenso, per cui è in un certo senso
precocemente invecchiato.
L'ingegner Illing, che ha un incarico da parte della regione di
seguire lo stato di salute dell'impianto e di indicare gli
interventi che sono necessari, ha segnalato in alcune sue recenti
relazioni che l'impianto ha totalizzato un funzionamento
equivalente a vent'anni di un impianto normale, seppure in sei anni
di attività effettiva.
Quindi la complessità dell'impianto e l'esercizio intenso fanno
emergere più rapidamente di quanto potrebbe succedere normalmente
degli inconvenienti con la conseguente necessità di interventi di
manutenzione e di sostituzione di parti dell'impianto.
A questo dato deve poi aggiungersi il fatto che ha complicato
tutto quanto, cioè che la società Guglio che ha costruito
l'impianto è una società che ha fatto fallimento, per cui oggi
viene a mancare l'interlocutore principale che ha costruito
l'impianto e ci sono anche problemi di garanzie che vengono meno in
considerazione di questa situazione.
Stante così le cose, va garantito l'esercizio dell'impianto il
più possibile, compatibilmente con le esigenze di sicurezza e di
interventi di sostituzione di quelle parti, per cui da parte
dell'amministrazione regionale c'è stata una sollecitazione alla
società Pila per ridurre al massimo i tempi di chiusura.
Però è chiaro che alcuni interventi abbastanza delicati si
rendono necessari nel prossimo settembre, e sarà necessario poi
mantenere una costante sorveglianza e un costante monitoraggio
sull'impianto proprio perché ci sono dei problemi strutturali che,
man mano che l'impianto diventa più vecchio, emergeranno con
maggiore evidenza e quindi richiederanno una sorveglianza ed un
intervento manutentivo continuo.
Si dà atto che, dalle ore 10,06, presiede il Vicepresidente
Aloisi.
Presidente -
Ha chiesto la parola il Consigliere
Lanièce.
Lanièce (GA) -
Prendo atto della risposta
dell'assessore; mi fa piacere che il problema immediato sia stato
risolto e ovviamente invito l'assessore a tenere sempre in
considerazione il problema, data l'importanza dell'impianto dal
punto di vista turistico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK