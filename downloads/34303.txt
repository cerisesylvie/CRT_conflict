Consiglio Regionale della Valle d'Aosta - Oggetto del Consiglio n. 2114 del 7 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2114 del 7 dicembre 2011 - Resoconto
OGGETTO N. 2114/XIII - Continuazione della votazione del
disegno di legge: "Disposizioni per la formazione del bilancio
annuale e pluriennale della Regione autonoma Valle d'Aosta/Vallée
d'Aoste (Legge finanziaria per gli anni 2012/2014). Modificazioni
di leggi regionali".
Presidente
- Riprendiamo i lavori. Siamo sempre in corso
di approvazione del documento relativo al disegno di legge n. 165,
siamo arrivati all'articolo 24.
La parola al Consigliere Louvin sull'articolo 24.
Louvin (ALPE)
- Grazie Presidente.
Sarebbe utile conoscere con precisione il discrimine fra
"rilevanza locale" e "rilevanza regionale". Stiamo parlando di
un'istituzione di un apposito capitolo che ponga a carico della
finanza locale il trasporto pubblico locale, quindi c'è una
distinzione che viene operata, e credo sia utile capire che non ci
siano zone grigie nell'identificazione degli ambiti di trasporto.
Su questo penso che l'Assessore sia in grado di fornirci questo
chiarimento. Questo rientra di nuovo nella logica che già abbiamo
criticato ieri, della gestione in deroga, ma ha una sua
particolarità che è di divaricare i due ambiti. Chiedo la cortesia,
in attesa che sul punto successivo si introduca un discorso in
materia di trasporti più generale da parte del nostro gruppo, di
avere questo chiarimento di natura tecnica. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- La classificazione direi che è molto
semplice: quelli che vengono considerati di interesse locale sono
quelli riconducibili al trasporto urbano, mentre le altre sono
quelle di interesse regionale. La distinzione è in questi termini:
trasporto urbano quello di Aosta, quello di Courmayeur, quello di
Gressoney, quello che è classificato come trasporto urbano.
Presidente
- La parola al Consigliere Louvin.
Louvin (ALPE)
- Questo mi mette in allarme, perché il
trasporto urbano della città di Aosta è un trasporto intercomunale
per sua natura...allora è solo esclusivo dell'ambito comunale, come
ha detto l'Assessore, allora buona parte del trasporto
metropolitano di Aosta viene tagliato fuori da questa logica e
rimane di valenza regionale; questo è un aspetto piuttosto
importante per noi e, siccome non è chiarito nell'ambito di questa
legge, chiediamo che ci siano dati lumi.
Prendiamo atto della sua risposta, ma la riteniamo problematica
in punto attuazione. Grazie.
Presidente
- Pongo in votazione l'articolo 24:
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Ora vi è l'emendamento n. 4 del gruppo
ALPE.
La parola al Consigliere Louvin.
Louvin (ALPE)
- Grazie Presidente. Colleghi, qui
introduciamo una proposta sulla quale speriamo di trovare la vostra
attenzione e la vostra condivisione.
Abbiamo evocato ieri, in discussione generale, questo aspetto:
il trasporto pubblico di persone in Valle incontra ancora uno
scarso gradimento per ragioni di abitudini, di eccessivo utilizzo
in passato di mezzi privati legati a fattori esterni, ma oggi
incontra un ostacolo di principio e anche pratico, legato al fatto
che, passando da un tipo di trasporto all'altro, dal pullman al
treno all'autobus - ho appena parlato del trasporto urbano e anche
questo fa parte di un sistema di bigliettazione differenziato -,
abbiamo un accumulo di costi di abbonamento o di costi di singolo
biglietto che rende totalmente inconveniente fare la scelta del
trasporto pubblico. Questo è già forse in molti casi penalizzato
dagli orari e dalla rarità del passaggio, ma sicuramente abbiamo
fatto l'esercizio, Assessore Marguerettaz, di sommare costi di
abbonamento o costi di biglietto per tratte che uniscono comuni
distanti dalla città a luoghi di servizio, ad esempio gli
assessorati o determinati uffici pubblici periferici ad Aosta, e
devo dire che il dato è sconfortante, perché diventa un costo molto
elevato. Siccome sappiamo che la percentuale dei ricavi dal
trasporto pubblico non è altissima, ma che operando questo
trasferimento dal trasporto privato al trasporto pubblico si
ottiene un risultato ambientale di grande pregio, si ottiene una
migliore valorizzazione delle risorse, crediamo che fare lo sforzo
di istituire un pass unico regionale di costo accessibile, sociale,
non sia una cosa inarrivabile!
Abbiamo preso a modello una realtà che sta funzionando
benissimo, quella della Provincia di Bolzano, che ha già istituito
questo tipo di agevolazione - non sempre per guardare nella stessa
direzione, ma sono problematiche simili alle nostre - e la invito
caldamente, Assessore, ad andare a vedere anche solo sul sito
Internet quali sono le condizioni praticate. Sono condizioni molto
interessanti, che fanno sì che una famiglia che ha due figli e che
deve spostarsi per ragioni di lavoro o di studio, può ottenere dei
grossi vantaggi, delle grosse economie in questo modo...senza
parlare poi della comodità di questo sistema! Se invece facciamo
gli abbonamenti a più corse, che sono attualmente in vigore nelle
ferrovie e nei pullman, abbiamo un costo mensile piuttosto
elevato.
Allora fare questo sforzo darebbe lustro al bilancio di
quest'anno, nel senso di indicare una prospettiva nuova ed un
cambiamento di rotta dal punto di vista della logistica di
trasporto della nostra Regione. Teniamo molto a che questa idea
venga recepita, perché è un salto di qualità che possiamo far fare
senza investire altro denaro in strutture, ma solo con delle
modalità pratiche, con un lavoro che abbiamo già fatto per il
settore sciistico che ha dato buoni frutti, però quello è
loisir
, qui siamo nella quotidianità, siamo nell'utilità che
hanno le nostre famiglie di potersi muovere con comodità, di poter
andare la sera a vedere uno spettacolo in città e tornare senza
avere ogni volta un costo molto elevato. Nelle grandi città
funziona, in altre realtà regionali come quella che ho citato
funziona molto bene, i costi sociali degli abbonamenti urbani -
quelli che in grandi città permettono spostamenti di ampio raggio -
sono dell'ordine di 20-25-30 euro al mese. Abbiamo visto che,
invece, chi si vuole spostare già solo da Pont-Saint-Martin ad
Aosta e poi avere un traffico locale, ha degli oneri molto
superiori sulla bigliettazione di oggi.
Confidiamo nell'attenzione su questa proposta.
Presidente
- La parola al Consigliere Segretario
Rigo.
Rigo (PD)
- Grazie.
A noi sembra una sollecitazione interessante, che deve essere
presa in considerazione. Ieri - lo ha detto il Presidente della
Regione, ma alcune settimane prima ne aveva parlato l'Assessore
Marguerettaz, in riferimento ai pullman di linea che percorrono la
Valle d'Aosta - il Presidente ha detto che ci costa molto questo
servizio ed è sfruttato relativamente poco, se non dagli studenti
in alcune tratte. I costi quindi ci sono, noi dobbiamo operare
forse con metodologie nuove, con una specifica campagna, rendendo
più appetibile questo mezzo di trasporto da una zona all'altra
della nostra città e della Regione. Alcune linee extraurbane sono
relativamente comode anche per gli orari, ma poco praticate, non
tanto per i costi, ma perché non c'è ancora quell'appeal
necessario, quella cultura che esiste in altre parti del mondo.
Quindi tutte quelle sperimentazioni che possono andare nell'ottica
di favorire il trasporto pubblico, credo siano bene accette;
possiamo parlare di sperimentazioni, di provare una metodologia
nuova. Credo che un piccolo passo rispetto all'innovazione, anche
riferita al trasporto pubblico, vada fatto. Questa mi sembra una
proposta interessante, e quindi concordo con il collega Louvin.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Volevo solo mettervi al corrente, non
per sminuire le intuizioni del gruppo ALPE, ma noi abbiamo
costituito una società dal 2003 che si chiama SIT Vallée, che aveva
proprio questo compito; ripeto, non voglio mortificare questa sua
intuizione, ma questa attività è un'attività che è stata elaborata,
non è farina del mio sacco, erano altri Assessori. La cosa è andata
abbastanza bene per quel che è del TPL, quindi trasporto su gomma,
tant'è che ad oggi esiste una carta a scalare che vale su tutte le
linee, e in quel lontano 2003 doveva aderire anche Trenitalia,
addirittura la sede di questa società doveva essere alla stazione.
Con Trenitalia abbiamo però avuto dei grossi problemi, perché non
avevano trovato un accordo con gli altri concessionari per le
questioni di natura informatica. Tutto questo ha creato non pochi
problemi, quindi il trasporto su gomma si è dotato di un sistema
circolare, mentre Trenitalia è rimasta fuori. Facendo le dovute
pressioni, Trenitalia nel tempo si è strutturata con una serie di
macchine che hanno la possibilità di leggere queste carte. Adesso
c'è un problema di natura economica, perché rispetto a questo lei
capisce che c'è una stanza di compensazione che fa sì che i vari
passaggi abbiano un'incidenza sui conti economici sia di Trenitalia
che dei concessionari.
Ora siamo in quella fase dove l'affidamento ai nuovi
concessionari è in proroga, quindi in questi ultimi due anni siamo
nelle more di poter chiudere finalmente il cerchio su questa
operazione che è stata avviata da tempo; la carta esiste, quindi
riteniamo che possiate ritirare questo emendamento perché questa è
un'attività in corso che stiamo seguendo con la stessa vostra
attenzione, perché capiamo bene che il trasporto pubblico in questo
momento è un'opzione molto interessante per le famiglie.
Presidente
- La parola al Consigliere Louvin.
Louvin (ALPE)
- Grazie Presidente.
Credo che non siamo gli unici in Valle d'Aosta a sentire queste
cose per la prima volta, il collega Rigo è molto documentato, ma ci
sono delle vicende catacombali che sfuggono anche alla nostra più
attenta osservazione. Siamo contenti di sapere questo, anche se
troviamo che non ci sia contraddizione con il fatto di stabilire
con fermezza in una legge, visto che abbiamo fatto ieri un articolo
di legge sul preferibilmente...almeno qui mettiamo una cosa chiara
e ferma per dire: noi siamo perché ci sia questo e ci mettiamo
anche le risorse necessarie. Dal 2003 sono passati otto anni,
evidentemente non è un obiettivo che è stato complessivamente
perseguito dall'Amministrazione con grandissima tenacia...è
singolare che altri lo realizzino e qui da noi ci sia sempre la
fata Morgana che ne impedisce l'attuazione!
L'emendamento è mantenuto; se poi sono rose fioriranno, vedremo,
saremo i primi a rallegrarcene, ma siamo sempre piuttosto cauti e,
in questo caso, mettere un punto fermo non ci dispiace affatto.
Presidente
- Pongo in votazione l'emendamento n. 4 del
gruppo ALPE che recita:
Emendamento
Dopo l'articolo 24 è inserito il seguente:
"Articolo 24bis
(Trasporto pubblico di persone. Legge regionale 1° settembre
1997, n. 29)
1. Dopo il comma 2 dell'articolo 1 della legge regionale 1°
settembre 1997, n. 29 (Norme in materia di servizi di trasporto
pubblico di linea), è aggiunto il seguente:
"2bis. Al fine di facilitare gli spostamenti sul territorio
regionale favorendo l'utilizzo dei mezzi pubblici, la Regione
fornisce ai residenti una carta elettronica per la fruizione di
tutti i mezzi di trasporto pubblico collettivo di interesse
regionale di cui alla presente legge. Le modalità per la
concessione di tale carta, nonché ogni altro adempimento relativo
all'utilizzo della stessa, sono stabilite con deliberazione della
Giunta regionale.
2. L'onere derivante dall'applicazione del comma 1, valutato
in annui euro 600.000, a decorrere dall'anno 2012 trova copertura
nello stato di previsione della spesa del bilancio di previsione
per il triennio 2012/14 nell'UPB 1.13.2.20 (Investimenti nel
settore dei trasporti pubblici) e al suo finanziamento si provvede
mediante la riduzione, per pari importi, delle risorse iscritte
nell'UPB 1.13.2.21 (Contributi nel settore dei trasporti pubblici
per investimenti).".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- La parola al Consigliere Louvin
sull'articolo 25.
Louvin (ALPE)
- Ripetiamo da anni: fino a quando,
Assessore? La problematica dei tetti in lose la conosciamo, ha
tutta una sua storia, eccetera, abbiamo sollecitato il tema ed una
sua evoluzione già negli anni passati, perché mettiamo quest'anno
ancora 2.400.000 euro, questa volta li mettono i Comuni, nel senso
che va in finanza locale e questo forse potrebbe essere un motivo
di accelerazione del ripensamento, vuol dire che c'è una platea più
ampia di soggetti che viene a mettere mano al portafoglio.
Il punto è molto semplice, e non vogliamo fare torti a chi ha
fatto il cambiamento del tetto, la manutenzione straordinaria in
pendenza di queste leggi; il problema è: fino a quando continueremo
a mettere soldi sui tetti in lose, perché questa è
un'immobilizzazione importante di denaro che continua ad avere un
senso in una misura limitata per determinate fattispecie, ma che
ormai, con le nuove tecnologie, con l'evoluzione anche tecnica,
assistiamo a dei veri e propri paradossi. Abbiamo visto una miriade
di tetti in lose finanziati con sopra il finanziamento per la
copertura...adesso sì, in qualche caso arrivano ad
incassarli...
(interruzione dell'Assessore Marco Viérin, fuori
microfono)
...con il fotovoltaico sì, adesso in qualche caso vengono
incassati, ma siamo a degli assurdi tecnici ed anche estetici.
Allora vorrei capire se questo Governo ha davanti a sé la
prospettiva e la volontà di rivedere questa problematica.
Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Non vorrei che su questo si
facesse un discorso demagogico, anche perché vorrei capire di che
tipo, anche nel suo gruppo c'è chi sostiene di mantenerle e
viceversa.
Abbiamo cercato di fare un primo passo di riduzione, soprattutto
dovuto al fatto che abbiamo recuperato i tempi con delle modifiche
tecniche che abbiamo portato in Consiglio e che l'aula ha votato, e
siamo arrivati a delle definizioni di tre mesi. Il fatto che
abbiamo messo 2.400.000 euro è già un segnale di diminuzione, qui
bisogna trovare un'intesa con gli enti locali discutendo sugli
ambiti d'obbligo in merito a queste coperture. Infine, sulla sua
battuta nel dire del fotovoltaico e quant'altro, ricordo che è
previsto da tempo che per la superficie dove viene inserito il
fotovoltaico non ci sia alcun contributo. Ribadisco quindi che è un
tema da affrontare con gli enti locali, abbiamo già iniziato ad
affrontarlo insieme ad altre questioni.
Presidente
- La parola al Presidente della Regione,
Rollandin.
Rollandin (UV)
- Grazie.
Credo che l'Assessore abbia già risposto sulle procedure; penso
che la sua domanda fosse quella di sapere qual è la linea
tendenziale, cioè come andiamo avanti. In accordo con i
Comuni...perché qui la responsabilità è anche di come hanno
individuato i centri storici, la definizione di "centri storici"
che molte volte era molto più ampia di quello che era
necessario...ed i regolamenti conseguenti dei Comuni portavano a
dire, nella maggioranza dei Comuni, tranne alcuni della Bassa
Valle, che nei centri storici era obbligatorio mantenere la
copertura in lose. Quindi questo processo va avanti di pari passo;
tendenzialmente quello che diceva è condiviso, cioè dove ha un
senso e dove tradizionalmente c'era la copertura in lose, è normale
che venga mantenuta; là dove questa non ha senso, ci sembra
corretto evitare uno spreco, lo stesso anche in alcune zone di alta
montagna e dove francamente non c'era. Siamo d'accordo su questa
linea, credo che il passaggio sia proprio - mettendo i soldi sulla
finanza locale - che gli stessi Comuni si rendono conto di qual è
il peso di questo intervento, quindi condividiamo.
Presidente
- La parola al Vicepresidente Chatrian.
Chatrian (ALPE)
- Grazie Presidente.
La nostra intenzione non era quella di chiedere la situazione
procedurale; più volte in Consiglio abbiamo apprezzato la celerità
con cui in questo momento si stanno dando delle risposte, ma il
nostro quesito era sull'eventuale ripensamento. Quindi diamo la
nostra disponibilità come gruppo nelle sedi opportune a ripensare,
di concerto con i Comuni, quindi sul territorio, dove ha un senso
anche dal punto di vista architettonico andare ancora su questa
strada, dove intervenire, e soprattutto - a livello di indotto
diretto ed indiretto - se ha senso caricare quintali di pesi su
queste nuove strutture fuori dai centri storici con del materiale
che arriva dalla Cina, dalla Grecia, dalla Norvegia, e se, nel
contesto urbanistico più ampio ancora, avere una prospettiva
diversa. Il Presidente citava i rifugi, ma possiamo andare anche
nel campo rurale ed in altri campi. Per quanto ci riguarda ci
mettiamo a disposizione su questo dossier. L'anno scorso avevamo
affrontato questo tema, ma non sulle procedure. È invece su un
ripensamento, dove questo ha senso, quali sono i motivi e
soprattutto se c'è la volontà di sterzare e credere ancora ad una
certa evoluzione, soprattutto se ha senso andare a caricare
ulteriormente dal punto di vista strutturale ed architettonico.
Grazie.
Presidente
- La parola al Consigliere Donzel.
Donzel (PD)
- Mi fa molto piacere che sia stato sollevato
questo problema dai colleghi di ALPE, perché leggendo l'articolo
non avevo colto tutti questi ripensamenti da parte della
maggioranza; ne prendo atto con favore di una volontà di rivedere
questa questione, perché più volte abbiamo sollecitato che se c'è
una priorità in questo momento sulle coperture, è quella della
sostituzione dei tetti in amianto e quindi, se abbiamo delle
risorse che si rendono disponibili, forse è in quel senso lì che
bisogna percorrere questa strada.
Colgo anche l'occasione per ribadire in questa sede che in
un'ottica di ripensamento ci sarà modo di far emergere casistiche
che abbiamo riscontrato su alcuni territori, dove sono state fatte
delle imposizioni anche a soggetti che avevano la possibilità di
deroga per strutture agrituristiche di copertura in losa, proprio
fuori da ogni criterio di buon senso. Quindi ben venga un
ripensamento in questo senso, perché ne beneficeranno anzitutto i
cittadini e sarà anche un'occasione per noi per ripensare al fatto
che in una terra dove ci sono dei materiali straordinari, forse in
una volontà di recupero dei centri storici una valutazione
dell'utilizzo del materiale locale non sarebbe una cosa da
sottovalutare in questo progetto di ripensamento.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Chiediamo al Governo regionale lo sforzo di portare nelle sedi
opportune ed in commissione, per andare a ripensare le nuove
scelte, andando a dettagliare, soprattutto di concerto con i
Comuni, anche dal punto di vista architettonico ed urbanistico.
Grazie.
Presidente
- Pongo in votazione l'articolo 25:
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- La parola al Vicepresidente Chatrian
sull'articolo 26.
Chatrian (ALPE)
- Grazie Presidente.
Questo articolo autorizza la Regione a garantire la continuità
aziendale di aumentare i capitali a favore delle società di
capitali, quindi soprattutto per le piccole società dove c'è la
compartecipazione dei Comuni. Innanzitutto una considerazione e poi
una richiesta; chiederemmo all'Assessore, vista la complessità del
dossier, ad inizio anno, se fosse possibile, affrontare le
criticità nel complesso non solo delle grandi stazioni che ormai
sono di proprietà quasi in toto dell'Amministrazione regionale, ma
di queste medie e piccole società dove i Comuni compartecipano con
delle quote rilevanti vicine al 49 percento, di affrontare in
commissione le loro potenzialità, le loro criticità ed
eventualmente dei ripensamenti o dei modi procedurali diversi su
questo argomento delicato, ripeto, soprattutto per le piccole e le
medie società, dove i Comuni, oltretutto in questi ultimi anni,
hanno compartecipato attivamente con i loro bilanci, mettendo nero
su bianco parecchi milioni di euro e sostenendo queste società che
sono fondamentali in tanti piccoli Comuni.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Accogliamo con favore questo invito,
perché credo che una discussione in commissione consenta di fare il
punto su tutta una serie di comprensori, perché ovviamente questa è
una lettura combinata, vuoi della situazione economico-sociale che
stiamo vivendo, vuoi delle disposizioni normative. Questa norma che
abbiamo inserito è dovuta a quella norma della finanziaria che
aveva dato una proroga e che oggi dobbiamo affrontare. Vedete,
anche su questo argomento - lo avevano già visto sulla stampa - una
serie di stazioni stanno chiedendo di fare delle considerazioni di
aggregazione: valeva per Cime Bianche, vale per Gressoney...quindi
merita una discussione in commissione, dove verremo volentieri.
Presidente
- Pongo in votazione l'articolo 26:
Consiglieri presenti: 35
Votanti e favorevoli: 27
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 27: stesso risultato.
La parola al Consigliere Louvin sull'articolo 28.
Louvin (ALPE)
- Solo per ricordare a noi stessi che
stiamo ancora procedendo ad autorizzazione di contrazione di mutui
per pagare Aosta capitale del 1992, quindi è uno dei tanti tasselli
della condizione di indebitamento della Regione, ma per dire come
la scelta di utilizzare questi sistemi poi abbia delle code molto
lunghe. Questa è una coda ormai ventennale e credo ci potrà
confermare il Presidente che sono ultimate queste opere, anche se
non è del tutto chiaro dalla dizione della norma, ma comunque che
si tratti di opere già concluse, perché mi risulta che il programma
dovrebbe essere definitivamente esaurito...ma qui dobbiamo
continuare ad aprire dei mutui per poter sostenere questi oneri di
riqualificazione!
Presidente
- Articolo 28: stesso risultato. Articolo 29:
stesso risultato.
All'articolo 30 abbiamo l'emendamento n. 2 del gruppo PD e
l'emendamento n. 5 del gruppo ALPE, che sono identici quindi ne
voteremo solo uno; poi ci sono i sub emendamenti n. 5bis e 5ter del
gruppo ALPE.
La parola al Consigliere Donzel.
Donzel (PD)
- Su questo argomento si è intervenuti in
sede di dibattito, quindi non ripercorrerò tutto; il Presidente ha
detto che si tratta di un atto dovuto, dovevamo prendere atto di
una norma nazionale, ed ha rimpallato la questione sui Comuni, che
penso in questi giorni si riuniranno per decidere o meno che linea
tenere in merito all'applicazione della tassa di soggiorno.
Dal nostro punto di vista siamo ancora un'autonomia speciale e
spero che difenderemo questa opportunità con le unghie e con i
denti, non ravvisiamo l'obbligatorietà del recepimento di questa
norma. Invece va chiarito che abbiamo un sistema di finanziamento
delle amministrazioni comunali, una sorta di federalismo nostro
molto solido, al di là delle battute di ieri sui 9/10, dove si è
chiarito che, di fronte ai tagli del federalismo, era ovvio che la
Regione si tenesse una quota per lei, quel famoso un decimo in più,
è stato creato un sistema di trasferimento agli enti locali, certo,
sicuro, rispetto alla situazione degli altri enti locali. Quindi
abbiamo un nostro sistema di finanziamento degli enti locali; il
fatto di dire che alcuni enti locali possono, se vogliono,
introdurre la tassa di soggiorno, è un indebolimento - a nostro
avviso, Presidente - di un sistema molto forte che ci ha visto
essere diversi dagli altri: abbiamo un sistema di risorse certe
date ai Comuni, in cui anche il Comune di Aosta fa uno sforzo
straordinario di condividere i parametri di questa redistribuzione.
Adesso andiamo a dire che un Comune metta la tassa di soggiorno,
l'altro no, quindi introduciamo nel sistema una diversificazione
nell'accesso alle risorse che dal mio punto di vista è in
contraddizione con il sistema federalista che abbiamo creato! Qui
non è la questione che adesso ci si schiera contro a priori, vorrei
far capire che c'è un ragionamento, poi magari la maggioranza non
lo condivide, ma noi abbiamo fatto un ragionamento politico, non è
stata un'improvvisata su questa tassa di soggiorno.
Abbiamo ravvisato che ci sono dei Comuni che potrebbero trarne
dei benefici e altri dove non c'è proprio quell'afflusso turistico
e sono, fra l'altro, i comuni della fascia di media montagna che
sono quelli che stanno patendo l'abbandono, che hanno più
difficoltà a mantenere i loro abitanti. Allora questa cosa comporta
un ripensamento anche sulla redistribuzione delle risorse, cioè i
Comuni che riescono a trarre benefici dalla tassa di soggiorno...a
me sembra che andiamo a fare una grande confusione nel nostro
sistema consolidato di federalismo locale introducendo un elemento
di disequilibrio!
Allora sono sordo al fatto che anche gli albergatori devono
concorrere in un momento di difficoltà al benessere collettivo?
Assolutamente no, anzi, a mio avviso andrebbe promosso un maggiore
attivismo attraverso la formazione di consorzi - penso al modello
che funziona a Saint-Vincent - coinvolgendo tutti gli operatori
turistici in consorzi che volontariamente promuovono, essi stessi,
alcune iniziative all'interno delle realtà. Quindi c'è in una
realtà piccola come la nostra un'ottima relazione - mi risulta -
fra i rappresentanti degli albergatori e l'Amministrazione
regionale; pertanto possiamo favorire un coinvolgimento, una
partecipazione attraverso consorzi che autonomamente entrano in
campo, e non invece attraverso un sistema di tassazione rigido che
non coinvolge tutti gli operatori turistici, ma solo alcuni, perché
è un operatore turistico anche il panettiere e in questo caso non è
coinvolto dalla partecipazione, cioè andiamo a prendere solo alcune
figure molto specifiche.
Noi riteniamo, per le ragioni che ho detto sul federalismo che
abbiamo costruito in questa Regione, per i rapporti con i
trasferimenti ai Comuni, e poi per le ragioni di una
compartecipazione più libera da parte dei soggetti che operano nel
turismo, che questo articolo la Valle d'Aosta non lo dovrebbe
neanche mettere nella sua legge, perché contrasta con il nostro
sistema di distribuzione e di allocazione delle risorse ai Comuni;
quindi ne chiediamo la soppressione.
Presidente
- La parola alla Consigliera Patrizia
Morelli.
Morelli (ALPE)
- Riallacciandoci a quanto detto dal
collega Donzel, che condividiamo, anche il gruppo ALPE è contrario
alla tassa di soggiorno per due ordini di ragioni.
La prima è una ragione politica: riteniamo inopportuno che una
Regione come la nostra, che fonda buona parte della sua economia
sul turismo, introduca una misura che penalizza scientemente, per
di più in un momento di grave crisi economica come quello attuale,
una fascia di attività turistica che dovrebbe essere meglio
valorizzata perché porta reddito alla Valle. La tassa di soggiorno
penalizza il turista che produce più indotto, quello che soggiorna,
che porta benefici a caduta a diverse tipologie di operatori, non
il turismo "mordi e fuggi" che all'economia della Valle
contribuisce in minima parte, e avrebbe come effetto diretto e
concreto l'aumento delle tariffe di una sola tipologia di attività,
quella ricettiva, facendo perdere competitività ad un settore che
fa del contenimento delle tariffe in questo periodo una delle
misure di contrasto alla crisi. Non dimentichiamo che per effetto
della "manovra Monti" il settore alberghiero dovrà sobbarcarsi, a
partire dal prossimo anno, un aumento dell'IVA di 2 punti, senza
contare che - dalle prime notizie - pare che la rivalutazione
prevista dagli estimi catastali ammonterà per gli edifici
commerciali al 60 percento.
La seconda ragione è di natura economico-burocratica, perché
l'albergatore o il gestore di rifugio si troverebbe a svolgere il
ruolo di esattore, con tutte le complicazioni derivanti dagli
adempimenti amministrativi che queste operazioni comporterebbero, e
che sono state ricordate molto bene in audizione dalla Presidente
dell'ADAVA. Complicazioni derivanti dal pagamento con carte di
credito, dagli appesantimenti burocratici relativi alla riscossione
ed al riversamento di questa tassa; non dimentichiamo che gli
aumenti di costo per i gruppi organizzati che hanno tariffe che
vengono contrattate al centesimo sarebbero elevatissimi, con il
rischio che gli operatori professionali possano decidere di
dirigere il loro traffico su altre regioni dove non sussista la
tassa.
Infine vi è anche un aspetto che rende questa tassa molto
sgradevole ed ipocrita, perché pone in una situazione di
contrapposizione soggetti come gli operatori turistici ed i Comuni,
che invece dovrebbero collaborare e fare sinergia, opponendo da un
lato le Amministrazioni comunali che sono penalizzate dai tagli e
che possono intravedere nella tassa di soggiorno uno strumento per
fare cassa, per ottenere un possibile insperato introito
supplementare ancorché non definito, perché non mi pare che siano
state fatte delle proiezioni su quale sarebbe l'introito.
Opporrebbe dunque i Comuni agli operatori turistici dello stesso
territorio, operatori che la tassa danneggia.
Per questi motivi e per altri che i colleghi hanno già espresso,
siamo contrari e chiediamo con il nostro emendamento la
soppressione di questo articolo.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Alcune considerazioni.
Mi pare che non sia esattamente come è stato proposto. Questa
norma discende dalla revisione del Titolo V della Costituzione,
cioè partiamo dal federalismo, e proprio in quella norma andiamo ad
indicare che hanno capacità impositiva le Regioni, i Comuni.
Nell'ambito di questo inquadramento che è il federalismo fiscale,
abbiamo il decreto legislativo del 14 marzo 2011 in base al quale,
signori, le vostre affermazioni non sono vere. L'articolo 14, comma
3, dice infatti (cito):
"Nelle Regioni a Statuto speciale, nelle
Province autonome che esercitano le funzioni in materia di finanza
locale, le modalità di applicazione delle disposizioni relative
alle imposte comunali istituite con il presente decreto
- cioè
imposta di soggiorno -
sono stabilite dalle predette autonomie
speciali"
. Non è scritto "possono essere", ma "sono". Allora
vedete che avete detto una cosa non giusta, perché
l'Amministrazione regionale, ai sensi di questo articolo - ripeto -
riconducibile al federalismo fiscale, diceva che per le autonomie
le modalità sono stabilite, non "possono essere", ma "sono"
stabilite. A questo punto, come ho detto già in commissione, ci
sono state una serie di istanze da parte degli enti locali. Ora non
so se volete giocare in eterno alla carta dei buoni o degli
intelligenti e lasciare a noi la carta degli stupidi e cattivi, ma
pensate che ci sia da parte nostra un interesse nel fare dei
dispetti o fare male a qualcuno? Siamo in un mondo normale o
dobbiamo prendere atto di una serie di questioni?
Andiamo quindi anche sulla sostanza: sicuramente nel momento in
cui vengono introdotte delle tasse non è mai un momento piacevole,
ma nel vostro intervento avete evocato i consorzi. Non voglio
mettere in piazza tutte le discussioni che avvengono a livello
locale, ma di quali consorzi parlate? Ma li conoscete i consorzi?
Qualcuno ha parlato del consorzio di Saint-Vincent; ma quel
consorzio, se non ci fosse il casinò a mettere un pacco di
soldi...mi chiedete cosa fa il consorzio? Il consorzio, poi,
ricordo che è su base volontaria, quindi non è che tutti aderiscono
ed in virtù di questo sapete qual è la percentuale dei posti letto
che rappresentano i consorzi? A volte è il 30 percento! Allora...di
che parlate?
Presidente
- Moderi la voce, grazie.
Da questo punto di vista dico che la tassa di soggiorno non è
una panacea, e per questo è già stato costituito un gruppo di
lavoro, ma rispetto a questa tassa di soggiorno avete dimenticato
la seconda parte: quella che è una tassa che deve servire al
turismo! La sfida dei Comuni che introdurranno quella tassa sarà
nei confronti del turista, facendogli capire che, grazie al suo
contributo, c'è stato un servizio in più! Quindi la tassa di
soggiorno è una sfida per i Comuni che vogliono introdurla, perché
grazie a questo contributo si deve dare qualcosa di più, senza
andare in conflitto con i cittadini residenti, perché all'interno
di questi comuni turistici molte volte si rischia di avere una
contrapposizione fra residenti e turisti... A fronte di questo,
quale sarebbe cosa migliore dire: guarda, con questo tuo contributo
noi ti diamo dei servizi in più ed il vincolo di destinazione
esiste.
Presidente
- La parola al Consigliere Maquignaz.
Maquignaz (UV)
- Colgo l'occasione per intervenire su
questo articolo 30 della finanziaria, l'imposta di soggiorno; lo
faccio per dovere e perché mi sembra opportuno fare un
intervento.
Parto dal 2006 quando rappresentavo gli albergatori valdostani e
quando, nella finanziaria per il 2007, il "Governo Prodi" voleva
reinserire questa imposta di soggiorno. Fu fatta una grande
battaglia da parte degli albergatori valdostani e da parte della
Federalberghi nazionale per impedire che questa imposta venisse
reintrodotta, dopo essere stata tolta nel 1989. A quel punto si
decise di stralciarla dalla finanziaria.
Intervengo per dire che, a mio avviso, reintrodurre questa
possibilità è un errore, è un balzello che è sbagliato mettere,
soprattutto in un momento di crisi economica, perché vediamo che
nella manovra che stiamo per assorbire c'è l'aumento dell'ICI, dei
cespiti catastali, l'aumento delle autostrade e dei carburanti, ed
i nostri turisti, le fasce deboli, anche quelle che possono
frequentare le località, si troveranno a dover pagare un'imposta di
soggiorno! Quindi ritengo che in un momento di crisi economica,
dopo che anche nel 2006 dicevamo che non era opportuno reintrodurre
questa imposta, imposta che oggi viene riproposta...questa è una
mia posizione personale per spirito di coerenza per la categoria
che ho rappresentato, ma soprattutto anche per modo di vedere le
cose, perché la politica è anche un modo di vedere il turismo e lo
sviluppo, per esempio ritengo che in questo momento di crisi
economica dove tutto il mondo è in difficoltà, dove stiamo per
ricevere una finanziaria pesantissima per le famiglie, dove nessuno
pagava più l'ICI e da domani pagheranno di nuovo l'ICI, dove c'è
già un rincaro dei carburanti e avremo già meno turisti per i costi
che aumenteranno...i nostri ospiti si troveranno anche da pagare la
tassa di soggiorno a quei Comuni che decideranno di metterla!
Qui devo rimarcare che non condivido la posizione del mio
sindaco a Valtournenche, quando è stato approvato in Giunta questo
ragionamento sull'imposta di soggiorno, il nostro sindaco ha detto:
che bello, mettiamo l'imposta di soggiorno! Credo che prima di fare
certe affermazioni sia opportuno fare delle analisi nella comunità;
poi in politica ognuno ha il diritto di fare le proprie scelte, ma
io ho voluto intervenire e mi asterrò sull'articolo 30 della
finanziaria perché non condivido questa scelta di riproporre
l'imposta di soggiorno. Avremo delle località turistiche che non la
metteranno questa tassa, per cui la gente potrà scegliere; nelle
varie località turistiche ognuno farà le proprie scelte, quindi ci
troveremo delle località dove l'imposta di soggiorno c'è, altre
dove non ci sarà.
Diciamo che come immagine della Valle d'Aosta in questo momento
proporre l'imposta di soggiorno non è un bel biglietto da visita!
Fra l'altro credo che sia anche un modo per offendere i clienti che
hanno sempre frequentato la nostra regione: sembra quasi che non si
sia mai contenti di pagare...pagano gli imprenditori, pagano i
pensionati, pagano tutti...adesso anche il turista quando viene,
oltre che pagare il conto, dovrà anche pagare l'imposta di
soggiorno!
Per questo motivo ho voluto rimarcare la mia posizione ufficiale
in questa sede dove vanno riportate le posizioni della gente, non
lo faccio solo perché sono un imprenditore del mondo alberghiero,
ma perché non condivido come metodo il fatto di proporre l'imposta
di soggiorno, che a mio avviso è uno sbaglio strategico per la
Valle d'Aosta...diciamo che non facciamo bella figura fuori, non ci
presentiamo facendo bella figura, ma ci presentiamo dicendo: quando
venite in Valle d'Aosta pagherete più di prima!
Presidente
- La parola al Consigliere Salzone.
Salzone (SA-UdC-VdA)
- Sarò molto breve perché non starò
a riprendere la parte che è stata spiegata molto bene
dall'Assessore, ma sono ancora una volta molto sorpreso, per non
dire sconcertato! Noi stiamo parlando di una cosa che secondo me è
semplicissima: l'Amministrazione regionale dà la libertà ad ogni
Comune di scegliersi la propria strategia sotto il profilo
turistico, quindi non riesco a capire perché sovente parlate di
arroganza della centralità, del Governo che impone qui e là, invece
mi sembra che in questa maniera il Governo lasci la libertà al
Comune di decidere ciò che vuole. L'intervento del collega
Maquignaz andrebbe fatto piuttosto nel singolo comune di residenza,
dove assieme alla popolazione si deciderà cosa fare nel proprio
comune.
Non riesco a capire...quando si è democratici e libertari e si
lascia ai Comuni ampia libertà, manchiamo in qualcosa, quando
invece imponiamo siamo degli arroganti! Non riesco sinceramente a
capire!
Presidente
- La parola al Presidente della Regione,
Rollandin.
Rollandin (UV)
- Credo che l'intervento di Salzone come
quello dell'Assessore dovrebbero aver messo un punto fermo
sull'esercizio delle competenze che, come Regione, non potevamo non
esercitare, e l'esercizio della potestà dei Comuni...vorrei
ricordare che alcuni Comuni, in Valle, hanno aumentato l'ICI,
l'IRPEF e credo che nessuno si sia scandalizzato!
Ora, su questo tema, se per il 2012, al di là di quello che
succederà per gli aumenti obbligatori in base al "decreto Monti", i
Comuni valdostani decideranno di non applicare la tassa di
soggiorno nessuno si scandalizzerà, né potrà dire nulla! Ma noi non
stiamo obbligando i Comuni, stiamo dando loro la possibilità di
farlo e se non lo avessimo fatto e ci fosse stato un Comune che lo
voleva mettere, avrebbe avuto difficoltà nel farlo. Questo è un
diritto che ha il Comune e c'era l'obbligo da parte nostra di dare
questa possibilità!
Quando la collega Morelli dice: ci saranno Regioni che non lo
fanno...le Regioni, tutte, hanno questa possibilità ed è quello che
stiamo dicendo noi! Le Regioni a Statuto ordinario, già in base
alla normativa vigente, hanno la stessa possibilità che noi abbiamo
inserito in legge, è la stessa cosa, quindi non è che stiamo
obbligando qualcuno, perché l'idea che viene è: vogliono imporre la
tassa di soggiorno! Senza contare che siccome l'articolo 4 del
decreto n. 23 parla di tutte le strutture ricettive...bisogna anche
fare un ragionamento se questo può essere inteso anche per le
seconde case, nel qual caso la cosa potrebbe avere un certo
interesse. Se si guardasse alle seconde case, il problema sarebbe
di una rilevanza molto diversa...
(interruzione del Consigliere Maquignaz, fuori
microfono)
...strutture ricettive, c'è un dibattito aperto su questa
possibilità, non è così campato in aria, anzi, è una delle
situazioni che meglio si adatterebbe ad una possibilità di
evidenziare presenze continuative che sono quelle a cui accennavate
voi.
Per quanto ci riguarda, questa è una possibilità che non
potevamo non dare; i Comuni sono liberi di applicarla o non
applicarla.
Presidente
- La parola al Consigliere Louvin.
Louvin (ALPE)
- Grazie Presidente. Abbiamo sentito delle
cose che sono un po' surreali, rimettiamole in fila secondo il
nostro punto di vista...surreali, sì, non è un termine
offensivo!
Punto primo: noi non siamo obbligati ad istituire questa tassa
di soggiorno, non è un obbligo, è una facoltà che hanno le Regioni
autonome a Statuto speciale, mentre questa tassa è stata
automaticamente istituita per le Regioni a Statuto ordinario.
Noi abbiamo informazioni, ma credo che le possiate avere anche
voi, che non tutte le Regioni a Statuto speciale si muovono nello
stesso modo, ce ne sono alcune, nostri diretti concorrenti, che
questa scelta non la fanno...
(interruzione dell'Assessore Marguerettaz, fuori
microfono)
...Trento fra le altre. Abbiamo contattato Trento, un nostro
competitor diretto, un competitor abbastanza pesante...dovrebbe
bastarle, Assessore, e dovrebbe fare qualche confronto, lei, sui
numeri fra Trento e Valle d'Aosta per quanto riguarda il turismo!
Chiusa parentesi, perché non voglio polemizzare con lei, ha già
detto delle cose che sono già un po' "urticanti" di suo.
Non abbiamo questo obbligo, noi siamo una realtà come Valle
d'Aosta, colleghi che sollevate la questione libertaria, la
questione della facoltà dei Comuni, siamo una realtà omogenea,
siamo un mercato che si deve muovere insieme, abbiamo già questa
macchina predisposta che ha già messo in moto il gruppo di lavoro,
stabilito la data del 31 gennaio per l'approvazione dei bilanci
comunali in modo da far scattare questa tagliola, là dove è
possibile, già quest'anno!
Noi riteniamo questo pericoloso per il comparto turistico
valdostano, un comparto che - ricordo - quest'anno si ritroverà a
riavviare il pagamento dei propri mutui; abbiamo una serie di oneri
che rendono già meno competitiva la Valle rispetto ad altri
ambienti e poi il nostro confronto di mercato non è solo verso
l'Italia, è anche verso i Paesi vicini. Questo ci sta rendendo un
pessimo servizio di aumentare i nostri costi d'opera in ambito
turistico rispetto ad un Paese come la Francia, che ha già dei
vantaggi competitivi enormi in termini fiscali, come per esempio
sull'IVA.
Allora, vogliamo anche nei confronti del turismo frontaliero
muoverci con intelligenza e cercare di avere un po' di attenzione?
Se apriamo questa valvola, qualcuno ci salterà sopra, ci sono delle
opportunità da cogliere per i Comuni, ma noi non dobbiamo avere
solo come interlocutore il CELVA, non è il CELVA in questo momento
che produce ricchezza o che tira avanti 500 aziende alberghiere in
Valle! Poi sul fatto che sia struttura ricettiva la casa...trovo
che si introduca una grande novità, è una pagina sconosciuta,
questa, di poter considerare anche l'abitazione privata come
struttura ricettiva! La fantasia creativa di Tremonti è arrivata
molto avanti...non so se adesso avremo altri orizzonti, ma crediamo
che questa sia una facoltà e che noi dobbiamo ragionare in termini
di Regione prima ancora che come singolo Comune. Là dove ci
muoviamo come comparto turistico dobbiamo avere la prudenza quanto
meno quest'anno, in attesa di vedere come vanno le cose e guardare
anche fuori dai nostri confini sui problemi che sta dando là dove
viene applicata la tassa di soggiorno; non ci farebbe male questa
sana pausa di riflessione per quest'anno, che è legittima, che è
opportuna direi quasi "doverosa", e noi la dobbiamo cogliere.
Non andiamo dietro all'assioma molto semplice: siccome è una
facoltà, lasciamo che la si utilizzi...siamo una Regione
responsabile, che guarda agli interessi delle proprie categorie
produttive e mettere sulle spalle della categoria alberghiera
questa imposta crediamo sia negativo. Poi, Assessore, se vogliamo
veramente un patto con il nostro ospite, consumatore - come lo
vogliamo chiamare -, non costruiamolo su una imposta di soggiorno,
mi sembra che questa sia un'enormità!
Presidente
- La parola al Consigliere Lattanzi.
Lattanzi (PdL)
- Grazie Presidente.
Parto dalla considerazione che ha fatto il collega Maquignaz: il
suo sindaco non riceverà più il suo consenso se metterà la tassa di
soggiorno. Questo atteggiamento è un atteggiamento di assoluta
responsabilità...
(interruzione del Consigliere Maquignaz, fuori
microfono)
...hai detto questo, hai detto: sono contrario a che il sindaco
di Valtournenche abbia già dichiarato che è favorevole a questa
tassa. Hai applicato un diritto da cittadino, nonché da
imprenditore-albergatore del tuo comune, che giudica una
decisione...che prenderà il tuo sindaco ed in funzione di quello lo
giudicherai!
Questo articolo attua una norma nazionale, dà una facoltà, pone
un tetto massimo di cinque euro per la tassa nel momento in cui
l'amministratore comunale decida in libertà di applicarla e pone un
vincolo di destinazione all'utilizzo eventuale della risorsa.
Quindi noi stiamo mettendo in condizioni i sindaci di assumersi
delle responsabilità, siamo nella competizione del mercato, ai
Comuni viene chiesto di organizzare eventi, di valorizzare il
patrimonio artistico e culturale, viene chiesto di mettere le
stelle di Natale, tutto quello che serve per attirare i
turisti...benissimo;! Se i sindaci non ottempereranno a questi
investimenti dimagrendo i costi del loro Comune e decideranno con
facoltà federalista e sussidiaria di mettere una tassa di
soggiorno, avranno un tetto massimo di cinque euro ed avranno un
vincolo di destinazione...questo stiamo dicendo!
Dopodiché noi siamo contrari alla tassa di soggiorno e siamo
favorevoli a che i sindaci si assumano le loro responsabilità con i
loro albergatori sui loro territori, altrimenti qui siamo
federalisti a corrente alternata: un giorno diciamo che devono
essere gli amministratori che decidono ed il giorno seguente
decidiamo, noi, che loro non possono mettere le tasse!
Il sindaco di Cogne vuole mettere la tassa di soggiorno? La mia
famiglia deciderà se rivotarlo, visto che lo abbiamo già votato,
non è un problema! Il PdL chiederà a tutti i sindaci di riferimento
di essere contrari alla tassa di soggiorno, ma non alla facoltà ed
alla responsabilità di porre una tassa massima di cinque euro con
vincolo di destinazione, altrimenti qui siamo sempre federalisti a
corrente alternata!
Presidente
- La parola al Consigliere La Torre.
La Torre (FA)
- Grazie Presidente. Qui passiamo di
sorpresa in sorpresa, quindi aggiungo anche la mia, perché se da un
lato posso comprendere l'intervento di Maquignaz, in cui fa un
richiamo forte ad una categoria, non riesco a capire la posizione
di ALPE!
Che adesso ALPE si metta a difendere gli interessi di
categoria...mi chiedo: ma qui qualcuno si mette dalla parte dei
cittadini? Cioè: vogliamo esaminare la questione non dalla parte di
un interesse legittimo di categoria, che sicuramente avrà un danno
anche di tipo fiscale, ed è un problema che si affronterà, ma...ci
vogliamo mettere ora dalla parte dei cittadini? Un Comune come
Valtournenche che ha 2.000 abitanti e deve programmare servizi per
20.000 nella stagione? Ma la vogliamo dire questa cosa? I cittadini
forse non contano?
L'usura che si ha all'interno di un'area turistica, del
territorio dove si vive, l'usura - sebbene positiva - che è legata
al turismo e la conservazione di questi beni...chi la deve pagare?
I cittadini? Non ci deve essere la possibilità per i sindaci che lo
ritengono, come l'articolo chiaramente dice, destinando i soldi in
quella direzione, recupero dei beni culturali e delle manutenzioni,
non ci deve essere questa possibilità anche per mantenere quel
territorio dove 20.000 persone vanno a gravare fogne, immondizia? E
tutta l'immondizia di cui vi riempite sempre la bocca di 20.000
persone non ve la ricordate...
(interruzione del Consigliere Louvin, fuori
microfono)
...mi scusi, è stato un
lapsus
, anzi, è stato un
lapis
, come diceva qualcuno in Consiglio comunale...adesso
non ve ne preoccupate più? Ventimila persone che a Valtournenche
producono, immondizia che dobbiamo tenere noi, i valdostani se la
tengono loro; certo che se la tengono loro e se la tengono
volentieri per il turismo, ma quando lei va a Portofino, collega
Louvin, la paga la tassa di soggiorno? L'ho vista a Portofino,
andavo a guardare quelli che passeggiavano...Capalbio, è vero. Ora
si sta scherzando, però vederla difendere gli interessi di
categoria, lo lasci fare a Maquignaz che ne ha i titoli, non lo
faccia lei, perché voglio credere che qui stiamo lavorando
nell'interesse dei cittadini, la categoria è rispettabile ed ha
tutto il mio sostegno, ma qui dobbiamo privilegiare i
cittadini.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
Collega La Torre, anche nell'ALPE c'è qualche albergatore!
Albergatore che ha già parlato ed ha esposto la posizione
dell'ALPE. Il suo discorso mi fa venire da chiedere: ma lo vogliamo
il turismo in Valle d'Aosta? Il turismo va a beneficio solo dei
singoli albergatori o va a beneficio di un'intera Regione? Perché
dal suo discorso mi sembra che gli albergatori non siano cittadini
ed i turisti non siano cittadini; anche i turisti e gli albergatori
sono cittadini e sono sicuramente penalizzati da questa tassa.
Presidente
- La parola al Consigliere Donzel.
Donzel (PD)
- Ho spiegato le ragioni della visione
federalista valdostana, non siamo contrari a questa tassa perché il
Partito Democratico ha votato contro a questo emendamento quando è
stato approvato da PdL e Lega alla Camera, e naturalmente capisco
le ragioni dei pidiellini di difenderlo con forza e poi fare quelli
che dicono: noi lo vogliamo a tutti i costi, ma siamo
contrari...non ho mai visto uno che è contrario che lo mette, anzi,
vi invito a riflettere di più e mi sorprende che l'Union...
(interruzione del Consigliere Lattanzi, fuori
microfono)
...poi chiedo il recupero del tempo, Presidente! Mi sorprende
che l'Union non voglia far valere le sue prerogative autonomiste su
un tema come questo, penso davvero che una uniformità, in un
territorio piccolo come la Valle d'Aosta...la mattina ci sentiamo
dire che la Valle d'Aosta deve fare una grande agenzia unica
turistica, vendere un prodotto unitario, e adesso vendiamo 74
prodotti diversi, perché avremo 74 diverse applicazioni della tassa
di soggiorno! Questo è quello che ci avete venduto come prodotto
unitario Valle d'Aosta, questa è la vostra linea. Vedremo
sull'articolo 53 La Torre come è vicino ai cittadini e com'è dalla
parte dei più deboli...visto che la tassa serve per fare cassa
aspetto l'articolo 53!
Voglio concludere con un concetto chiaro rivolto a quelli che
hanno detto: "libertà di scelta"...gli amici del PdL contrarissimi
a questa cosa qui; ma i sindaci non saranno liberi di scegliere,
perché abbiamo tolto loro delle risorse importantissime...ma quale
libertà di scelta, di cosa stiamo parlando? I sindaci saranno
obbligati ad applicare la tassa di soggiorno perché non avranno le
risorse, altro che possibilità, ma stiamo scherzando? Sono stati
tagliati dei fondi importantissimi e noi andiamo a prendere una
tassa di soggiorno, che era invece la possibilità in alcune
realtà...questo meccanismo non è normale, perché noi viviamo di
turismo. Gli albergatori ci hanno spiegato che le tariffe che
applicano sono già fortemente ridotte in un territorio dove in
Savoia c'è una IVA molto più bassa sul prodotto turistico! Siamo
circondati da competitori avvantaggiati rispetto a noi, quindi
questo è un grosso danno che si fa all'economia valdostana, non
agli albergatori, non è una battaglia di categoria, parliamo di
"economia valdostana", quindi ne discende che se è in difficoltà
l'albergatore è in difficoltà anche chi va a lavorare, di
conseguenza assumeranno meno personale. È un concetto sbagliato,
soprattutto per la logica federalista della Valle d'Aosta, che era
di tipo diverso, quindi noi lo contrastiamo con forza e rimandiamo
al mittente, naturalmente è un confronto politico. Voi avete
sostenuto le vostre ragioni parlando di libertà di scelta, avete
prima tagliato risorse ai Comuni e poi dite: vi diamo la libertà di
scegliere...ma che libertà di scegliere! Invece di tagliare le
risorse ai Comuni, le lasciavate loro e non obbligavate a mettere
questa tassa!
Presidente
- La parola al Vicepresidente Chatrian.
Chatrian (ALPE)
- Grazie Presidente.
Collega La Torre, non penso che ALPE abbia messo in campo questi
emendamenti e preso questa posizione per difendere esclusivamente
la categoria degli albergatori. Lo escludo totalmente, stia
tranquillo su questo. ALPE, però, è da diversi anni che ritiene che
la prima industria in Valle sia il turismo, e penso che sia in
quest'aula che dobbiamo affrontare le aperture o le chiusure di
nuove o vecchie briglie, quindi guidare questi processi, cercare di
accompagnarli e cercare di mettere sul tavolo qualche proposta.
Condivido quanto detto dall'Assessore Marguerettaz, che non è
mai bello parlare di nuove tasse, sembra banale, ma in questo
momento non lo è, perché vista la discussione in quest'aula penso
non sia assolutamente banale. Ma farei un passo indietro per
tornare a dire se riteniamo la prima industria il turismo in Valle
d'Aosta e poi non vorrei soffermarmi ai due-tre euro che lei prima
citava, non penso siano il nuovo grande cambiamento del turismo in
Valle d'Aosta i due euro della tassa di soggiorno inserita o non
inserita! È un discorso di scelta, è un discorso di opportunità, e
penso di affrontare nella loro complessità queste sfide per il
domani, ma il domani prossimo, il mese di gennaio; adesso avremo le
vacanze di Natale, domani e dopodomani segnano l'inizio della
stagione invernale, non c'è la neve, le difficoltà ci sono, la
crisi c'è e gli ospiti non ci sono. Fermiamo un attimo la
discussione e su questo ragioniamo, però facciamo un passo
indietro; ieri abbiamo affrontato con termini pacati questa
finanziaria e questo nuovo bilancio fatto di sacrifici, di meno
risorse e di vincoli, come è stato detto da tutte le forze
politiche. Facciamo attenzione a non giocare su dei tavoli non
puliti.
Ieri, noi, come gruppo ALPE abbiamo cercato di argomentare le
nostre motivazioni legate al grande sacrificio che viene chiesto
alla finanza locale, non tanto ai grandi Comuni e non tanto ai
Comuni molto turistici, ma ai piccoli e ai medi Comuni; penso che
il dibattito più importante forse si doveva fare lì, perché il
caricamento sulla finanza locale è stato pesante. Le assicuro che
l'autonomia comunale di programmazione e pianificazione non solo
sulle stelle di Natale, ma di programmazione e pianificazione dei
singoli comuni è in pericolo ed in grande difficoltà, lo abbiamo
denunciato ieri senza fare nessuna demagogia.
Lei, Presidente, conosce perfettamente i bilanci dei nostri
Comuni, non possiamo fare dei paragoni con i Comuni piemontesi; in
questo momento i Comuni hanno avuto dei sacrifici superiori
rispetto all'Amministrazione regionale, quindi non mettiamo come
specchietto per le allodole questa nuova tassa come dire: "i Comuni
hanno bisogno di nuove risorse". Forse, io dico, senza presunzione
e senza bacchetta magica, si poteva rimodulare la finanza locale in
un'altra maniera e oggi non saremmo, qui, a discutere di una nuova
tassa...
(interruzione del Consigliere La Torre, fuori
microfono)
...poi chiedo il recupero del tempo, Presidente. Mi sorprende
che l'Union...
Collega La Torre, non è banale, altrimenti ci portiamo su altri
piani, poi ribadisco che parlare di nuove tasse non è mai bello, ma
si poteva evitare, a nostro avviso. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Solo perché rimanga agli atti, nell'ambito della discussione,
una serie di precisazioni che non corrispondono a verità alcune
affermazioni. Questa tassa di soggiorno non viene messa per
sistemare i bilanci comunali, perché questa è una tassa di scopo ed
ha una destinazione precisa, quindi noi non possiamo immaginare di
avere una tassa di soggiorno per coprire l'immondizia, per coprire
i servizi, le scuole, la mensa, perché non è così. Nella legge è
scritto che vi è un vincolo di destinazione e, se devo dire,
sicuramente abbiamo un confronto con la categoria, ma vi sono
alcuni albergatori che hanno una visione diversa anche da quella
che è fatta dall'associazione, da Maquignaz, e lui lo sa; proprio
nel suo comune ci sono albergatori, come nella vallata laterale,
che hanno detto: finalmente così avremo dignità, perché chiederemo
ai Comuni che ci sia una spesa vincolata, poiché fino ad oggi anche
la nostra contribuzione fiscale finisce in un calderone ed alla
fine non abbiamo titolo per dire che vi è un vincolo di
destinazione. Con questo approccio, dicono, noi rivendicheremo la
possibilità di destinare delle risorse. Allora voi vi siete
lanciati, anche se in modo condivisibile, su delle confrontazioni
con l'IVA, ma nessuno di voi ha fatto un paragone sulla tassa di
soggiorno delle stazioni di oltralpe. Se va a Portofino non so se
c'è la tassa di soggiorno, ma se va a Zermatt, là, la tassa di
soggiorno la trova, ma quelli che vanno lì dicono: però che
servizi! Ci sono dei servizi dedicati, una lettura specifica al
turista, che questo tipo di approccio può generare.
È una facoltà, ogni Comune nell'ambito della sua economia potrà
farlo, ma voi state solo concentrandovi sull'aspetto impositivo e
non fate nessun ragionamento su quello che accadrà a valle. Vi
posso solo dire che, ad oggi, c'è un gruppo di lavoro che sta
facendo tutte le considerazioni a cui ha accennato il Presidente;
in primo luogo, l'ampliamento della base imponibile non è scontato,
ma non è neanche così irreale, anche perché, se andate a vedere
nella norma nazionale, l'imposta di soggiorno addirittura
sostituisce la tassa che viene introdotta per gli autobus, e capite
da lì che l'ampiezza della tassa è diversa da quella che dite voi.
Il turismo pendolare, i pullman che vengono e che una volta
dovevano pagare per restare all'interno di una stazione turistica,
anziché pagare quell'imposta, pagheranno la tassa di soggiorno ed è
scritto. Ecco che da quel punto di vista la nostra lettura è
ampliare il più possibile.
A livello di gruppo di lavoro i sindaci - come gli albergatori -
ragionano sulle entrate in vigore, nell'ambito della programmazione
dicono: la facciamo entrare in vigore il 1° gennaio, oppure il 1°
luglio, coloro che sono destinati perché sanno benissimo che non
possono andare a deviare dei contratti che hanno già chiuso.
Quindi, da questo punto di vista, non ergetevi sempre a dire: ma
siete una banda di grulli che non pensate! Così mortificate anche
tanta gente dell'Amministrazione, che lavora seriamente!
Presidente
- La parola al Presidente della Regione,
Rollandin.
Rollandin (UV)
- Solo perché credo che l'intervento di
Chatrian meriti una precisazione. L'aver rievocato qui il discorso
del taglio ai piccoli Comuni, reintegrandolo con la tassa di
soggiorno, è un'operazione che non è neppure ipotizzabile. Per i
Comuni, nella media c'è un taglio dell'8 percento, i piccoli Comuni
hanno un taglio dal 2 al 4 al 5 percento; i tagli maggiori sono
stati per i grandi Comuni, quindi vada a vedere quello che è
successo, perché lei sta dicendo delle cose scorrette! Ho
apprezzato l'intervento di ieri, ma oggi ha fatto un intervento
scorretto e fuori luogo! Se si vuole mistificare e dire che qui
siamo ad affamare i Comuni, si sbaglia perché vi daremo i documenti
e faremo delle assemblee per dire qual è la situazione dei Comuni,
non con il paragone di fuori, ho voluto dire che c'è un abisso, ma
rispetto allo scorso anno diremo quello che è. E l'unico taglio è
sulla spesa non vincolata, quindi non sulla programmazione, ma su
quello che è senza vincolo. Allora queste affermazioni non sono
degne di essere fatte dopo la discussione che c'è già stata sulla
finanza locale, credo che sia un modo per deviare l'attenzione. Su
un giusto confronto che è stato fatto, sul peso del turismo ci sta,
il modo con cui i Comuni, eccetera...ci sta, ma non mescolate il
discorso della tassa di soggiorno con un contrappeso al fatto che
"poveri Comuni, non hanno più soldi"...non è così, non è così!
Come sull'IVA, l'aumento di questa imposta: noi avevamo fatto
già delle sollecitazioni per ridurla, il "Governo Monti" la sta
aumentando, non l'Amministrazione regionale! Non facciamo
confusione sul turismo, se facciamo un discorso sul turismo
apriamolo pure a 360°, ma non mescoliamo il discorso dell'IVA con
la tassa di soggiorno, perché non c'entra niente, se non che
peggiora la situazione del turismo, questo sì. Ma questo dovrebbe
saperlo anche chi lo propone.
Ribadisco che questo comma è stato inserito per dare la libertà
ai Comuni.
Presidente
- La parola alla Consigliera Patrizia
Morelli.
Morelli (ALPE)
- A nome dei gruppi ALPE e PD chiediamo la
votazione segreta.
Presidente
- Pongo in votazione in un'unica votazione
segreta l'emendamento n. 2 del PD e dell'emendamento n. 5 di ALPE,
il cui testo è identico e recita:
Emendamento
L'articolo 30 è soppresso.
Consiglieri presenti e votanti: 34
Favorevoli: 10
Contrari: 24
Il Consiglio non approva.
Presidente
- Ora passiamo all'emendamento n. 5bis e n.
5ter del gruppo ALPE.
La parola al Consigliere Louvin.
Louvin (ALPE)
- L'approvazione di poco fa dell'imposta di
soggiorno chiude l'argomento. Avevamo introdotto in via subordinata
due emendamenti che hanno un peso molto minore rispetto alla scelta
opposta che abbiamo fatto prima. Il primo riguarda la possibilità
di differenziare, per tipologia di strutture ricettive,
l'applicazione di questa imposta, tenendo presente che ci sono
strutture molto diverse; la formulazione della legge individua la
differenziazione per costo. Noi riteniamo che ci siano
problematiche molto diverse, dai rifugi agli alberghi, da struttura
a struttura, quindi che ci sia la possibilità di operare, qualora
si introduca questa tassa, di poterla graduare in modo diverso. Il
secondo emendamento riguarda la previsione che il tutto non sia
rimesso ad una semplice deliberazione della Giunta, ma venga ad
avere attuazione attraverso un regolamento regionale che
riporterebbe in campo questa Assemblea per discutere nel merito
delle modalità applicative di questa tassa.
Presidente
- Pongo in votazione l'emendamento n. 5bis del
gruppo ALPE, che recita:
Emendamento
Al comma 1 dell'articolo 30 dopo le parole "in proporzione al
prezzo" sono aggiunte le seguenti "e alla differenziazione per
tipologia delle strutture stesse".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- L'emendamento n. 5ter del gruppo ALPE è
decaduto; ne do lettura per il verbale:
Emendamento
Il comma 2 dell'articolo 30 è sostituito dal
seguente:
"2. Le modalità di attuazione dell'imposta di cui al comma 1,
con particolare riferimento ai criteri di gradualità in proporzione
al prezzo e alla differenziazione per tipologia delle strutture
stesse, sono stabilite con regolamento regionale.".
Pongo in votazione l'articolo 30:
Consiglieri presenti: 34
Votanti: 33
Favorevoli: 25
Contrari: 8
Astenuti: 1 (Maquignaz)
Il Consiglio approva.
Presidente
- Pongo in votazione l'articolo 31:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 32: stesso risultato. Articolo 33:
stesso risultato. Articolo 34: stesso risultato. Articolo 35:
stesso risultato. Articolo 36: stesso risultato. Articolo 37:
stesso risultato. Articolo 38: stesso risultato. Articolo 39:
stesso risultato. Articolo 40: stesso risultato. Articolo 41:
stesso risultato. Articolo 42: stesso risultato.
All'articolo 43 vi è l'emendamento n. 6 del gruppo ALPE.
La parola al Consigliere Bertin.
Bertin (ALPE)
- Grazie Presidente.
Avevamo già sollevato alcune perplessità su questo articolo
nelle finanziarie precedenti. Qui si va a finanziare la Cittadella
dei Giovani per i progetti che annualmente organizza. Avevamo
sollevato la questione qualche anno fa, come dicevo, perché questo
finanziamento è subentrato dopo l'appalto di affidamento della
gestione della Cittadella: fatto l'appalto, i mesi successivi si è
dato questo contributo supplementare di ben 450.000 euro annuali;
fra l'altro, questo contributo viene vincolato per tre anni.
In questa occasione abbiamo voluto introdurre questo
emendamento, oltre che per confermare le nostre perplessità su
queste modalità di finanziamento della Cittadella dei Giovani,
anche perché ci troviamo in un momento di crisi che abbiamo
evidenziato in modo chiaro nella discussione sul bilancio, crisi
che aumenta il ruolo del centro servizi per il volontariato. Il
volontariato acquista un ruolo superiore in questo momento di crisi
e riteniamo sia necessario sostenere queste attività, non tanto per
ragioni generali, ma perché ci troviamo in un momento particolare,
ragione in più per sostenere il volontariato tramite il centro
servizi per il volontariato. Tanto più che questo centro, in questi
anni, ha visto decrescere in modo molto rapido le risorse a
disposizione in ragione del ridursi del finanziamento delle
fondazioni bancarie, e questo ha pesato notevolmente in questi anni
sul centro servizi per il volontariato.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Al di là dei contenuti, questo emendamento
non può essere accolto per il parere negativo da parte degli uffici
delle finanze, in quanto gli stanziamenti risultano interamente
impegnati sul bilancio regionale.
Presidente
- La parola al Consigliere Bertin.
Bertin (ALPE)
- Questo vincolare per tre anni e non poter
intervenire è da un punto di vista politico generale negativo e
vincolante rispetto alla sovranità del Consiglio regionale che
potrebbe, a mio avviso, decidere di stornare questi fondi su un
altro capitolo. Grazie.
Presidente
- Pongo in votazione l'emendamento n. 6 del
gruppo ALPE, che recita:
Emendamento
L'articolo 43 è sostituito dal seguente:
"Articolo 43
(Finanziamento della Cittadella dei Giovani e del Centro
sociale per il volontariato)
1. Il finanziamento al Comune di Aosta per le finalità di cui
all'articolo 24 della legge regionale 17 giugno 2009, n. 15
(Assestamento del bilancio di previsione per l'anno finanziario
2009, modifiche a disposizioni legislative, variazioni al bilancio
di previsione per l'anno finanziario 2009 e a quello pluriennale
per il triennio 2009/2011), in deroga alla l.r. 48/1995, già
autorizzato in annui euro 450.000 per gli anni 2012 e 2013
dall'articolo 33 della l.r. 40/2010, è determinato in euro 250.000
per l'anno 2012, in euro 200.000 per l'anno 2013 e in euro 175.000
per l'anno 2014 (UPB 01.08.01.10 Interventi per servizi e
provvidenze socio-assistenziali - parz.; UPB 01.04.04.10
Trasferimenti correnti per altri interventi di finanza locale -
parz.).
2. È autorizzato uno stanziamento straordinario a favore del
Centro sociale per il volontariato per le attività dallo stesso
svolte, determinato in euro 200.000 per l'anno 2012, in euro
200.000 per l'anno 2013 e in euro 175.000 per l'anno 2014 (UPB
01.08.01.10 Interventi per servizi e provvidenze
socio-assistenziali - parz.; UPB 01.04.04.10 Trasferimenti correnti
per altri interventi di finanza locale - parz.).
3. L'onere derivante dall'applicazione del comma 2 è
finanziato nell'ambito dell'autorizzazione di spesa a valere sul
fondo per le politiche sociali di cui all'articolo 40 (UPB
01.08.01.10 Interventi per servizi e provvidenze
socio-assistenziali -parz.).".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione l'articolo 43:
Consiglieri presenti: 33
Votanti: 30
Favorevoli: 25
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 44:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 45: stesso risultato. Articolo 46:
stesso risultato.
All'articolo 47 vi è l'emendamento n. 5 della II Commissione,
che recita:
Emendamento
Dopo il comma 2 dell'articolo 47, è aggiunto il
seguente:
"2bis. Fino all'approvazione, ai sensi dell'articolo 4 della
legge regionale 31 marzo 2003, n. 7 (Disposizioni in materia di
politiche regionali del lavoro, di formazione professionale e di
riorganizzazione dei servizi per l'impiego), del nuovo piano
triennale degli interventi di politica del lavoro, e comunque non
oltre il 30 giugno 2012, restano valide ed efficaci le indicazioni
di cui al piano 2009/2011.".
Pongo in votazione l'articolo 47 nel testo così emendato:
Articolo 47
(Interventi in materia di politica del lavoro)
1. L'autorizzazione di spesa per l'attuazione del piano
triennale degli interventi di politica del lavoro, delle azioni di
formazione professionale, di orientamento e sviluppo delle azioni
per favorire l'impiego e l'occupazione, approvato con deliberazione
del Consiglio regionale 668/XIII del 15 luglio 2009 e integrato con
deliberazione del Consiglio regionale n. 1926/XIII del 27 luglio
2011, è rideterminata per il triennio 2012/2014 in complessivi euro
18.281.600, annualmente così suddivisa:
anno 2012 euro 6.203.400
anno 2013 euro 6.119.900
anno 2014 euro 5.958.300
(UPB 01.11.08.20 Fondo per le politiche del lavoro e la
formazione professionale; UPB 01.11.08.10 Interventi di politica
del lavoro a valere sul fondo per le politiche del lavoro - parte
corrente; UPB 01.11.08.11 Interventi di formazione professionale a
valere sul fondo per le politiche del lavoro).
2. Il finanziamento degli interventi del piano di cui al
comma 1 può essere oggetto di spesa da parte del programma
obiettivo n. 2 occupazione per il periodo 2007/2013.
3. Fino all'approvazione, ai sensi dell'articolo 4 della
legge regionale 31 marzo 2003, n. 7 (Disposizioni in materia di
politiche regionali del lavoro, di formazione professionale e di
riorganizzazione dei servizi per l'impiego), del nuovo piano
triennale degli interventi di politica del lavoro, e comunque non
oltre il 30 giugno 2012, restano valide ed efficaci le indicazioni
di cui al piano 2009/2011.
Stesso risultato. Articolo 48: stesso risultato. Articolo 49:
stesso risultato.
La parola al Consigliere Louvin sull'articolo 50.
Louvin (ALPE)
- Dopo quanto ci siamo detti ieri sulla
prospettiva di indebitamento della Regione, non possiamo non fare
una sottolineatura negativa sul raddoppio dell'ammontare
complessivo delle somme per le quali è prevista l'autorizzazione
all'indebitamento presso il fondo di gestione speciale di Finaosta.
Non tutti hanno l'esatta percezione di cosa questo rappresenti, ma
in estrema sintesi credo sia doveroso ricordare che una serie di
opere, non solo di carattere eccezionale, ma un coacervo di opere,
fra le altre alcune per le quali la progettazione e l'esecuzione è
già stata riavviata da anni - penso alla Maison Caravex di Gignod,
alle iniziative in campo scolastico, le aule dell'Institut
Agricole, eccetera - e anche altre grandi opere relative agli
insediamenti militari e all'accordo di programma per la
ristrutturazione dell'ex Caserma Testafochi e la funivia del Monte
Bianco, vedono raddoppiato l'importo ammissibile a mutuo attraverso
il fondo di gestione Finaosta.
Noi abbiamo sottolineato come ci sia una tendenza ormai
consolidata da parte della Regione a spostare in avanti il
pagamento di questi oneri; una volta si tentava di far fronte
prevalentemente con risorse disponibili da parte
dell'Amministrazione. È vero che i tempi sono cambiati, ma credo
sia necessario oggi un ripensamento degli equilibri finanziari di
questa Regione con uno sguardo rivolto al futuro. Uno dei grossi
problemi che sta attraversando in questo momento il Paese è quello
del debito pubblico, noi vi contribuiamo attraverso questa
operazione e vi contribuiamo in un momento in cui il costo del
denaro è particolarmente cresciuto; mi correggerà l'Assessore se
sbaglio nel ricordare che l'operazione di indebitamento per questo
fabbisogno è già stata tentata da Finaosta e non è stata coronata
da successo. Si stanno alzando le asticelle e questa operazione
avrà per la Regione un costo molto alto.
Siccome parliamo - crediamo a ragione - di un doppio bilancio,
quello formale sulle spese correnti della Regione e questo esterno
che stiamo creando, vorremmo che l'Assessore ci rappresentasse cosa
rappresenterà, rispetto al costo reale di queste opere, il costo
del denaro che andiamo ad aggiungere per la sua realizzazione.
Credo sia doveroso che si metta sul tavolo un'ipotesi realistica di
costo di questo indebitamento e quindi a quanto ammonterà il
sovrapprezzo che andremo a pagare su queste opere. Qui c'è un
problema di equità generazionale, è vero che del futuro campus
universitario o delle aule scolastiche approfitteranno le
generazioni successive, ma noi stiamo per la prima volta mettendo
sulle spalle delle generazioni successive la ristrutturazione delle
aule scolastiche della nostra Regione. Questo è quello che
chiediamo, salvo poi tornare sulla problematica dell'indebitamento
per una riflessione politica di nuovo sull'articolo successivo.
Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Anzitutto per sottolineare che non vi è alcun tipo di raddoppio,
basta leggere il resoconto dell'approvazione del bilancio dello
scorso anno dove, su questo argomento e in risposta ad osservazioni
fatte dal collega Louvin, si rispondeva: "questi investimenti
dovrebbero chiudersi tutti entro il 2016, il totale complessivo è
di 370.000.000"...quindi novità non ve ne sono da questo punto di
vista.
Sul fatto poi che le banche non abbiano aderito alla cosa, sono
problemi delle banche e non dell'Amministrazione regionale; ne è
prova che Finaosta si sta muovendo in modo molto corretto perché ha
contattato, oltre agli istituti di credito tradizionali, la Banca
Europea degli Investimenti dove il tasso di interesse è attualmente
del 2,86 percento più lo spread dell'1 percento; sono tassi molto
favorevoli contestualizzati nel momento attuale, tenuto conto di
quelli che sono i tassi attivi per Finaosta, in essere sugli
investimenti con le banche, in questo momento molto più alti.
Non entro però ulteriormente nell'aspetto tecnico. Riteniamo che
questo intervento sia importante proprio per sostenere la crescita;
quindi l'impegno finanziario consiste nel concordare l'intera cifra
del mutuo e, in accordo con l'istituto di credito, di utilizzare
solo le somme necessarie via via che i lavori procederanno. Questo
perché ci potrebbero essere dei problemi nel momento in cui alcune
opere rallentano nel partire o hanno un decorso di realizzazione
lento; la formula è quella del tiraggio. Anche da questo punto di
vista l'impostazione è molto corretta, quindi noi sottolineamo
l'importanza di questo intervento, e come questa impostazione
impatta sul bilancio. La restituzione della sola annualità del
mutuo per la parte oggettivamente utilizzata rappresenta una
contrattazione estremamente favorevole alle esigenze dell'ente
pubblico.
Presidente
- La parola al Consigliere Bertin.
Bertin (ALPE)
- Grazie Presidente. Solo per riprendere
alcune considerazioni fatte ieri, in discussione generale, a cui
l'Assessore ha risposto non interpretandole nel modo corretto.
Per quanto riguarda l'indebitamento, il Presidente di Finaosta,
in audizione, ci ha segnalato che sul mercato oggi i tassi di
interesse sono circa l'8 percento e le banche non avevano
partecipato al precedente bando, ma anche se avessero partecipato
per l'Amministrazione regionale sarebbe stato un problema aderire a
questo bando, perché il costo sarebbe stato molto elevato. Questo
per precisare quanto diceva lei, ieri, che il costo del denaro è in
questo momento fra i più alti. Poi il fatto che si cerchi di
attingere ad altri strumenti vedremo se sarà possibile...oggi il
costo del denaro è quello ed è altissimo. Primo punto.
Secondo punto: ieri avevo detto che è la prima volta che la
Regione decide non per casi straordinari come l'acquisizione delle
centrali ENEL; preciso che io ero personalmente d'accordo con
questo acquisto, perché era un'opportunità economica e politica per
la Regione molto importante, era qualcun altro che esprimeva
contrarietà, era l'attuale Presidente della Giunta, non ero io nel
caso specifico, e comunque l'alluvione e l'acquisizione delle
centrali ENEL erano due casi straordinari che giustificavano il
ricorso al mutuo.
Oggi si ricorre al mutuo per ristrutturare Caravex e per
rispondere a delle promesse elettorali fatte durante la campagna; è
legittimo, sono due modi diversi di vedere le cose, ma rimane il
nostro giudizio negativo su questa cosa. Grazie.
Presidente
- Pongo in votazione l'articolo 50:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- La parola al Consigliere Louvin
sull'articolo 51.
Louvin (ALPE)
- Grazie Presidente.
Un passetto alla volta e poi le cose evolvono, avanzano, non
abbiamo mai la possibilità di renderci conto esattamente di cosa
stiamo facendo, siccome questo articolo impegna la Regione verso un
percorso lungo per la realizzazione di un nuovo polo fieristico in
località autoporto, cioè l'incarico - se non ricordo male - in base
ad una delibera recentemente adottata dal Governo regionale, in
attuazione di un mandato conferito alla società Autoporto, di
realizzare un nuovo contenitore in completamento della struttura ex
autoportuale e per ovviare alla carenza di spazi espositivi in
Valle.
Qui abbiamo da un lato la consueta operosità dei geometri...qui
ne abbiamo già alcuni in campo in Valle d'Aosta in varie società,
ne abbiamo uno all'ospedale, uno all'università, qui mancava il
terzo e qui il trio si completa con il terzo geometra che deve
mettere in campo una grande opera! Ci scherziamo sopra, ma il
discorso è serio, perché le vicende fieristiche da noi sono state
molto sofferte in passato, hanno avuto momenti non esaltanti,
ma...guardiamo serenamente il futuro! Intanto vediamo che andiamo,
anche qui, ad indebitare la Regione per un'ulteriore grande opera,
quindi è un tassello ulteriore nella logica debitoria della
Regione; si parte con poco, ma poi si cresce e qui già è dato un
orizzonte di 30.000.000 di euro.
Ma a noi interesserà sapere prima o poi, perché non se n'è mai
parlato in Consiglio, chi gestirà questo centro fieristico, chi si
assumerà gli oneri, perché i centri fieristici non sono dei luoghi
dove si produce in grande attivo. Possono essere strategici,
fondamentali, io non so - forse perché non sono nella commissione
di riferimento, quella dello sviluppo economico - se c'è stata una
valutazione serena, ma è una domanda retorica, perché non si usa
fare da noi di chiedere dopo chi lo gestisce, quanto costerà, come
reperiremo i soldi, quanto contribuiranno - ma questo non è molto
d'uso - le categorie economiche...insomma, ci vediamo un interesse
complessivo nel far girare questa macchina? Sì, allora ci
investiamo, ma ci investiamo non solo per il mattone, il discorso
scherzoso dei geometri era riferito a quello, perché noi siamo
bravi a costruire, ma a volte le gestioni non sono all'altezza
delle aspettative, e siccome abbiamo già avuto grandi slanci sulle
opere - il Forte di Bard e altre realtà che poi diventano delle
macchine molto pesanti da sostenere -, siccome l'orizzonte dei
prossimi 10 anni non sembra roseo quanto lo era quello che abbiamo
conosciuto in passato, ci chiediamo come pensate di gestire questo
centro e con quali risorse si andrà ad operare. Non è un'opera che
dovrebbe essere realizzata nell'arco di decenni, è una cosa di
relativa rapidità di realizzazione. Siamo già in fase di
progettazione abbastanza avanzata, qui si comincia già a mettere
dei denari per il 2012, quindi non credo che si tratti di aspettare
tantissimo, ma soprattutto chi si farà carico di questo, cominciamo
a dire qualcosa, o veda lei, Presidente, se è il caso di aprire un
discorso in commissione...qui, però, una volta che vengono aperte
le valvole, non si discute più e tutto va avanti per conto suo!
Grazie.
Presidente
- La parola al Consigliere Donzel.
Donzel (PD)
- A sostegno delle tesi qui riportate dal
collega Louvin, ricordo alcune discussioni che sono state fatte in
questa sede rispetto alla creazione di strutture importanti in
Valle. Ne abbiamo degli esempi in quasi tutti i comuni, quando si
parte pieni di entusiasmo con la volontà di fare una cosa
nuova...mi raccontavano sempre l'episodio della piscina di
Saint-Vincent, dove dovevano arrivare i mondiali, i campionati
internazionali; poi, in realtà, queste cose...va via chi si
appassiona di nuoto, si decide di interessarsi di calcio, si fa una
grossa struttura per il calcio, poi anche questo va a ramengo
perché chi lo gestisce ha degli interessi non proprio
pubblici...Quindi il rischio di queste megastrutture è di
infatuarsi per un momento di un avvenimento, sia sportivo, sia
economico - come in questo caso - e sappiamo le fiere
internazionali quanto interesse suscitano, però bisogna avere in
mano tutti i conti! Soprattutto abbiamo visto che in Valle d'Aosta
anche le gestioni private sono state gestioni che hanno dovuto
ricorrere al sostegno del pubblico e le gestioni pubbliche oggi non
siamo più in grado di sostenerle; quindi queste iniziative o
partono con una forte iniziativa privata e poi il pubblico
interviene con un sostegno, oppure bisogna avere le idee molto più
chiare prima di avventurarsi in queste opere che hanno dei costi
rilevanti, non tanto nella fase iniziale, quanto nella fase
gestionale.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le osservazioni dei colleghi nel merito della scelta
dell'infrastruttura vanno nella direzione di preoccuparsi di cosa
succederà, come verrà gestita; le osservazioni del collega Donzel
vanno anche in scelte fatte in passato per strutture alle quali
credo nessuno pensi più, quell'onda è scemata sotto tanti profili,
perché tutti si sono resi conto cosa significa poi gestire i costi
che ne derivano.
La scelta di fare un centro fieristico è conseguente a
sollecitazioni venute da tutte le categorie, la
Chambre
lo
ha risollevato, tutti sono consci che una zona come l'autoporto -
perché quella è una zona strategica anche dal punto di vista della
viabilità e dell'accesso - ossia una zona ottimale, e per questo si
è scelto di fare in quella zona una struttura che fosse funzionale
ad una serie di iniziative. Oggi abbiamo delle strutture mobili che
utilizziamo e che sono abbastanza costose perché vanno montate e
smontate tutte le volte con oneri non indifferenti; il centro
fieristico dovrebbe garantire ad una serie di richieste con la
possibilità di operare in una zona che è fissa, per cui ci potranno
essere anche per il
Comptoir
di Martigny che ha un grosso
successo, perché viene gestito con una programmazione pluriennale,
ci sono poi appuntamenti che sono a questo livello. Ad oggi, per
quanto riguarda la gestione, è che la società Autoporto gestisca
anche questa struttura, perché si inserisce nello stesso
territorio; chiaramente avrà una sua logica di programmazione che
dovrà essere attuata, ma l'intenzione è che tutto avvenga nella
stessa società Autoporto.
Presidente
- Pongo in votazione l'articolo 51:
Consiglieri presenti: 33
Votanti: 30
Favorevoli: 25
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 52:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Adesso abbiamo l'emendamento n. 6 della II
Commissione, che recita:
Emendamento
Dopo l'articolo 52, è inserito il seguente:
"Articolo 52bis
(Proroga della scadenza di fine vita delle sciovie a fune
alta e delle seggiovie ad ammortamento fisso. Modificazioni alla
legge regionale 18 gennaio 2010, n. 1)
1. Al comma 1 dell'articolo 1 della legge regionale 18
gennaio 2010, n. 1 (Disposizioni urgenti in materia di scadenza
temporale di vita tecnica e di revisione generale degli impianti a
fune), le parole: "stagione invernale 2011/2012" sono sostituite
dalle seguenti: "stagione invernale 2012/2013"."
Lo pongo in votazione: stesso risultato.
All'articolo 53 abbiamo molti emendamenti: l'emendamento n. 3
del gruppo PD che è uguale all'emendamento del gruppo ALPE,
l'emendamento 3bis del PD in subordine, il 3ter del PD in
subordine, il 3quater del PD in subordine, e gli emendamenti n. 7,
n. 8 e n. 9 di ALPE.
La parola al Consigliere Donzel.
Donzel (PD)
- Grazie Presidente.
Visto che ci sono numerosi emendamenti, al fine di non
confondere le idee su una questione così delicata, mi limito ad
illustrare l'emendamento n. 3 del Partito Democratico, quello che
chiede la soppressione dell'articolo 53. Chiediamo la soppressione
di questo articolo perché, proprio in ragione dell'articolato
dibattito sul bilancio, che ha messo in luce l'estrema difficoltà
della nostra Regione dal punto di vista finanziario per i tagli che
arrivano a livello nazionale, ma anche dal punto di vista
economico, la struttura produttiva che è in affanno, il settore
industriale fortemente in crisi, il settore edilizio, lo stesso
settore turistico...naturalmente auspichiamo tutti che arrivi la
neve, non siamo di quelli che citano i dati negativi degli afflussi
turistici con gioia, ma con rammarico sicuramente...e quindi, in un
momento di così grave crisi, mi è arrivata adesso l'informazione
che nel settore industriale, anche in questo mese di ottobre, i
dati sono pessimi a livello italiano, c'è la sensazione che andiamo
verso una recessione; ecco, anche Paesi - parlo ad
un'Amministrazione che ha fatto una scelta di centro-destra -
diciamo "liberali" come gli Stati Uniti, di fronte alla grave crisi
economica, lo Stato è intervenuto decidendo di fare delle scelte
che sostenessero l'occupazione. Non ha fatto scelte unicamente di
risanamento del bilancio, di contenimento della spesa, ma ha fatto
scelte che creassero condizioni di lavoro, quindi il ragionamento
che facciamo noi è, a fronte di una determinata entità di spesa, il
fatto di gestire come era stato finora la cantieristica forestale,
garantiva un certo numero di posti occupati. La scelta di
percorrere una strada ha anche delle sue ragioni - noi non siamo
contrari ad idee di esternalizzazione di attività nel settore della
forestazione -, probabilmente bisognava però ragionare in quale
contesto queste scelte vengono fatte, cioè in un contesto dove chi
non trova una facile collocazione, può essere occupato
nell'industria, o nell'edilizia, o nel turismo? No, non è così.
Queste
chances
di occupazione non ci sono, e non si venga
qui a dire "ma arrivano gli immigrati", perché si tratta di
professionalità alle volte diverse, di tipologie di attività
diverse; non penso che si possa chiedere ad un
bûcheron
di
andare a fare la badante ad un anziano! Ci sono competenze che
bisogna avere e non è in questi termini che si risponde
all'obiezione che noi poniamo.
Dunque, di fronte alla grave crisi che stiamo vivendo, quello
che stiamo cercando di far capire è che non si possono fare scelte
che mettano in crisi drammaticamente l'occupazione. La proposta
avanzata dalla maggioranza prevede un taglio di oltre 200 posti di
lavoro - da nostri calcoli sono anche di più, ma non è una
questione di numeri, qui parliamo di persone - ed è una situazione
per noi inaccettabile, perché si tratta di lavoratori che non hanno
la cassa integrazione per due anni, non possono dire "prolunghiamo
con un percorso di mobilità", eccetera...questi stanno a casa, zero
euro, tanto per capirci! Quindi non è un percorso normale, non è
che stiamo gestendo questa cosa come gestiamo le difficoltà della
Verrès, che pure sono drammatiche, ma possiamo dire "per un po' ti
accompagno con degli ammortizzatori sociali"! Qui non ci sono
ammortizzatori sociali, paracaduti che tengano, qui si cade a
terra!
L'altro fatto grave è che la norma come è scritta è scritta, in
modo tale che questo paracadute non è esteso neppure a chi da 10-20
anni fa questo lavoro. Una ditta può, all'interno della
graduatoria, scegliere il numero 1.200 che non ha mai lavorato un
giorno nella forestazione, mentre sta a casa un esperto
bûcheron
che ha fatto tre anni di corso. È questo
l'obiettivo che ci siamo dati? Non è possibile indicare nome e
cognome all'impresa, salvo attraverso formule che magari la
maggioranza conosce, ma che non sono parte del diritto del lavoro,
quindi è assolutamente impossibile dare indicazione puntuale alle
imprese di chi deve essere assunto. C'è una libertà dell'impresa,
che può assumere un certo numero di persone per svolgere un lavoro,
certo, ma già i primi dati forniti dagli uffici che hanno calcolato
dei
range
molto larghi di giornate, naturalmente valutando
una serie di dati, ci dicono che siamo molto al di sotto degli
occupati. Siccome i dati dell'occupazione sono molto pesanti anche
per la Valle d'Aosta, la cassa integrazione cresce in tutti i
settori, questa è una norma che dal nostro punto di vista è
irrazionale, non la compiono neanche i Paesi liberali, liberisti. È
inspiegabile, non trova una ragione in sé, non fa risparmio, non
genera nessuna opportunità di lavoro, quindi per noi questa norma
va stralciata.
Presidente
- La parola al Consigliere Louvin.
Louvin (ALPE)
- Credo che sia utile affiancare alle
argomentazioni ed all'illustrazione del collega Donzel la
valutazione ugualmente di segno negativo del gruppo ALPE su questa
scelta compiuta con l'articolo 53.
A noi la gestione esternalizzata non pare essere, per come è
proposta, per come è stata molto approssimativamente e
precipitosamente costruita, una soluzione sostenibile socialmente.
Siamo a dire con molta precisione che non siamo interessati a
difendere posizioni di parassitismo sociale, ma crediamo che in
questo ambito si trovi sicuramente uno degli ammortizzatori anche
di difficoltà, di disagio personale, di debolezze strutturali di
una fascia di lavoratori per età, per condizioni, che esporre in
questo modo, dall'oggi al domani, ad una condizione di libero
mercato in un frangente come questo, che vede già ridotte al
lumicino le possibilità di impiego per persone in buona salute,
dotate di tutti gli
atouts
necessari per collocarsi
lavorativamente, sia una scelta quanto mai azzardata.
Un anno fa ci trovavamo di fronte alla proposta del Presidente
Rollandin, che era stata messa in campo all'ultimo minuto, per la
costruzione di una società di servizi, che poi è stata ribattezzata
nella vulgata popolare come "società salvaprecari". Già in quel
caso abbiamo sottolineato con forza quanto fosse stata improvvida e
non ragionata quella decisione; adesso, rispetto a tutto questo
settore, che è stato il settore trainante per quella scelta, si fa
un secondo salto mortale e questa volta il salto rischia di essere
veramente pericoloso per una fascia molto ampia di lavoratori.
Non abbiamo alcun interesse a cavalcare il malcontento, a noi
interessa cavalcare la soddisfazione della comunità valdostana e la
sicurezza nell'ambito delle famiglie. Non crediamo nemmeno che
potranno avere grande beneficio da questa operazione le stesse
imprese private, che oggi forse, in un momento di difficoltà
economica, intravedono in questa linea delle grandi opportunità;
crediamo che queste opportunità non ci siano e che la coperta,
quando si trasforma un'azione diretta dell'Amministrazione - anche
se diretta attraverso una sua controllata - e la si ribalta nel
settore privato, non consenta di avere dei margini di utilità
ragionevoli, salvo spolpare definitivamente un settore che si è
costruito nel tempo, a fatica, con professionalità, con
strumentazioni tecniche ed esperienze, che la sua frammentazione in
80-90 microappalti porterà a vedere sbriciolato in poco tempo.
Questo per noi è motivo di grande preoccupazione e vediamo con
quanta fretta si è affannato il Governo regionale in questi ultimi
giorni a rincorrere la situazione, anticipando la pianificazione
per far vedere che tutto è realizzabile. Non ci sembra che questo
sia vero, che sia soprattutto rispondente agli interessi
complessivi dei lavoratori che abbiamo di fronte.
Pensiamo molto semplicemente in prima battuta e, in prima
opzione, che sia sostenibile questo emendamento al pari del nostro,
che sia possibile mantenere la situazione attuale come preferibile
rispetto a questo azzardo che viene proposto con l'articolo 53 che
tratta dell'esternalizzazione.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Ritengo che sia bene fare il punto della situazione, perché già
nei giorni scorsi prese di posizione che poi sono state riportate
dagli organi di informazione lasciavano trapelare un atteggiamento
di rincorsa dei problemi, cosa che è stata ribadita anche nei due
interventi precedenti, cioè di possibile procedura affrettata per
quel che riguarda in particolare l'individuazione di una serie di
interventi. Si tratta di interventi che, come per gli anni scorsi,
fanno parte di una programmazione e che richiedono una serie di
coinvolgimenti che non vengono lasciati al caso.
Ricordo che - come già emerso in occasione di audizioni in
commissione negli anni precedenti, quando si presentava il
programma dei lavori, che è previsto in particolare dalle leggi di
riferimento, la n. 44/1989 e la n. 67/1992 - la predisposizione del
programma degli interventi nei settori della forestazione deve
essere, secondo quanto previsto da quelle stesse leggi, un
risultato che proviene dalle segnalazioni derivanti dalle esigenze
del territorio, segnalazioni che regolarmente sono arrivate nei
mesi scorsi anche su sollecitazione degli uffici da parte delle
Amministrazioni comunali. Da un paio di anni si è allargato
l'orizzonte andando ad individuare fra i possibili segnalatori
anche i consorzi di miglioramento fondiario, i nostri tecnici che
operano sul territorio, il Corpo forestale, quindi i bisogni del
territorio evidentemente sono presi in considerazione dagli uffici,
come sempre.
La predisposizione del programma dei lavori suddivisi per
interventi nei diversi settori che compongono l'insieme del piano,
quindi la forestazione, la sentierazione, le aree verdi, le varie
riserve naturali e giardini alpini, le sistemazioni montane e la
manutenzione delle infrastrutture sono il risultato di questa
attività. Già negli anni precedenti i nostri tecnici andavano a
verificare queste esigenze e successivamente predisponevano delle
progettazioni che avevano una tempistica un po' diversa, ma
seguivano le stesse procedure. Ricordo che, pur avendo
un'amministrazione diretta, si dovevano predisporre tutti gli atti
necessari a poter intervenire; fra questi, le autorizzazioni
edilizie, i pareri nelle zone che lo richiedevano e anche le
necessarie autorizzazioni relative. Quindi si è cercato di
predisporre questi progetti in maniera semplificata, in quanto
questo è possibile stante le norme vigenti per questa tipologia di
progettazione.
Evidentemente quando si dice che sbriciolare gli interventi in
80-90 appalti è una rivoluzione, non lo è assolutamente, perché è
già il
modus operandi
che è sempre stato adottato. Cambia
l'organizzazione, come è stato proposto e concordato anche in
occasione di incontri con le rappresentanze sindacali e dove sono
state illustrate queste modalità di intervento, quindi credo che
anche i numeri che sono stati citati, siano dei numeri derivanti da
calcoli fatti nei nostri uffici, calcoli che tengono
realisticamente conto di quello che seguirà l'attivazione di questa
modalità operativa. È stato detto in questi incontri che è
necessario tener conto della situazione delle maestranze che
operano nel settore, con le loro situazioni anche a livello
individuale per quel che riguarda le idoneità. Quindi già questa
suddivisione è stata fatta e qualche dubbio che ci può essere sui
numeri deriva dal fatto che bisogna rendere la macchina
operativa.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che questo problema - e ringrazio i colleghi che sono
intervenuti - sia molto delicato, e voglio ricordare che non è
stata una nostra scelta quella di attivarci l'anno scorso, in
concomitanza con il taglio del 50 percento previsto per tutto il
personale precario. Questo voglio ricordarlo, altrimenti non si
capisce perché l'anno scorso ci siamo dovuti inventare la società
di servizi, che sicuramente sembrava una soluzione estemporanea,
poi è stata utile, e non solo per questo settore.
Visto il poco tempo, vorrei dare due risposte alle osservazioni
fatte dai colleghi; la società di servizi ha dato lo scorso anno
risposte ad un numero importante di persone, tenendo conto che
avevamo una graduatoria; l'anno scorso abbiamo fatto una selezione
e siamo arrivati fino a 1.200 domande, di cui utilizzate 660, ne
sono rimaste 730, perché molti hanno rinunciato. Voglio
sottolineare che, a coloro che avevano lavorato lo scorso anno,
abbiamo spiegato che la durata di questa selezione era triennale:
ecco perché abbiamo messo questo articolo, proprio perché ci fosse
la garanzia sociale, collegata espressamente con la richiesta che
verrà fatta ad ogni impresa che utilizzerà il sistema dell'appalto,
di iscriversi come impresa agricola, perché questo consentirà di
utilizzare gli strumenti collegati con dei benefici specifici.
Naturalmente possono iscriversi anche le cooperative, non c'è
nessuno escluso, ma voglio sottolineare due aspetti che sono
sicuramente importanti. I lavoratori che lo scorso anno hanno fatto
parte delle squadre si stanno organizzando in gruppi omogenei di
quattro-cinque persone per partecipare alla disponibilità di lotti
che saranno affidati come lavori disponibili. Sono stati a
contattare gli uffici, stanno già facendo le pratiche per essere
pronti per partecipare a questi piccoli lotti, lotti che sono
funzionali ai lavori.
Qual è l'unica differenza rispetto all'anno scorso? Piano dei
lavori - come ha detto l'Assessore - già approvato, un po' prima,
perché quest'anno gli uffici completano l'attività di progettazione
ed è la ragione per cui abbiamo accettato una richiesta che è stata
fatta, di mantenere gli impiegati a tempo determinato; questi
faranno una sosta di un mese e poi saranno riutilizzati gli
impiegati forestali, proprio perché quei 40 che lavorano, e non
solo la parte tecnica, ma anche la parte di supporto, andrà a
costituire il nucleo che servirà a completare la progettazione per
arrivare ai lotti di appalto. L'anno scorso questo serviva per le
squadre, quest'anno serve per le imprese artigiane, questa è
l'unica differenza. Tutti possono partecipare, è una situazione che
è gestibilissima con questo sistema; sicuramente nessuno può dare
la garanzia sul numero, come abbiamo detto da subito, ma abbiamo
anche detto che nelle squadre fatte dall'Assessorato c'erano
persone in piena efficienza e persone con un'efficienza parziale, e
se verrà fuori che nel corso delle visite mediche ci saranno dei
problemi per un certo numero di persone - anche un centinaio -,
queste verranno utilizzate - quelle che possono lavorare, che hanno
un'inabilità parziale - direttamente per squadre gestite
dall'Assessorato e che fanno lavori più leggeri, in modo da
utilizzare il massimo del personale. Quindi c'è il massimo di
disponibilità per utilizzare da una parte personale efficiente che
può lavorare con l'impresa, tenendo conto che le stesse imprese che
stanno già andando a vedere per i lavori dicono: "ma noi abbiamo
questi lavori, poi ne avremo anche altri, quindi le persone le
utilizzeremo per svolgere anche gli altri lavori che stiamo
facendo".
Ma che vantaggio avremmo di andare contro qualcuno? Questo è
stato fatto per dare invece una soluzione ed è la vera soluzione
per degli investimenti, perché - come avete sottolineato voi - noi
consideriamo questi investimenti importanti fatti in accordo con i
Comuni.
Presidente
- La parola alla Consigliera Carmela
Fontana.
Fontana (PD)
- Intervengo solo per un chiarimento. Volevo
sapere - al di là della spiegazione che ci ha dato, interverrà poi
il collega Donzel - cosa ne farete delle attrezzature...
(interruzione del Presidente della Regione, fuori
microfono)
Presidente
- La parola al Consigliere Donzel.
Donzel (PD)
- Dire che sono sconcertato della risposta
dell'Assessore è poco! Glielo dico con franchezza, ho fatto per
anni l'insegnante e direi che lei è andato completamente fuori
tema! Io le parlavo di persone, di esseri umani...lei mi ha parlato
di boschi, giardini alpini, aree verdi, di tecnici...si è guardato
bene, se non nell'ultima frase che ha usato, di dire la parola
"maestranze". Per tutto il tempo mi ha detto: facciamo i progetti,
lavoriamo...non era questo il nostro interesse, nessuno ha mai
contestato la competenza degli uffici nel predisporre i piani, non
era questo all'ordine del giorno! All'ordine del giorno c'era una
questione di persone e sulle persone abbiamo invece udito il
Presidente, e siamo ancora più scandalizzati, perché scopriamo che
nulla osta a che l'Assessorato adesso riassuma gli impiegati a
tempo determinato, quindi la salvaprecari, eccetera...
L'Assessorato assume personale, gli impiegati li difende e
continua ad assumerli, poi andremo ad una selezione come nei lager:
tu sei sano di qua, tu hai dei problemi di là! Individueremo quelli
che hanno dei problemi - spero che teniate conto delle donne, di
quelli che hanno una certa età, di quelli che sono vicini alla
pensione - e per questi verranno fatti dei cantieri apposta (lo
scopriamo adesso!). Quando io ho chiesto su questi cantieri, l'anno
scorso mi avete detto non si possono fare perché queste persone
vanno inserite nelle squadre dove ci sono quelli bravi e questi
fanno da completamento alla squadra! Questo è agli atti del
Consiglio regionale! Quando abbiamo chiesto le squadre di
emergenza, anche per qualche mese, per tutti quelli che avevano dei
problemi, si è detto che non si può fare, non si possono mettere a
lavorare queste persone in questo modo, bisogna inserirle...in
effetti faccio i complimenti per come hanno sempre lavorato i
tecnici dell'Assessorato, perché avevano cura di costruire squadre
di questo tipo.
Oggi tutto questo è rivoluzionato dalla mattina alla sera, si
vogliono creare squadre iperefficienti di lavoratori che fanno
impresa, e poi verranno fatte delle squadre composte da gente che
ha l'invalidità, senza tener conto che ci sono persone, come le
donne, che non sono assolutamente invalide, ma probabilmente hanno
un grado di...
(interruzione del Presidente della Regione, fuori
microfono)
...scopriamo adesso che c'è anche un problema, le donne magari
verranno messe in queste squadre, però questo è un problema...
(interruzione del Consigliere Lattanzi, fuori
microfono)
...ma sono serissimo! Se vuole intervenire sull'argomento,
schiacci il suo tasto e dica quello che ha da dire, non interrompa
sempre! Schiacci il testo e mi contesti!
Lattanzi
(fuori microfono)
- ...ma cosa stai
dicendo?
Donzel (PD)
- ...appunto, lei dirà la sua ricetta! Si
vergogni lei...ma chi crede di essere?
Presidente
- Per cortesia lasciate parlare il Consigliere
Donzel! Il collega Lattanzi, se vuole, può intervenire dopo.
Donzel (PD)
- Certo, mi brucia cinque minuti di
intervento con questa caciara! Obbligate al silenzio...giusto,
Agostino?
Presidente
- Consigliere Donzel, non provochi!
Donzel (PD)
- Abbiamo il diritto di parlare...sei
preoccupato? Siete riusciti con questo tentativo a ridurre lo
spazio di intervento limitato e sarete soddisfatti di aver arginato
la possibilità di far sentire qui delle ragioni!
Siccome esiste la possibilità tecnica di fare squadre speciali e
lo scopro in quest'aula, chiediamo perché, se si può fare questa
cosa per 100-200 persone, non si può fare per tutti. Non riusciamo
a capire le ragioni che hanno negato queste squadre speciali,
questi cantieri speciali negli anni passati e oggi lo rendono
possibile. Noi contestiamo fortemente questo modello, diciamo che
si può fare marcia indietro, ci si può ricredere e rimaniamo fermi
sul fatto che questo articolo vada assolutamente stralciato.
Presidente
- La parola al Consigliere Louvin.
Louvin (ALPE)
- Di nuovo non siamo di fronte
all'ineluttabile ed alle cause esterne! È vero che il problema è
nato da una delle prime "manovre Tremonti" che ha introdotto una
disciplina restrittiva per quanto riguarda i rapporti di lavoro a
tempo determinato, ma proprio qui c'è stato non solo un errore
nominalistico, c'è stato un errore di interpretazione. Stranamente
nelle altre Regioni non è nato alcun problema di questa natura,
nelle altre Regioni sono state date interpretazioni molto diverse a
questa norma e non ci si è buttati nella direzione di immaginare
una salvaprecari! Sono stati considerati questi contratti nel
settore forestale come dei contratti stagionali, di natura diversa
dai contratti a tempo determinato e si è proceduto in modo molto
diverso da quello seguito in Valle d'Aosta, costituendo una
società, individuando degli amministratori, andando a mettere in
moto un marchingegno molto pesante e complesso. Da qui a noi sembra
essere nato un vostro fastidio di Governo regionale nei confronti
di questa situazione, che avete dovuto costantemente
rincorrere...sono 12 mesi che rincorrete questa vicenda ed
accumulate lungo la strada una serie di errori gravi perché vi
rifiutate di guardare ad altre soluzioni radicali del problema,
quale quella che vi avevamo a suo tempo indicato!
Adesso lei, Presidente, sceglie la via del
divide et
impera
, sta spacchettando...allora metto da una parte gli
impiegati, metto in un'altra posizione chi può essere assunto, poi
facciamo le squadre speciali, poi facciamo gli interventi...
Noi abbiamo l'impressione che lei stia cercando di smontare la
macchina un pezzo alla volta, come se la soluzione dei singoli
problemi desse la soluzione del problema complessivo. In realtà lei
lo ha ingarbugliato ulteriormente e crea delle condizioni
disastrose dal punto di vista della disponibilità di lavoro, e
soprattutto nella dissoluzione di un modello complessivo che era in
atto. Questo smembramento, questo "spezzatino" che si fa in un
settore come questo, che ha valenza ambientale, che ha valenza di
sicurezza per le nostre comunità, che ha valenza di sostegno
sociale e anche di lavoro ordinario, perché non è detto che sia
sempre da criminalizzare il lavoro svolto per conto dell'ente
pubblico piuttosto che quello del privato, a noi sembra essere
diventato uno psicodramma che lei poteva evitare, se avesse avuto
la pazienza di interloquire con i sindacati, che le hanno chiesto
per mesi di poterli vedere e che, da ultimo, lei convocava a
minuti, a ore, per poter trattare in assoluta fretta! La situazione
non è gestibilissima, come lei dice, la situazione è ingestita
sostanzialmente! Crediamo che non sia sufficiente dire: prendo e
sposto in investimenti. Qui dobbiamo avere la forza di ricostruire
un sistema, noi lo illustreremo più tardi in modo più
dettagliato.
Crediamo che ci siano delle vie diverse da quella che lei ci sta
proponendo, perché se si lascia andare verso l'esternalizzazione
privatistica del settore, noi perdiamo tutto un capitale di
esperienze e di cognizione che il semplice fatto di mettere - come
lei dice - la denominazione "impresa agricola" a queste aziende non
risolve, perché lei mette insieme operai che hanno una tipologia
contrattuale diversa, che hanno sempre operato in settori diversi
con modalità diverse, insieme ad operai che lavorano ed hanno
un'impostazione ed un regime giuridico legato ad aspetti
previdenziali che è di tipo forestale. Non crediamo che il fatto di
mettere questa etichetta possa risolvere alcunché. Temiamo
fortemente - glielo diciamo con il cuore, senza cercare di alzare
la voce, non ce n'è bisogno - che lei contribuisca con questa
scelta a creare un Far West là dove non ce ne sarebbe assolutamente
bisogno.
Presidente
- La parola al Consigliere La Torre.
La Torre (FA)
- Intervengo intanto perché ho apprezzato
l'intervento di Louvin, cioè i modi e le ragioni che ha portato
avanti. Mi spiace per quel conflitto che si è creato in aula, ma
devo dire che forse, non se ne abbia Donzel, gli sono scappati dei
termini troppo duri, dei termini che distorcevano un ragionamento
che deve essere un ragionamento di confronto, ma portato con una
grande cautela anche nei termini quando si parla della dignità del
lavoro e di argomenti a questo connessi.
Quindi ho apprezzato Louvin e questo mi invita a partecipare.
Onestamente, prima, il suo intervento non invitava ad un confronto,
collega Donzel; invece Louvin è stato corretto perché ha fatto un
richiamo alla "finanziaria Tremonti" ed all'origine di queste
azioni che ci sono state. Ha detto una cosa che a mio avviso non è
esatta quando parla di altre Regioni che hanno tentato la strada
della stabilizzazione. Cos'è accaduto in quelle Regioni che in
alcuni casi hanno mantenuto un certo atteggiamento? Che le
opposizioni - mi sono andato a leggere i dibattiti - hanno accusato
quei governi di speculazione politica, andando a fare un
ragionamento come se quegli ambiti di lavoro fossero dei serbatoi
elettorali. Qui non sta accadendo questo, credo che qui, con grande
onestà, si è scelta forse la strada più difficile, proprio quella
che viene richiamata da voi e da tutti del principio dell'equità.
Non esistono lavoratori di serie A e serie B ed a me dispiace
sentir dire che esistono diverse liste di collocamento...dovrebbe
esistere una sola lista di collocamento, perché tutti hanno gli
stessi diritti sul lavoro! Quello che si sta facendo qua è uno
sforzo che parte da un'azione di salvataggio e che oggi interpreta
con l'articolo 53, di cui voi chiedete l'abolizione, una continuità
di lavoro e l'articolo lo definisce: 10.000.000 di euro di lavori
per questi lavoratori. Questa è una strada difficile, la comprendo,
ma se vogliamo ragionare sulle riflessioni che ci vengono
contestualmente ad un grande cambiamento che è in atto nel Paese,
dobbiamo partire da questo presupposto di equità e riaprire un
discorso di una coscienza collettiva che incentiva il lavoro anche
attraverso delle iniziative di persone che si mettono insieme, che
cercano di riprendere una attività. Qual era stato il problema
nella prima lista di collocamento della salvaprecari? Che tanti
precari erano rimasti fuori, tante persone che avevano 55-57 anni
avevano perso un posto di lavoro e non riuscivano ad entrare nella
lista perché non avevano anni di anzianità nei servizi
forestali.
Allora diciamo anche una cosa: che diventa difficile definire
"precario" uno che da 15 anni fa la stessa cosa. Io dico che un po'
di onestà intellettuale nella difesa dei posti di lavoro ci deve
essere, quindi sostengo che l'articolo 53 non vada abolito perché è
proprio l'opportunità per difendere queste persone, perché abolendo
questo articolo non so cosa succederebbe! Credo che non si potrebbe
procedere in nessun'altra direzione...
(interruzione del Consigliere Donzel, fuori
microfono)
...sto parlando molto pacatamente, sei tu che chiedi
l'abolizione dell'articolo 53...terrorismo lo fai te, al limite! Se
tu ritiri l'abolizione posso anche evitare di intervenire, io non
spavento nessuno, prendo atto di quello che ti sento dire.
Credo che con molta onestà il lavoro è complesso e difficile
quello che dovrà portare avanti l'Assessorato; cerchiamo allora di
aiutarlo a svolgerlo, cerchiamo di aiutarlo a collocare le persone
che hanno queste aspettative, e ben vengano delle soluzioni
dell'ultimo minuto, dove si dà spazio anche a persone che hanno
meno abilità al lavoro, sarei preoccupato se non ci fossero! Non
che vengono divisi, come diceva lei con dei termini non adatti, ma
ben vengano delle soluzioni di questo genere. Mi sembra che il
Governo stia facendo uno sforzo proprio per tutelare queste
persone, non per ostacolarle!
Presidente
- La parola al Consigliere Comé.
Comé (SA-UdC-VdA)
- Grazie Presidente.
Voglio sottolineare che su una questione così delicata è
opportuno aprire un confronto con la massima serietà e correttezza,
perché speculare sulle persone mi sembra che sia un compito poco
qualificante per le persone che siedono in questo Consiglio. Quindi
chiedo a tutti di utilizzare dei termini il più possibile
corretti.
Vorrei rispondere a due considerazioni che sono state fatte, una
dal collega Donzel, che nella sua presentazione iniziale dice che
qui ci sono dei tassi di disoccupazione elevati. Ieri li ho
espressi - li aveva già annunciati il Presidente lunedì pomeriggio
-, ieri nel mio intervento li ho ripresi, e devo dire che la
percentuale dei tassi di disoccupazione in Valle è del 4,8 percento
rispetto a 8,5 percento in Italia e del 5,7 percento nel
nord-ovest...certamente se il suo amico Obama avesse un tasso di
disoccupazione come quello che ha la Valle d'Aosta farebbe un
triplo salto mortale!
Altra questione da parte del collega Louvin, che dice: qui si
rischia di spolpare definitivamente un'organizzazione che è stata
creata per diversi anni, e che ha portato un equilibrio fra
l'occupazione ed il territorio. Voglio chiedere a Louvin: se l'anno
scorso avessimo approvato la loro proposta di legge, se quella loro
proposta non avrebbe creato quel disequilibrio o se lui, invece,
con la bacchetta magica, riusciva a mantenere quel sistema
inalterato pur chiedendo di introdurre un sistema completamente
diverso! Qui si parla di "spezzatino"...ma voglio chiedere che tipo
di menu avrebbe presentato lui, se non spezzatino qualche altro
secondo, cosa avrebbe fatto lui con la sua proposta di legge! Qui
si parla di Far West, che qui non si riesce a garantire
l'occupazione...ma con la proposta vostra voi eravate in grado di
garantire? Me lo deve spiegare, perché l'anno scorso, in
commissione, tutti hanno espresso forti perplessità sulla
possibilità di dare occupazione, e lei, rispetto a quello che ha
detto il Presidente...cioè noi faremo un'azione di salvataggio per
quegli operai che sono deboli...l'anno scorso da parte vostra non
c'era nessun salvataggio! Altro che spezzatino!
Cerchiamo quindi di mantenere una grande professionalità e
serietà su un argomento di grande importanza come questo!
Presidente
- La parola al Consigliere Lattanzi.
Lattanzi (PdL)
- Un anno fa fummo chiamati nel piazzale
antistante questo palazzo da 300 persone che urlavano la loro
preoccupazione rispetto ad una soluzione che stavamo proponendo,
che era la salvaprecari. Noi scendemmo in piazza, il Presidente per
primo, poi i Capigruppo di maggioranza, siete scesi anche voi per
dire altre cose, e sostenemmo la validità di una proposta che aveva
un solo obiettivo per parte nostra: quello di salvaguardare in un
momento di urgenza 700 famiglie che da quell'attività si
aspettavano un reddito. Abbiamo sentito le preoccupazioni, la
rabbia per un futuro incerto; noi ci siamo assunti lo scorso anno
la responsabilità di dire che con la salvaprecari avremmo dato una
risposta a 700 famiglie, così come è avvenuto.
Oggi siamo in una condizione diversa, perché i cambiamenti ci
arrivano e non li chiediamo, siamo nella condizione di fare un
altro cambiamento, cioè spostare le risorse per questi lavori di
questi operai dalle spese agli investimenti; nel fare questo
dobbiamo trovare uno strumento diverso. Siamo convinti che con
l'articolo 53 manteniamo l'occupazione che serve alla Regione per
far fronte alle sue esigenze ed ai suoi obiettivi. Ma dobbiamo
anche ascoltare i 120.000 abitanti, perché non ci sono solo i 700
operai della forestale, ci sono altre centinaia di dipendenti ed
operai che sono in mezzo ad una strada e che dicono: come mai per i
forestali fate liste garantite, percorsi di favore, vi inventate la
salvaprecari e noi siamo in mezzo ad una strada e dopo 12 mesi di
cassa integrazione più niente...perché?
Crediamo che tutte le leggi siano migliorabili, ma in questo
istante ci rimettiamo la faccia e lo facciamo alla luce delle
analisi profonde che la Giunta ha fatto con gli Assessorati, con la
volontà di dare una risposta, da un lato, alla comunità valdostana
che chiede il mantenimento di una serie di opere pubbliche
importanti per la nostra Regione; dall'altro, nell'equità - vi
giunge strana questa parola? - e nel rispetto degli altri
lavoratori un percorso di favore che permetta agli operai della
forestale di mantenere la loro professionalità e continuare a dare
il loro contributo in un contesto di giustizia anche finanziaria.
Questa è la nostra convinzione. Ci sbaglieremo? Guardate, ogni
legge si può modificare...noi, fra 12 mesi, siamo di nuovo qua con
la nostra assunzione di responsabilità a dare risposte a chi ce le
chiederà. Avrà funzionato come noi immaginiamo? Avremmo dato una
risposta in questo senso? Bene, avremmo avuto ragione come
l'abbiamo avuta l'anno scorso. Non avrà funzionato? Potremo
modificare in corso d'opera!
Oggi crediamo che con l'articolo 53 mettiamo le garanzie per
mantenere un servizio, un'equità finanziaria ed un rispetto della
società. Vi ricordo che ci sono altre migliaia di persone precarie,
disoccupate ed in mobilità, e verso questi abbiamo un senso di
responsabilità. Senza dimenticare il lavoro che i forestali hanno
fatto, che dovranno fare e che faranno. Dopodiché non abbiamo
bisogno di ricevere né lezioni di etica e di moralità, né di
giustizia sociale, né di sentirci dire dal signor Donzel che siamo
dei fascisti che devono fare le squadre, le donne da una parte, gli
operai dall'altra, quelli con i problemi sociali...no, caro
Raimondo, a tutto c'è un limite! Nel dibattito politico c'è anche
un rispetto delle persone, noi siamo qui, come te, padri di
famiglia; forse ci stiamo sbagliando, ma ci devi dare il rispetto
dell'onestà intellettuale. Noi stiamo cercando di fare una cosa a
favore di quegli operai nell'equità e nella giustizia di questa
società. Tu non sei d'accordo, sei libero di dirlo; ma da lì ad
insultare gli altri ed a scrivere su Facebook che tu sei il
difensore dei paladini delle famiglie, mentre noi saremmo gli
affossatori, quelli che li mettono in mezzo ad una strada...per
quanto ci riguarda è inaccettabile!
Presidente
- La parola al Consigliere Salzone.
Salzone (SA-UdC-VdA)
- Nella razionalità del discorso che
sta venendo fuori, nella convinzione che ognuno ha le proprie idee
in merito a questo che è obiettivamente un problema, e senza
aggiungere nulla a quanto è stato detto in modo particolare dai
banchi della maggioranza, c'è anche un altro aspetto che non va
dimenticato: che nell'ambito di questa modifica che è avvenuta,
quindi spostare i finanziamenti in parte negli investimenti, si
rimette in moto un meccanismo che coinvolgerà anche una serie di
piccoli artigiani, che è una categoria in grande difficoltà in
questo momento, un metodo nuovo per coinvolgere una categoria in
difficoltà tanto quanto i forestali, che non può essere sottaciuta.
Nell'ambito di un discorso globale di questo tipo, tutto è stato
messo dentro per cercare di aiutare un po' tutti.
Quello che non è accettabile, riferendomi anche ai toni per cui
ho dato un certo taglio al mio discorso di ieri, è che sembra che
voi abbiate assolutamente ragione su tutto e noi siamo qui a fare i
danni a questa comunità. Ma non potete pensarlo! I toni adottati
oggi, di nuovo, sono inaccettabili! Ribadiamo, non è che siamo qui
per fare danni a qualcuno, ma stiamo cercando e può darsi che
sbaglieremo, ne prenderà atto la popolazione di risolvere i
problemi, non si può dire quello che è stato detto oggi, collega
Donzel, non è accettabile!
Presidente
- La parola al Consigliere Donzel.
Donzel (PD)
- Siccome qualcuno ha cercato di farmi
passare come "paladino dei forestali", non c'è alcuna volontà di
essere paladino di alcunché! La questione della soppressione di
questo articolo è stata richiesta dalle organizzazioni sindacali in
un'assemblea che ho avuto modo di seguire, quindi a chiedere la
soppressione dell'articolo 53 non è Raimondo Donzel paladino di
alcunché, ma sono tutte e quattro le più grandi organizzazioni
sindacali presenti in questa comunità! Quindi non c'è stata
concertazione, non c'è stato un tavolo fra imprese, organizzazioni
sindacali, Giunta regionale, ma c'è stata una decisione; poi sono
state sentite le imprese, poi i sindacati, poi non i sindacati di
categoria e poi, in fretta e furia, si è arrivati qui, e adesso
siete in difficoltà e vi inventate dei cantieri straordinari per
persone in estrema difficoltà!
Ma voi avete dimenticato tutto il discorso che abbiamo fatto lo
scorso anno, che c'erano persone che da 10 anni facevano questo
lavoro stagionale, già che non aveva una copertura su tutto l'anno
e adesso vi inventate un'ulteriore microstagionalizzazione per
quelli cosiddetti "in difficoltà", aprendo a tutti, dimenticando
che c'è gente che aveva investito professionalità e sforzo per
migliorare ed ha fatto sacrifici per fare un corso in più, perché
così diventava capocantiere! Adesso voi azzerate tutto e si
ricomincia daccapo! Certo che le persone non saranno lì ad
aspettare che arrivi un soccorso; si stanno dando da fare, cercano
di vedere se si può fare una cooperativa, eccetera, ma vi invito a
seguire, perché è molto diversa la vicenda di questi operai
rispetto agli operai della Cogne, collega Lattanzi, perché prima di
avere un licenziamento di uno della Cogne c'è tutto un iter, anche
se alle volte si arriva lì, ma ci sono degli ammortizzatori
sociali, mentre qui non ne esistono! Certo, se lei mi dice che
questi sono stati mantenuti lì a fare niente come ammortizzatore
sociale, ecco che abbiamo una visione profondamente diversa, caro
Lattanzi! Facevano il bene della nostra comunità, difendevano
foreste di protezione che sono indispensabili per salvaguardare il
nostro territorio, hanno fatto dei lavori di cui tutti ci siamo
vantati: che belli i nostri sentierini, avanti a correre tutti,
anche i politici in corsa, sui sentieri fatti dalla forestale!
Quindi come dire: questo mondo che adesso è fatto di fannulloni, di
nullafacenti, di tenuti lì, era un mondo che invece ha riempito di
pubblicazioni regionali i bei cantieri, i bei muretti a
secco...adesso si dice è finita...invece no, non è finita per
tutti!
Come ha detto bene il collega Louvin, intanto diciamo che gli
impiegati forestali...magari qualche mese in meno, ma...li
tacconiamo; a questi altri, più deboli, facciamo fare qualche mese
per farli stare bravi...cioè c'è un'operazione che...allora non era
vero che non si potevano assumere delle persone a tempo
determinato! Allora ci avete preso in giro quando dicevate che non
potevate assumere sotto l'Assessorato persone a tempo determinato,
se adesso lo fate! E chi ha deciso chi sono i salvati, e chi,
quelli da non salvare?
Ecco perché diciamo che qui non c'è nessuno che vuole essere
paladino di nessuno, ma diciamo che a noi non risponde questa
operazione ad una logica di buona organizzazione del servizio, non
è una buona organizzazione dire: un po' va al privato, un po' va al
pubblico...ma non era quello che aveva proposto il PD quando è
uscita questa idea? Avevamo detto: iniziamo una graduale
esternalizzazione, ma seguendo un discorso di rispetto di chi aveva
anni di servizio, di chi è vicino alla pensione e non riazzerando e
rimettendo tutto sul mercato! Non esiste un'operazione simile in
nessuna parte del mondo: azzerare ogni garanzia sociale e dire:
"affidiamo tutto al mercato, poi vediamo chi rimane fuori, magari
lo ripeschiamo"...è insostenibile dal punto di vista organizzativo,
altro che paladino!
Presidente
- La parola al Presidente della Regione,
Rollandin.
Rollandin (UV)
- Non certo per rispondere, in quanto mi
sembra che i colleghi della maggioranza lo abbiano fatto in modo
esaustivo. Mi dispiace che non si voglia capire qual è la logica,
che è profondamente diversa da quella che è stata esposta
soprattutto dal collega Donzel, perché l'operazione è molto più
semplice. Si tratta di dare la possibilità alle stesse persone, lo
ribadisco, diamo per acquisito, e l'articolo 53 è garanzia sociale,
abbiamo sentito i sindacati e non ci hanno detto di ritirare questo
articolo...quello che chiedevano era: ma è sufficiente questa norma
per assicurarci che ci siano tutti? Noi abbiamo detto loro: i conti
vengono fatti con riferimento ai programmi che vengono portati
avanti. Ma non ci è stato chiesto di ritirare questo articolo,
garantisce la continuità! Se non c'era questo articolo, il problema
era che ognuno poteva fare quello che voleva; invece noi teniamo
ferma una selezione che è stata fatta, teniamo nella logica la
continuità di servizio, quindi va esattamente nella direzione
opposta a quello che state dicendo! È a salvaguardia, e lo abbiamo
spiegato, quindi mi spiace che non si voglia tener conto della
realtà, mistificando su alcuni aspetti delle cose che non
esistono.
Presidente
- Pongo in votazione l'emendamento n. 3 del
gruppo PD che è uguale all'emendamento del gruppo ALPE; ne do
lettura:
Emendamento
L'articolo 53 è soppresso.
Consiglieri presenti e votanti: 35
Favorevoli: 8
Contrari: 27
Il Consiglio non approva.
Presidente
- Passiamo all'emendamento 3bis del PD.
La parola al Consigliere Donzel.
Donzel (PD)
- Presento tutti e tre gli emendamenti,
perché nel caso fosse approvato il primo, gli altri due
decadono.
In questo emendamento, fermo restando la nostra posizione
iniziale, si chiede di esplicitare all'interno dell'articolo 53
anche e soprattutto la voce "artigiani, imprenditori agricoli,
cooperative". L'obiettivo è che sia estremamente chiaro che anche
le cooperative, nel caso qualche lavoratore riesca nella rincorsa
di riuscire a costituirne una...che non è cosa facile, servono mesi
di impegno per riuscirvi. Io forse avrò un'informazione sbagliata,
sono andato a parlare con degli esperti di cooperative, non è che
una cooperativa parte domattina, ci vuole tutto un iter e non è
facile. Chiediamo che sia esplicitato anche il termine
"cooperative".
Inoltre vorremmo un'esplicitazione maggiore della clausola
sociale. Io mi do per sconfitto, non è che se passa questo sono
soddisfatto, io dico: la nostra battaglia era cercare di evitare
questo, ma giustamente abbiamo lavorato anche con un altro
obiettivo che era quello di vedere se era migliorabile all'infinito
questa norma. Chiediamo di inserire il diritto di esprimere la
possibilità di precedenza per quelli che abbiano prestato servizio
l'anno antecedente. Questo vuol dire che, avendo una graduatoria,
quella a cui fa riferimento la clausola sociale, di oltre 1.000, si
specifica la clausola sociale che dice che prima di attingere nella
graduatoria e pescare il numero 1.000, vedo se c'è una
disponibilità. Poi se il lavoratore dice no, come è successo l'anno
scorso che qualcuno ha rifiutato...altrimenti si dà la precedenza a
chi ha svolto l'attività, e questo è importante che sia espresso in
legge.
Gli altri due emendamenti sono in subordine, uno quello delle
cooperative e l'altro quello della clausola sociale.
Presidente
- Pongo in votazione l'emendamento n. 3bis del
gruppo PD che recita:
Emendamento
Il comma 1 dell'articolo 53 è sostituito dal
seguente:
"1. Per l'esecuzione degli interventi di cui alle leggi
regionali 27 luglio 1989, n. 44 (Norme concernenti i cantieri
forestali, lo stato giuridico ed il trattamento economico dei
relativi addetti), e 4 agosto 2009, n. 26 (Interventi a favore
degli enti locali per l'adeguamento e la realizzazione di opere
minori di pubblica utilità), le strutture regionali competenti
possono procedere, con le modalità stabilite dalla normativa
vigente, ad affidamenti in appalto dei relativi lavori e servizi ad
artigiani, imprenditori agricoli, cooperative e imprese private,
indicando nei bandi di gara, avvisi e, comunque, nelle condizioni
di contratto che tali soggetti, in caso di aggiudicazione, sono
tenuti, al fine di garantire continuità di servizio e di
occupazione, ad avvalersi, per l'esecuzione degli interventi
oggetto dei contratti di appalto, del personale già utilizzato
dalla Regione o dalla società di servizi di cui alla legge
regionale 20 dicembre 2010, n. 44 (Costituzione di una società per
azioni per la gestione di servizi all'amministrazione regionale),
attingendo dagli elenchi formati ai sensi dell'articolo 10 della
medesima legge, con diritto di precedenza per coloro che abbiano
prestato servizio nell'anno antecedente l'aggiudicazione
dell'appalto.".
Consiglieri presenti e votanti: 35
Favorevoli: 8
Contrari: 27
Il Consiglio non approva.
Presidente
- Pongo in votazione l'emendamento n. 3ter del
gruppo PD che recita:
Emendamento
Il comma 1 dell'articolo 53 è sostituito dal
seguente:
"1. Per l'esecuzione degli interventi di cui alle leggi
regionali 27 luglio 1989, n. 44 (Norme concernenti i cantieri
forestali, lo stato giuridico ed it trattamento economico dei
relativi addetti), e 4 agosto 2009, n. 26 (Interventi a favore
degli enti locali per l'adeguamento e la realizzazione di opere
minori di pubblica utilità), le strutture regionali competenti
possono procedere, con le modalità stabilite dalla normativa
vigente, ad affidamenti in appalto dei relativi lavori e servizi ad
artigiani, imprenditori agricoli, cooperative e imprese private,
indicando nei bandi di gara, avvisi e, comunque, nelle condizioni
di contratto che tali soggetti, in caso di aggiudicazione, sono
tenuti, al fine di garantire continuità di servizio e di
occupazione, ad avvalersi, per l'esecuzione degli interventi
oggetto dei contratti di appalto, del personale già utilizzato
dalla Regione o dalla società di servizi di cui alla legge
regionale 20 dicembre 2010, n. 44 (Costituzione di una società per
azioni per la gestione di servizi all'amministrazione regionale),
attingendo dagli elenchi formati ai sensi dell'articolo 10 della
medesima legge.".
Stesso risultato.
Pongo in votazione l'emendamento n. 3quater del gruppo PD che
recita:
Emendamento
Il comma 1 dell'articolo 53 è sostituito dal
seguente:
"1. Per l'esecuzione degli interventi di cui alle leggi
regionali 27 luglio 1989, n. 44 (Norme concernenti i cantieri
forestali, lo stato giuridico ed il trattamento economico dei
relativi addetti), e 4 agosto 2009, n. 26 (Interventi a favore
degli enti locali per l'adeguamento e la realizzazione di opere
minori di pubblica utilità), le strutture regionali competenti
possono procedere, con le modalità stabilite dalla normativa
vigente, ad affidamenti in appalto dei relativi lavori e servizi a
imprese private, indicando nei bandi di gara, avvisi e, comunque,
nelle condizioni di contratto che l'impresa, in caso di
aggiudicazione, è tenuta, al fine di garantire continuità di
servizio e di occupazione, ad avvalersi, per l'esecuzione degli
interventi oggetto dei contratti di appalto, del personale già
utilizzato dalla Regione o dalla società di servizi di cui alla
legge regionale 20 dicembre 2010, n. 44 (Costituzione di una
società per azioni per la gestione di servizi alla pubblica
amministrazione regionale), attingendo dagli elenchi formati ai
sensi dell'articolo 10 della medesima legge, con diritto di
precedenza per coloro che abbiano prestato servizio nell'anno
antecedente l'aggiudicazione dell'appalto.".
Stesso risultato.
Adesso abbiamo gli emendamenti n. 7, n. 8 e n. 9 del gruppo
ALPE; se non passa l'emendamento n. 7, il n. 8 ed il n. 9
decadono.
La parola al Consigliere Louvin.
Louvin (ALPE)
- Grazie Presidente.
Da parte di alcuni colleghi è stato richiamato il fatto che
avessimo avanzato delle proposte diverse l'anno scorso, mettendone
in dubbio la realizzabilità. Credo che proprio la scelta che vi
apprestate a fare, invece, dimostri quanto la prospettiva che
avevamo tracciato fosse interessante e da coltivare. Sorprende, per
la verità, che le obiezioni più dirette e più aggressive vengano da
forze politiche di dichiarata ispirazione cattolica, che dovrebbe,
credo per ambiente culturale di appartenenza, avere un'attenzione
particolare al discorso della cooperazione e del mutualismo.
A me non è sfuggito quanto sta succedendo da alcuni mesi proprio
nel mondo cattolico rispetto alle grandi scelte economiche e
politiche ed alla necessità di ricostruire percorsi diversi di
organizzazione del mondo del lavoro. Pare qui che in quest'aula non
abbiano molto eco queste proposte; a noi, invece, sono molto care e
non lo sono solo perché una parte del nostro movimento è molto
sensibile a questo orizzonte culturale ed ideologico, ma anche
perché per tradizione l'impostazione federalista era molto attenta
a questo versante della cooperazione.
Noi riproponiamo oggi con forza la prospettiva diversa rispetto
all'affidamento al Dio mercato e alla libera impresa privata e
richiamiamo invece con grande convinzione l'idea che si possa
creare questo raccordo fra le forze di lavoro che sono fortemente
radicate nel territorio valdostano e la loro capacità di
autorganizzarsi con l'accompagnamento dell'Amministrazione
regionale, cioè che questo sganciamento che voi operate in modo
così brutale e dirompente, venga invece dirottato verso una
soluzione non solo molto più morbida, non solo potenzialmente in
grado di stabilizzare questi impieghi, poiché se facciamo nascere
delle iniziative economiche che hanno questa specifica vocazione e
che non hanno la vocazione di costruire case o di fare strade,
ponti, e accessoriamente di fare anche qualche lavoro forestale per
un certo periodo, creiamo delle condizioni perché si creino degli
organismi economici che hanno una vocazione tecnica molto
particolare, ma soprattutto che creano questa solidarietà economica
fra i nostri lavoratori e danno loro delle possibilità di ulteriore
affidamento di incarichi anche da parte degli enti locali.
Abbiamo già spiegato diffusamente come ci sia una legislazione
in materia di cooperative di lavoratori agricoli, in particolare
questo deve trovare anche una cornice legislativa più adeguata da
parte della Regione, che noi demanderemmo come ente in grado di
sviluppare questo discorso nei tempi necessari, non abbandonando a
sé stessi i lavoratori, ma consentendo questa adeguata transizione,
cioè non interrompendo - là dove è necessario - anche il rapporto
con questa società che è stata creata e che il Presidente ha
confermato ieri non essere una società in liquidazione; è una
società che continua per altre attività e che per noi può, in
questa fase, per il tempo necessario, concludere il suo mandato dal
punto di vista del lavoro in questo ambito, per traghettare la
forza lavoro della Regione verso un orizzonte stabile di
organizzazione in ambito cooperativistico.
Colleghi, non è la bacchetta magica, non ho la presunzione di
averne; noi indichiamo una ricetta economica, ma che è anche una
ricetta di tipo sociale e di organizzazione che può essere accolta
e sostenuta. D'altra parte è stato detto con molta precisione,
collega Comé, in sede di commissione, l'anno scorso, da parte della
componente tecnica: per noi una soluzione o l'altra sono entrambe
praticabili, basta che ci sia una volontà politica. Credo che lei
lo abbia recepito perfettamente questo. Siamo di fronte ad una
scelta politica, vi reinvitiamo a farle, anche se ci pare di capire
che ci saranno forti resistenze in questo, ma la speranza è sempre
ultima a morire ed il nostro invito a tenere questa prospettiva e
non altre ci sembra doveroso e significativo.
Presidente
- La parola al Presidente della Regione,
Rollandin.
Rollandin (UV)
- Avevo già accennato in precedenza che le
cooperative non sono escluse, le cooperative sono quelle che si
stanno proponendo autonomamente! L'ho detto prima...forse non sono
stato sufficientemente incisivo, nel senso che forse non mi
ascoltava il collega; ho detto che ci sono diverse iniziative di
lavoratori - attualmente operai forestali - che hanno deciso di
unirsi in cooperativa o associazione per proporsi per questi
lavori. Cosa che, sentito anche l'Ufficio legale, è possibile già
nella dizione attuale! L'anno scorso ve lo abbiamo detto quando
avete proposto la cooperativa, è quello che si può.
Quello che invece non si può, collega Louvin, forse quello che
ci segnalano come parte normativa, è che le società abbiano la sede
legale nel territorio della Regione, in quanto di fatto potrebbe
benissimo partecipare anche una società che ha una sede legale
fuori dalla Valle...questo è un principio che non può essere
accolto.
Per le ragioni che ho già detto, siamo contrari.
Presidente
- La parola al Consigliere Louvin.
Louvin (ALPE)
- Grazie Presidente. L'argomento è di tale
importanza che mi si consenta un approfondimento.
Bene, Presidente, che vengano avanti le cooperative, vuol dire
che l'intuizione non è sbagliata e quindi creiamo le condizioni
perché questo avvenga. Noi abbiamo un problema di fronte che si
chiama 660 lavoratori...facciamo in modo che questi siano messi
nelle condizioni di organizzare cooperativisticamente il loro
lavoro, ma se non mettiamo in campo una legislazione adeguata di
sostegno per la nascita di queste cooperative, come abbiamo
proposto l'anno scorso e come siamo disposti a discutere da stasera
o da quando volete, purché non ci sia questa illusorietà della
possibilità cooperativa, perché è illusorio mettere sullo stesso
piano la piccola impresa che ha già i suoi mezzi, eccetera, ed un
gruppo di operai che non ha ancora capitale, organizzazione, un
ufficio tecnico, che non ha niente alle spalle! Lei sta chiedendo
di correre la gara dei 100 metri a dei soggetti che non sono nella
stessa condizione atletica di allenamento.
Noi le diciamo: mettiamo questo settore sotto una regola
lavorativa comune, per noi questo è il problema. La questione della
sede nella Regione: è molto chiaro, in base alla legislazione sulla
montagna, che c'è possibilità di affidamento diretto di lavori alle
cooperative di lavoratori montani. Allora il collegamento con la
residenza in questo caso si giustifica e fortemente in relazione
alla residenzialità delle persone che vengono chiamate a lavorare,
non siamo in un caso generico di protezione del mercato del lavoro
in funzione del criterio di residenza, quindi andiamo a distinguere
bene i piani. Cioè a noi pare che ci siano tutti i requisiti per
fare questa scelta; l'unica cosa che manca, purtroppo, è la
volontà!
Presidente
- Pongo in votazione l'emendamento n. 7 del
gruppo ALPE, che recita:
Emendamento
Il comma 1 dell'articolo 53 è sostituito dal
seguente:
"1. Per l'esecuzione degli interventi di cui alle leggi
regionali 27 luglio 1989, n. 44 (Norme concernenti i cantieri
forestali, lo stato giuridico ed il trattamento economico dei
relativi addetti), e 4 agosto 2009, n. 26 (Interventi a favore
degli enti locali per l'adeguamento e la realizzazione di opere
minori di pubblica utilità), le strutture regionali competenti
possono procedere, con le modalità stabilite dalla normativa
vigente, ad affidamenti in appalto dei relativi lavori e servizi a
cooperative di territorio montano, costituite in conformità alle
vigenti disposizioni di legge in materia di società cooperative e
aventi sede legale nel territorio della regione, indicando nei
bandi di gara, avvisi e, comunque, nelle condizioni di contratto
che la cooperativa, in caso di aggiudicazione, è tenuta, al fine di
garantire continuità di servizio e di occupazione, ad avvalersi,
per l'esecuzione degli interventi oggetto dei contratti di appalto,
del personale già utilizzato dalla Regione o dalla Società di
servizi di cui alla legge regionale 20 dicembre 2010, n. 44
(Costituzione di una società per azioni per la gestione di servizi
all'amministrazione regionale), attingendo dagli elenchi formati ai
sensi dell'articolo 10 della medesima legge.".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Automaticamente decadono gli emendamenti n.
8 e n. 9 del gruppo ALPE; ne do rispettivamente lettura per il
verbale:
Emendamento
Dopo il comma 1 dell'articolo 53 è inserito il
seguente:
"1bis. Entro tre mesi dall'entrata in vigore della presente
legge, il Consiglio regionale, con regolamento, stabilisce la
disciplina per l'organizzazione e il funzionamento delle
cooperative di territorio montano di cui al comma 1. In attesa
della costituzione delle cooperative di cui al comma 1, il supporto
nella gestione dei cantieri di lavoro è assicurato dalla società
per azioni per la gestione di servizi alla pubblica amministrazione
regionale di cui alla l.r. 44/2010. L'onere derivante
dall'applicazione del presente comma, valutato in euro 3.000.000,
per l'anno 2012 trova copertura nello stato di previsione della
spesa del bilancio di previsione per il triennio 2012/2014 nell'UPB
1.14.5.10 (Interventi per la gestione del patrimonio forestale e
faunistico) e al suo finanziamento si provvede mediante la
riduzione, per pari importi, delle risorse iscritte nell'UPB
1.14.5.20 (Interventi per la tutela del patrimonio forestale e
faunistico - investimenti).".
Emendamento
Il comma 2 dell'articolo 53 è soppresso.
Pongo in votazione l'articolo 53:
Consiglieri presenti e votanti: 35
Favorevoli: 27
Contrari: 8
Il Consiglio approva.
Presidente
- La parola al Consigliere Donzel
sull'articolo 54.
Donzel (PD)
- Semplicemente perché nello stesso articolo
c'è un comma che pare suggerire un potenziamento delle attività di
controllo, ed un comma invece in cui si va a ridurre fortemente la
dotazione di personale dell'ARPA, proprio in un momento in cui c'è
una tensione sulle questioni ambientali nella nostra regione, si
chiedono sempre più chiarimenti e quant'altro. Questo comma 3 si
traduce...adesso non so quanto sono retribuiti i dipendenti a tempo
determinato presso l'ARPA...ma sicuramente vuol dire che si va ad
una riduzione cospicua di dotazione di personale dell'ARPA. L'ARPA
dà fastidio a qualcuno? Non è così? Non si riduce il personale
dell'ARPA con il comma 3? Qui è scritto: riduzione della spesa per
il personale...
(interruzione del Presidente della Regione, fuori
microfono)
...non ci sarà riduzione del personale con questo comma?
Chiedo...
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Con questo finanziamento è garantita la copertura anche
dell'ampliamento di organico, come approvato nel 2009 dalla Giunta
regionale: questo è stato fatto in accordo con ARPA.
Presidente
- Pongo in votazione l'articolo 54:
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 55: stesso risultato.
Adesso abbiamo diversi emendamenti: l'emendamento n. 4 del
gruppo PD e gli emendamenti n. 10, n. 11, n. 12 e n. 13 del gruppo
ALPE.
La parola al Consigliere Donzel.
Donzel (PD)
- Brevemente, è il tentativo di andare a
finanziare ulteriormente delle attività che a noi sembrano
indispensabili come quelle della gestione dei rifiuti, per favorire
una migliore raccolta differenziata nella Regione.
Presidente
- Pongo in votazione l'emendamento n. 4 del
gruppo PD, che recita:
Emendamento
Dopo l'articolo 55, all'interno del Capo X, è inserito il
seguente:
"Articolo 55bis
(Gestione dei rifiuti. Legge regionale 3 dicembre 2007, n.
31)
I. L'autorizzazione di spesa per it finanziamento degli
interventi di cui alla legge regionale 3 dicembre 2007, n. 31
(Nuove disposizioni in materia di gestione dei rifiuti), e
aumentata di annui euro 400.000, con riferimento al triennio
2012/2014.
2. Il maggiore onere annuo di euro 400.000 di cui al comma 1
trova copertura nello stato di previsione della spesa del bilancio
di previsione per il triennio 2012/2014 nell'UPB 01.14.3.20
(Interventi di investimento per la realizzazione e manutenzione di
impianti per la gestione di rifiuti) e al suo finanziamento si
provvede mediante riduzione, per pari importo, dell'UPB 1.13.4.10
(Gestione dell'aeroporto e trasporto aereo).".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- La parola al Consigliere Bertin
sull'emendamento n. 10 del gruppo ALPE.
Bertin (ALPE)
- Grazie Presidente.
Questo emendamento affronta un argomento molto importante per la
nostra Regione, le società controllate, che - come abbiamo detto
anche in discussione generale - rappresentano oggi una parte
importante dell'economia della nostra Regione. Sono società che da
un certo punto di vista sono fuori dal controllo dei veri
proprietari, cioè gli azionisti, che dovrebbero essere i cittadini
valdostani. Per questa ragione abbiamo introdotto alcuni
emendamenti, che vanno nella direzione di dare una possibilità al
Consiglio regionale di avere una certa visione di cosa succede in
queste controllate, che gestiscono una parte importante
dell'economia valdostana e lo fanno
a latere
rispetto
all'attività dell'Amministrazione regionale. Sono società che si
muovono con dei criteri legati al libero mercato, con degli aspetti
che vanno ripresi - qua ci limitiamo a questo controllo da parte
della commissione consiliare competente - e, in generale,
dovrebbero essere affrontati: dall'assunzione dei dipendenti che
viene fatta in modo non evidentemente identico a quello della
pubblica amministrazione, pur essendo queste totalmente di
proprietà pubblica, e che dovrebbero dare l'accesso a questi lavori
a tutti. Questo per quanto riguarda l'assunzione di personale, ma
anche per gli affidamenti di incarichi ed in generale per gli
appalti. Per questo, tornando nel merito degli emendamenti,
l'emendamento n. 10 vuole consentire alla commissione consiliare
competente, per quanto riguarda le società con un bilancio
superiore a 1.000.000, di conoscere entro il 31 ottobre di ogni
anno le linee strategiche e di indirizzo delle società per l'anno
successivo e poi, entro il 30 giugno dell'anno, di avere la
relazione del rendiconto dell'anno precedente, per capire se le
linee strategiche sono state seguite o se vi sono state variazioni
in merito.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Noi siamo contrari a questo emendamento perché sono cose che già
vengono fatte, quindi ci sembra ultroneo.
Presidente
- Pongo in votazione l'emendamento n. 10 del
gruppo ALPE, che recita:
Emendamento
Dopo l'articolo 55, all'interno del Capo X, è inserito il
seguente:
"Articolo 55bis
(Amministratori delle società controllate dalla
Regione)
1. Entro il 31 ottobre di ogni anno, gli amministratori di
nomina regionale delle società controllate dalla Regione con
bilancio superiore a un milione di euro relazionano alla
Commissione consiliare competente in merito alle linee strategiche
e di indirizzo delle società stesse per l'anno successivo.
2. Entro il 30 giugno di ogni anno, gli amministratori di
nomina regionale delle società controllate dalla Regione con
bilancio superiore a un milione di euro relazionano alla
Commissione consiliare competente sul rendiconto dell'anno
precedente.".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- La parola al Consigliere Bertin
sull'emendamento n. 11 del gruppo ALPE.
Bertin (ALPE)
- Grazie Presidente.
L'argomento è simile a quello precedente, questa volta riguarda
i compensi ai rappresentanti nominati dalla Regione nelle società
controllate, cioè ai legali rappresentanti, agli amministratori
delegati, ai direttori delle società. L'obiettivo dell'emendamento
è porre un tetto ai compensi lordi spettanti a queste figure; in un
momento nel quale a tutti viene chiesto un sacrificio, crediamo che
anche ai rappresentanti della Regione in queste società controllate
si possa chiedere un sacrificio. Il tetto è posto al dirigente
dell'Amministrazione regionale che ha il compenso lordo annuo più
alto, cioè il Segretario generale della Regione (140.000 euro lordi
annui). Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Noi siamo contrari a questo emendamento
perché, così posto, creerebbe teoricamente delle aspettative per il
99 percento degli amministratori che hanno indennità inferiore, di
chiedere l'adeguamento alla retribuzione annua lorda del Segretario
generale della Regione. Ci sembra quasi un emendamento
ad
personam
, quindi siamo contrari.
Presidente
- Pongo in votazione l'emendamento n. 11 del
gruppo ALPE, che recita:
Emendamento
Dopo l'articolo 55bis, introdotto dall'emendamento n. 10, è
inserito il seguente:
"Articolo 55ter
(Misure di contenimento dei compensi nelle società
controllate dalla Regione)
1. I compensi annui lordi spettanti ai legali rappresentanti,
agli amministratori delegati e ai direttori delle società nominati
dalla Regione nelle società dalla stessa controllate, non possono
essere superiori alla retribuzione annua lorda spettante al
Segretario generale della Regione.".
Consiglieri presenti e votanti: 35
Favorevoli: 8
Contrari: 27
Il Consiglio non approva.
Presidente
- La parola al Vicepresidente Chatrian
sull'emendamento n. 12 del gruppo ALPE.
Chatrian (ALPE)
- Grazie Presidente.
In questi anni più volte abbiamo affrontato questa criticità in
Valle d'Aosta, affrontandola a livello procedurale e mettendo sul
tavolo anche i punti di forza ed i punti di debolezza. Come nel
caso della tassa di soggiorno, non siamo paladini di sindacati di
categoria piuttosto che paladini nel suo complesso; la volontà con
questo emendamento è quella di fare un po' di chiarezza e cercare
di armonizzare le possibilità di andare ad urbanizzare nuovi centri
commerciali importanti in Valle, di media e di grande dimensione.
Da un lato c'è l'esigenza di far collimare le esigenze del
potenziale acquirente, dall'altro le esigenze della categoria dei
sindacati o del taglio medio piccolo di quelle che sono le attività
commerciali; penso che una riflessione con pacatezza vada fatta su
tutto il territorio regionale.
Ripeto: è un argomento che in questi anni è stato discusso
diverse volte e questo emendamento va nella direzione di sospendere
per il 2010 le autorizzazioni, ma la volontà nostra sarebbe quella
di aprire un dibattito sereno nelle sedi opportune, per vedere come
poter affrontare, mettendo insieme le esigenze del potenziale
fruitore e le esigenze dei sindacati di categoria, quello che è il
mercato del dettaglio piccolo nelle nostre sedi.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Sicuramente il tema ci occuperà nei
mesi prossimi. Tuttavia, non riteniamo di dover accettare
l'emendamento, perché ci sono grossi dubbi sulla sua legittimità,
perché con questo emendamento si limiterebbe il libero esercizio
dell'attività di impresa, sospendendone il processo autorizzativo
per un anno. Questo tema sarà oggetto di discussione in Consiglio,
ma sull'emendamento siamo contrari.
Presidente
- Pongo in votazione l'emendamento n. 12 del
gruppo ALPE, che recita:
Emendamento
Dopo l'articolo 55ter, introdotto dall'emendamento 11, è
inserito il seguente:
"Articolo 55quater
(Medie e grandi strutture di vendita)
1. In attesa dell'adeguamento della legge regionale 7 giugno
1999, n. 12 (Principi e direttive per l'esercizio dell'attività
commerciale), alla direttiva 2006/123/CE, del Parlamento europeo e
del Consiglio, del 12 dicembre 2006, relativa ai servizi nel
mercato interno, e della ridefinizione degli indirizzi e dei
criteri per la programmazione delle medie e grandi strutture di
vendita, per l'anno 2012 è sospeso il rilascio delle autorizzazioni
all'apertura di nuove strutture di vendita medie e
grandi.".
Presidente
- Stesso risultato.
La parola al Consigliere Salzone, per mozione d'ordine.
Salzone (SA-UdC-VdA)
- Vorrei chiedere ai gruppi se hanno
piacere di fare una chiacchierata di due minuti per la prosecuzione
dei lavori.
Presidente
- Vi è una richiesta di sospensione di cinque
minuti, il Consiglio è sospeso.
Si dà atto che la seduta è sospesa dalle ore 12,48 alle ore
12,53.
Presidente
- Riprendiamo i lavori. L'accordo è di votare
tutti gli articoli del disegno di legge, poi andare nel pomeriggio
con la dichiarazione di voto e la votazione del disegno di legge
nel suo complesso e, a seguire, di discutere il punto n. 17
dell'ordine del giorno e la risoluzione.
La parola al Consigliere Louvin sull'emendamento n. 13 del
gruppo ALPE.
Louvin (ALPE)
- Il mio è un rammarico per il fatto che,
forse anche per effetto della stanchezza dopo tre giornate di
discussione, argomenti che a nostro avviso hanno una grande
rilevanza, abbiamo parlato delle possibilità di controllo sulle
controllate: chi custodisce i custodi, abbiamo parlato di medie e
grandi strutture di vendita, e credo che fuori da quest'aula siete
tutti i primi a dire: ce ne sono troppe di grandi superfici,
bisogna frenare, ma appena si introduce l'argomento lo si scarica,
senza colpo ferire e senza voler approfondire la discussione;
adesso quest'ultima questione che sottoponiamo alla vostra
attenzione non crediamo che avrà miglior sorte e sarà bypassata
rapidamente. Nondimeno è doveroso ricordare che in questa Regione
c'è preoccupazione per le richieste di potenziamento, per il
rilascio di concessioni di derivazioni a scopo idroelettrico,
perché ne abbiamo una settantina di pendenti per il loro rilascio;
credo che si sia constatato da parte di tutti - la questione è già
stata portata all'attenzione di quest'aula nei mesi scorsi, anche
dal nostro gruppo - che si sta procedendo ad una
mainmise
piuttosto vasta e ramificata sul nostro territorio.
Chiediamo, con questo emendamento, di introdurre un articolo che
consenta la sospensione del rilascio di queste concessioni, in
attesa del nuovo piano energetico ambientale della Valle d'Aosta;
ci pare che questo sia il momento migliore per un riordino delle
nostre idee e per un'attenta valutazione degli impatti.
Il Presidente della Regione ha fatto riferimento...siamo
convinti che lei abbia delle facoltà sovranormali e possa parlare
al telefono e seguire, al tempo stesso, quello che le si dice, ma
mi dava fastidio parlare di questioni di cui lei ci ha intrattenuto
ieri, siccome ha fatto un riferimento molto puntuale al deflusso
minimo vitale - stavo riferendomi a questa questione - e volevo
semplicemente dire che non ci sembra che ci sia un quadro solido di
riferimento. Lei stesso ha riferito che si completerà a breve la
verifica relativa ai deflussi minimi vitali...siamo in una fase
nella quale tenere ancora le valvole aperte - non ci riferiamo a
piccole derivazioni, ma a medie-grandi derivazioni - sia alquanto
suscettibile di portare pericolo al nostro territorio. Quindi
chiediamo che ci sia in questa fase una sospensione e che si possa
procedere con il nuovo piano ad una più adeguata selezione degli
interventi ancora da autorizzare.
Che la nostra sia una valle ricca dal punto di vista della
potenzialità di produzione energetica ne siamo tutti convinti, che
sia una regione da non saccheggiare e da non devastare ne siamo
ugualmente tutti convinti - spero -, ma in questo momento la
priorità va ad un intervento di calmieramento, ad un momento di
riflessione e quindi è quello che con la legge finanziaria di
quest'anno potremmo introdurre, con l'impegno che il piano venga
adottato nei migliori tempi possibili e che si possa andare ad un
orizzonte chiaro per il concessionamento ulteriore.
Presidente
- La parola al Presidente della Regione,
Rollandin.
Rollandin (UV)
- Grazie. Chiedo scusa al collega, ma
sentivo qual era l'argomento.
Voglio solo completare l'informazione di ieri a cui faceva
cenno, sulle possibilità di utilizzare al meglio una delle poche
risorse che abbiamo: l'acqua. Lei giustamente dice: però
utilizziamola in modo corretto... A questo proposito, lei sa che
c'era il famoso piano delle acque, con la predisposizione di un
periodo di sperimentazione pluriennale, che è già concluso adesso,
si stanno predisponendo gli atti conseguenti, che sono la
definizione del valore del minimo deflusso vitale e che andrà a
compimento nel mese prossimo. Quindi si completa l'operazione
prevista e ci saranno i riferimenti specifici per le derivazioni,
soprattutto per quelle grandi, perché per quelle piccole avevano
già dei limiti legati alla situazione attuale.
Quindi non riteniamo che ci sia motivo di bloccare, perché già
oggi, di fatto, non abbiamo più dato grandi concessioni come
Regione, in attesa di avere questo supporto, che si compie in
questi giorni, quindi c'è la possibilità di chiudere un ciclo che
darà le garanzie a cui lei accennava.
Presidente
- Pongo in votazione l'emendamento n. 13 del
gruppo ALPE, che recita:
Emendamento
Dopo l'articolo 55quater, introdotto dall'emendamento n. 12,
è inserito il seguente:
"Articolo 55quinquies
(Concessioni di derivazione di acqua a scopo
idroelettrico)
1. In attesa dell'adozione del nuovo Piano energetico
ambientale regionale della Valle d'Aosta (PEAR), approvato con
deliberazione del Consiglio regionale n. 3146/X1 in data 3 aprile
2003, per l'anno 2012 è sospeso il rilascio delle concessioni,
nonché delle richieste di potenziamento, di derivazione di acqua a
scopo idroelettrico superiori a 100 kw.".
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- All'articolo 56 vi è l'emendamento
dell'Assessore Lavoyer.
La parola al Consigliere Louvin.
Louvin (ALPE)
- Ma è un emendamento curioso, Assessore!
Dice:
"Entro il 31 marzo 2012, la Giunta regionale si impegna a
presentare al Consiglio"
...questo è un articolo di legge, cioè
mettiamo in legge che la Giunta si impegna a presentare? Va detto:
"la Giunta presenta al Consiglio", non "si impegna a presentare",
questa non è una mozione che votiamo. Se è il termine per la
presentazione di un disegno di legge, non è un impegno, è una cosa
assolutamente non comprensibile in termini formali, non so chi li
stila questi emendamenti, con quali criteri, ma ormai stiamo
mettendo di tutto, qui, nelle leggi! Se c'è un termine per la
presentazione, ritengo che questo non abbia molto significato
metterlo in legge, è un impegno di tipo politico che viene assunto
per coerenza con la manovra che è in corso.
Sul contenuto lei ci ha anticipato giustamente all'inizio del
Consiglio, nelle sue comunicazioni, che ci sarà da fare un
riallineamento, e fin lì ci siamo; non capisco se è un emendamento
richiesto dalla manovra, ma non mi pare che questo sia, o se è una
necessità oggettiva...non ne vediamo l'utilità. Sappiamo che
andremo a farlo, sarà la Giunta a presentarlo, ma non è di
particolare interesse, né utilità. Sul piano formale sarà la
fretta, capisco che in pochi minuti si tirano giù le cose, ma non
sta neanche in piedi!
Presidente
- La parola al Consigliere Donzel.
Donzel (PD)
- Noi avevamo, con un sub emendamento...ma
poi non era possibile correggere per tempi tecnici questo
emendamento. La cosa che volevamo capire è se in questo
percorso...io non so se le hanno fatto pervenire il sub emendamento
che poi non è stato accolto per motivi tecnici e quindi non è stato
presentato...ma volevamo sapere se da questo testo qua si evince,
siccome il taglio è importante ed immaginiamo vada a toccare
profondamente il bilancio, se c'è un percorso che si ridisegna
minimamente con le parti sociali, un percorso di commissione, e
quant'altro.
Presidente
- La parola al Presidente della Regione,
Rollandin.
Rollandin (UV)
- Credo che, al di là della sottolineatura
che si è voluta dare sull'impegno, sicuramente si può dire
"presenta", adesso da un punto di vista lessicale se si vuole
correggere con "presenta"...però questo emendamento è stato
presentato all'inizio della discussione, tenendo conto di quello
che era successo la domenica. Prendiamolo come un ulteriore
elemento che va nella direzione da tutti auspicata.
Per rispondere al collega Donzel, la presentazione seguirà una
preventiva valutazione, che segue i percorsi naturalmente limitati;
adesso vedremo dove si va ad impattare, perché è ancora da
studiare, poi andrà nelle commissioni competenti ed infine in
Consiglio, quindi segue la via prevista.
Se è una correzione formale per dire "presenta"...non vogliamo
insistere su questo.
Presidente
- Se siete d'accordo, facciamo una correzione
formale sull'emendamento dell'Assessore Lavoyer, per cui il testo
reciterebbe:
Emendamento
Dopo il comma 2 dell'articolo 56, è inserito il
seguente:
"2bis. La Giunta regionale presenta al Consiglio, entro il 31
marzo 2012, un disegno di legge di adeguamento del bilancio di
previsione per il triennio 2012/2014 agli obiettivi complessivi di
politica economica e di contenimento della spesa pubblica che
saranno definiti a livello statale per fronteggiare l'eccezionale
situazione di crisi economica e finanziaria
internazionale.".
Pongo in votazione l'articolo 56 nel testo così emendato:
Articolo 56
(Determinazione di autorizzazioni di spesa recate da leggi
regionali)
1. Le autorizzazioni di spesa recate dalle leggi regionali
elencate nell'allegato B e dalle leggi regionali modificative delle
stesse sono determinate, ai sensi dell'articolo 24 della l.r.
30/2009, nelle misure indicate nel medesimo allegato B.
2. Le spese autorizzate dalla presente legge trovano
copertura nelle risorse iscritte nello stato di previsione
dell'entrata del bilancio pluriennale 2012/2014.
3. La Giunta regionale presenta al Consiglio, entro il 31
marzo 2012, un disegno di legge di adeguamento del bilancio di
previsione per il triennio 2012/2014 agli obiettivi complessivi di
politica economica e di contenimento della spesa pubblica che
saranno definiti a livello statale per fronteggiare l'eccezionale
situazione di crisi economica e finanziaria internazionale.
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 57: stesso risultato. Allegato A:
stesso risultato. Allegato B: stesso risultato.
Come concordato nella riunione precedente, il Consiglio viene
sospeso e riprenderà nel pomeriggio con le dichiarazioni di voto e
la votazione del disegno di legge n. 165, a cui seguirà la
discussione sul disegno di legge n. 166 e la risoluzione.
La seduta è tolta.
---
La seduta termina alle ore 13,08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK