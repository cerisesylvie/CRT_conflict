Consiglio Regionale della Valle d'Aosta - Oggetto del Consiglio n. 182 del 7 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 182 del 7 aprile 1982 - Resoconto
OGGETTO N. 182/VII - FUNZIONAMENTO DEL CONVITTO REGIONALE
"FEDERICO CHABOD" E DELLA SCUOLA ELEMENTARE ANNESSA -
(Interpellanza).
PRESIDENTE:
Do lettura dell'interpellanza presentata dal
Consigliere Berti:
Venuto a conoscenza di una dettagliata istanza inoltrata agli
organi regionali competenti in ordine al funzionamento del Convitto
regionale e della scuola elementare annessa;
Considerato che i firmatari dell'istanza lamentano disfunzioni
nelle strutture scolastiche esistenti ed assenza di considerazione
dei problemi educativi e pedagogici;
Rilevata La necessità di offrire agli alunni spazi e mezzi
necessari alle attività ricreative e di studio per la loro
effettiva crescita sociale e culturale onde evitare che essi
diventino "violenti ed incapaci a vivere in società", come
precisato nella relazione finale del terzo Circolo di Aosta;
Vista l'urgenza di un intervento con idee e mezzi;
INTERPELLA
l'Assessore alla Pubblica Istruzione
per sapere:
a)
quali iniziative sono state poste in essere per una
chiara definizione del ruolo educativo del Convitto come struttura
scolastica;
con quali criteri avviene l'inserimento di alunni provenienti da
altre scuole, con problemi di recupero ed inserimento scolastico,
quali i progetti didattici, le iniziative di supporto ed il
contributo del personale socio-assistenziale impiegati a sostegno
degli inserimenti stessi;
b)
quali indirizzi sono seguiti per il miglioramento delle
strutture esistenti e l'utilizzo di altri spazi per attività di
sostegno ed integrative per la scuola elementare annessa al
Convitto;
c)
quali iniziative intende assumere l'Assessorato per
favorire in proposito la gestione interna del Convitto con gestione
meno burocratico e più rispondente alle esigenze della popolazione
scolastica e delle famiglie in riferimento al regolamento interno,
alla qualità dell'esercizio di assistenza ed alla qualità di
assistenza ed alla qualità dell'intervento
didattico-pedagogico.
PRESIDENTE:
La parola al Consigliere Berti per
l'illustrazione dell'interpellanza.
BERTI - (Art. e Comm. Valdostani):
Come ho evidenziato
nella mia interpellanza, è noto che ultimamente presso il Convitto
e la scuola elementare annessa esistono alcune disfunzioni che con
l'inizio dell'ultimo anno scolastico si sono aggravate,
deteriorando la situazione che è sfociata in quel documento che
penso sia in possesso anche dell'Assessore alla Pubblica Istruzione
e di cui ho preso visione. E' qui a disposizione, non sto a
leggerlo, ma mi limito a citare i punti fondamentali.
Vorrei appunto sapere a che punto è la situazione e cosa pensa
l'Assessore di tutto questo scoordinamento: perché le due strutture
interne rimangono separate, autonome, senza quel necessario
coinvolgimento responsabile di entrambe? Si devono poi considerare
la permanenza per una giornata intera degli alunni in
quell'ambiente, la carenza delle aule, insufficienti per contenere
il numero degli alunni, il fatto che gli insegnanti si prodigano,
nonostante la grave situazione, per poter svolgere almeno quel
minimo di programma stabilito dalla scuola. C'è anche da tener
presente, come emerge da un'analisi fatta anche dai genitori e
dagli insegnanti, che l'insieme degli alunni è molto eterogeneo: ci
sono quelli che i genitori lasciano per tutto il giorno avendo
necessità di un prolungamento di orario; ci sono quelli che hanno
bisogno dell'intervento regionale; ci sono quelli che hanno
problemi di sostegno scolastico, educativo e pedagogico; c'è quindi
un inserimento abbastanza anomalo nelle varie classi di alunni.
Questo porta anche a una maggiore responsabilità, io perso, degli
organi gestionali e competenti della scuola, per omogeneizzare
l'insieme, dare un apporto istruttivo e di organizzazione del tempo
libero creando nell'ambito della giornata delle pause per attività
sia educative che scolastiche che ricreative.
Penso che l'Assessore sia a conoscenza di tutti questi problemi
ed io vorrei una risposta, possibilmente in italiano non avendo
ancora dimestichezza con la lingua francese; ritengo però che
questo sia un problema molto importante e sentito e vorrei recepire
bene la volontà e l'intendimento dell'Assessore e quello che magari
nel frattempo ha già potuto fare.
PRESIDENTE:
La parola all'Assessore alla Pubblica
Istruzione per la risposta.
MARIA IDA VIGLINO - (U.V.):
Vu que l'Assesseur à
l'Instruction Publique n'a pas encore organisé des cours de
recyclage en langue française pour les Conseillers, évidemment je
renonce à mes principes et j'accepte de répondre en italien à
Monsieur Berti.
Prima di tutto vorrei far presente una abitudine dei Signori
Consiglieri nei riguardi degli Assessori, cioè quella di portare le
loro interpellanze o mozioni alle ore 17.30, possibilmente di un
venerdì, esattamente alla distanza minima ammessa dal Regolamento
del Consiglio.
Questa interpellanza, che porta la data del 26 marzo, e il 26
marzo era proprio un venerdì, giunge naturalmente all'Assessore con
la posta del lunedì, quando tutto va bene, il che riduce già il
tempo richiesto dal Regolamento. Questa volta purtroppo è giunta
anche in piena fase di discussione del bilancio al Consiglio
regionale, per cui mi è rimasto poco tempo per portare avanti la
questione in modo da dare una risposta esauriente a tutti i punti
che presenta l'interpellanza; questa volta vi chiederò scusa e
risponderò a quello che è stato già possibile appurare,
riservandomi di ritornare sull'argomento nella prossima adunanza
del Consiglio, quando ci sarà un'interpellanza dello stesso tipo,
presentata dal Consigliere Carlassare.
Non è da oggi che noi ci preoccupiamo delle questioni
riguardanti il Convitto e abbiamo già avuto occasione di trattarne
qui in risposta a qualche interpellanza. Io vorrei solo segnalare
questo fatto, cioè che non dobbiamo confondere il Convitto con la
scuola a tempo pieno. In secondo luogo, le 5 classi di scuola
elementare che sono inserite nei locali del Convitto non fanno
parte integrante della sua struttura; un tempo, le 5 classi che
erano lì avevano come Direttore didattico il Rettore del Convitto,
poi noi abbiamo ritenuto invece di dare a questo gruppo di classi
un'altra struttura. Infatti se avessimo potuto accelerare la
costruzione di una scuola media a Plan Felinaz - e in effetti la
portiamo avanti, ma la realizzazione ha subito un certo ritardo e
non ha potuto essere contemporanea al passaggio del Convitto alla
Regione - noi avremmo trasferito le classi di scuola media
attualmente parte integrante della struttura del Convitto per avere
la possibilità di aumentare il numero delle classi della scuola
elementare, proprio per non fare di quella struttura un "vase
clos", cioè una struttura dove non è possibile avere dei contatti
con l'esterno e dove gli alunni che frequentano questa scuola
elementare sono in massima parte, tranne tre povere ragazzine, dei
maschietti e tutti semi-convittori. Noi riteniamo indispensabile
che questi bambini abbiano dei contatti con altri bambini non
inseriti dalla mattina alle 8 fino alle 19 nella struttura del
Convitto. D'altra parte, per poter dare una risposta sia alla sua
interpellanza sia a quella che verrà al prossimo Consiglio, e non
potendo farlo io stessa, ho dato disposizione al Sovrintendente di
ricevere il Rettore e la Direttrice didattica del 3° circolo.
Proprio ieri il Sovrintendente mi ha fatto un resoconto, una
relazione su questo argomento. Mi riservo nei giorni a venire di
avere una riunione con entrambi i dirigenti, in modo da poter
arrivare a qualche conclusione, perché anch'io ritengo che il
personale educativo debba avere dei contatti con il personale
insegnante in modo da predisporre una azione in comune per
conoscere meglio gli alunni, poterli capire meglio. Quindi per il
momento mi riserve di riprendere la discussione al prossimo
Consiglio.
Posso però rispondere già ora definitivamente al punto c), visto
che ne abbiamo anche lungamente discusso in Giunta e che abbiamo
già predisposto una certa somma nel bilancio in discussione: in uno
dei capitoli riguardanti la manutenzione degli edifici appartenenti
alla Regione, abbiamo predisposto un certo importo per la
ristrutturazione ed il recupero di certe aree ancora disponibili.
Così speriamo di venire incontro almeno alle esigenze più urgenti
perché il complesso del Convitto possa disporre di spazi maggiori e
possa avere la possibilità di predisporre quelle attività
complementari di cui il Consigliere Berti parlava.
PRESIDENTE:
Il Consigliere Berti intende replicare? Ne ha
facoltà.
BERTI - (Art. e Comm. Valdostani):
Io vorrei innanzitutto
ringraziare l'Assessore per la sensibilità dimostrata verso questo
problema di cui ha già preso cognizione, anche se la risposta
definitiva e più dettagliata verrà giustamente in occasione della
prossima interpellanza.
Nel frattempo mi auguro che abbia e personalmente un incontro,
perché io penso che basti un po' di buona volontà da parte di
entrambi di trovare una soluzione; anche perché la situazione è
impellente, siamo già ormai alla fine, quasi, dell'anno scolastico;
occorre dimostrare che c'è la buona volontà da ambo le parti per
coordinare nell'insieme queste cose che adesso sono tutte
scoordinate. Con l'inizio del prossimo anno scolastico mi auguro
che ci sia già una maggiore disponibilità strutturale ed ambientale
di tutto nell'insieme; mi auguro, intanto, che andando incontro
alla stagione estiva si possa anche trovare la disponibilità di
aule per quelle attività motorie e ricreative che necessitano a
questo tipo di alunni.
Io comunque mi dichiaro soddisfatto, ma vorrei augurarmi che
l'Assessore faccia un incontro con il 3° circolo, con gli
insegnanti e con il Rettore del Convitto per chiarire tutti questi
punti.
PRESIDENTE:
Passiamo alla trattazione dell'oggetto
iscritto al n. 13 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK