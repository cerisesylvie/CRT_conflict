Consiglio Regionale della Valle d'Aosta - Oggetto del Consiglio n. 733 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 733 del 23 giugno 2021 - Resoconto
OGGETTO N. 733/XVI -Approvazione di mozione: "Impegno a
promuovere presso il Governo nazionale l'inserimento della
maculopatia nei Livelli Essenziali di Assistenza (LEA)".
Bertin (Presidente) -
Punto n. 43. Per l'illustrazione
della mozione, consigliere Manfrin ne ha facoltà.
Manfrin (LEGA VDA) -
La maculopatia è una malattia che
colpisce l'occhio e determina una progressiva degenerazione della
visione centrale. Nella maggior parte dei casi lo sviluppo di una
maculopatia è legata all'età e si manifesta in soggetti con età
superiore ai 55 anni, tuttavia non è escluso che tale patologia
possa manifestarsi già nel corso dell'infanzia o in giovani adulti
poiché può insorgere sia come conseguenza di una grave miopia sia a
causa dell'abuso dell'utilizzo delle nuove tecnologie, e di
qualcosa ne abbiamo preso conoscenza durante questa crisi pandemica
che ci ha imposto di usare ancora di più questi strumenti.
Attualmente la degenerazione maculare - senile, o miopica - è la
principale causa di cecità nei paesi occidentali e proprio per
questo assume fondamentale importanza la possibilità di giungere in
tempi appropriati a una diagnosi precoce.
La patologia consiste in un'alterazione della parte centrale
della retina, la macula, che è la struttura deputata alla
percezione della visione centrale, cioè quella più nitida e
dettagliata.
Quando la maculo è danneggiata da un processo patologico,
l'occhio non vede più bene i particolari mentre continua a
percepire le parti periferiche. Il danno maculare si sviluppa
rapidamente e senza trattamento determina la perdita della visione
centrale, innescando un processo di rapida ingravescenza.
Per questo motivo sono molto importanti sia la diagnosi precoce
che un'adeguata informazione, perché consentono di riconoscere i
sintomi e di intervenire tempestivamente soprattutto nelle forme
più gravi.
Peraltro la patologia di cui parliamo, per il soggetto che ne è
affetto, comporta costi importanti e non sempre sostenibili per il
paziente. Le spese riguardano prevalentemente visite
specialistiche, esami diagnostici, costi di spostamento e acquisto
di ausili visivi.
Secondo stime e dichiarazioni rese da soggetti affetti da questa
patologia, le spese si aggirano intorno ai 3.800 euro l'anno,
quindi sicuramente spese di non facile copertura per chi abbia un
bilancio familiare non così florido. In un periodo come quello che
stiamo vivendo, diventa appunto necessario porre maggiore
attenzione alla salute della vista, perché, nell'ottica di
prevenire la diffusione del Covid-19, sono stati notevolmente
incrementati sia il telelavoro in modalità smart working sia le ore
che studenti e docenti passano davanti a un computer a causa della
didattica a distanza.
A livello nazionale qualcosa si sta muovendo proprio su questo
settore: il 17 luglio 2019 la Senatrice Fregolent, membro della XII
Commissione permanente di igiene e sanità ha presentato il D.L.
1419 dal titolo "Disposizione per la tutela dei lavoratori dalle
maculopatie ed inserimento nei livelli essenziali di assistenza
della maculopatia degenerativa miopica e senile".
Nel disegno di legge, ancora all'esame della Commissione,
vengono predisposti interventi per prevenire la cecità specie per
le nuove generazioni e per la tutela dei lavoratori affetti da tale
patologia.
Altri Consigli regionali, come quello del Veneto, della
Basilicata, della Lombardia e del Friuli Venezia Giulia hanno già
approvato mozioni o risoluzioni come quella che stiamo discutendo
noi oggi e altre Regioni ne hanno calendarizzato la discussione pur
non avendole ancore approvate.
L'obiettivo comune è quindi accelerare l'iter della legge ma
soprattutto di garantire l'accesso alla diagnosi e alle eventuali
cure successive a tutti i cittadini a prescindere dalle capacità
economiche del singolo, e questo è possibile solo attraverso
l'esenzione di ticket che si realizza inserendo la maculopatia nei
livelli essenziali di assistenza, o LEA come si suol dire.
Come sappiamo il Dpcm del 12 gennaio 2017 stabilisce l'elenco di
malattie rare, croniche e invalidanti che danno diritto
all'esenzione del ticket, prevedendo anche un aggiornamento
annuale. La legge 208 del 28 dicembre 2015 ha previsto
l'istituzione della Commissione nazionale per l'aggiornamento dei
LEA e diventa quindi possibile, con una riunione della Commissione
nazionale, inserire la maculopatia nel prossimo aggiornamento dei
LEA.
Questo è esattamente quello che chiediamo oggi tramite questa
mozione al Governo regionale, chiediamo che si faccia promotore
presso il Governo nazionale, in sede di conferenza delle Regioni e
delle Province autonome affinché la maculopatia sia inserita nei
LEA.
Presidente -
Assessore Barmasse, ne ha facoltà.
Barmasse (UV) -
Così come già detto dal consigliere
Manfrin, la maculopatia generalmente si presenta dopo i 55 anni e
rappresenta la principale causa di cecità legale nel mondo
occidentale.
Può presentarsi in due forme diverse: quella atrofica e quella
essudativa, la maculopatia atrofica o secca è caratterizzata da
un'evoluzione lenta e meno aggressiva della forma umida, colpisce
quasi sempre entrambi gli occhi, anche se in forma asimmetrica; in
una percentuale tra il 10 e il 15% la forma atrofica può evolvere
nella forma più grave cioè essudativa, per questo è molto
importante seguire attentamente la patologia con visite ed esami
strumentali periodici, cioè circa ogni sei mesi, a meno che non si
riscontrino peggioramenti significativi della sintomatologia.
La maculopatia essudativa, o umida, è meno comune ma più
aggressiva e a evoluzione più rapida, è caratterizzata dalla
presenza di nuovi vasi sanguigni retinici nella sede appunto
maculare, cioè il centro della retina, che possono evolvere fino a
una cicatrice sottoretinica. Tale forma può essere trattata con
ripetute iniezioni intravitreali di farmaci anti-vegf, praticamente
sono dei farmaci che bloccano il fattore di crescita endoteliale
vascolare, cioè sono delle iniezioni all'interno dell'occhio, che
hanno lo scopo di bloccare la crescita dei nuovi vasi, cioè la
neo-vascolarizzazione, e facilitare il riassorbimento
dell'essudazione retinica.
La miopia elevata, superiore alle sei diottrie, favorisce spesso
l'insorgenza di una particolare forma degenerativa che coinvolge il
polo posteriore, c'è la maculopatia miopica.
La complicanza più grave della maculopatia miopica è la
neovascolarizzazione sottoretinica che causa un improvviso e
importante calo del visus nel paziente che necessita di essere
trattato con iniezioni intravitreali. Dato il carattere severamente
invalidante della maculopatia umida e miopica è assolutamente
necessario effettuare diagnosi e trattamenti precoci.
Per la diagnosi è necessaria una visita oculistica approfondita
con esame della vista associato a esame del fundus oculi.
Sono necessari esami strumentali tra i quali appunto la
tomografia ottica computerizzata, cioè l'OCT, ed eventualmente la
fluorangiografia retinica.
Il trattamento della maculopatia è cronico, ovvero sono
necessari controlli e iniezioni intravitreali solitamente molto
ravvicinati dal primo anno dalla diagnosi, possono essere mensili,
bimestrali o trimestrali.
Il follow up dopo il primo anno solitamente diventa un po' meno
stretto, ma sono comunque necessarie varie iniezioni e
controlli.
Il trattamento è comunque molto variabile da caso a caso,
potrebbero comunque essere ancora necessari controlli molto
stretti.
Nell'anno 2020 sono state erogate dalla struttura complessa
oculistica dell'Azienda USL, 1.272 iniezioni intravitreali e circa
1.200 visite conoscitive e 61 fluorangiografie.
I costi per gli esami diagnostici e per la terapia intravitreale
sarebbero onerosi per il singolo paziente e soprattutto a causa
della cronicità della patologia che necessita di essere trattata
per lunghissimi tempi.
È indispensabile garantire l'accesso alla diagnosi e alle
eventuali cure successive a tutti i cittadini in tempi brevissimi,
poiché la maculopatia umida curata in ritardo comporta una grave
perdita visiva o addirittura ipovisione.
Per tutto quanto illustrato la richiesta di quella mozione è
sicuramente meritevole di attenzione e di puntuale
approfondimento.
Per tale ragione, oltre a promuovere a livello nazionale
l'inserimento della patologia tra quelle riconosciute in esenzione,
sarà impegno dell'Assessorato valutare anche le possibili azioni da
intraprendere nell'ambito dei LEA aggiuntivi regionali.
Propongo quindi alla maggioranza di votare favorevolmente questa
mozione.
Presidente -
Non vedo altre richieste d'intervento,
mettiamo in votazione la mozione. La votazione è aperta. La
votazione è chiusa.
Presenti, votanti e favorevoli: 33.
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK