Consiglio Regionale della Valle d'Aosta - Oggetto del Consiglio n. 438 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 438 del 25 febbraio 2004 - Resoconto
OGGETTO N. 438/XII - Risultanze della relazione della società
incaricata di valutare i beni costituenti il cosiddetto
accerchiamento del Casinò di Saint-Vincent. (Interpellanza)
Interpellanza
Richiamato il dibattito consiliare svoltosi a seguito
dell'interpellanza prot. n. 24/04 discussa al punto 17 dell'ordine
del giorno del Consiglio dell'11.02.2004;
Atteso che nei prossimi giorni la società incaricata di
accertare il valore dei beni costituenti il cosiddetto
"accerchiamento" del Casinò de la Vallée di Saint-Vincent dovrà
consegnare le proprie valutazioni anche in riferimento al "rischio
giuridico" dell'operazione;
Ritenuto opportuno avere ulteriori notizie sull'adempimento e
sul contenuto dell'incarico in esame;
il sottoscritto Consigliere regionale
Interpella
l'Assessore competente per sapere:
1) se è stata consegnata, dalla società incaricata, oltre
alla stima dei beni, immobiliari e aziendali, costituenti
l'"accerchiamento'" della Casa da Gioco di Saint-Vincent anche
l'analisi del cosiddetto "rischio giuridico" dell'operazione di
acquisizione;
2) in caso positivo, quali indicazioni valutative emergono
complessivamente dallo studio commissionato;
3) come intende procedere il Governo regionale, in
riferimento all'eventuale acquisizione di detti beni, alla luce
delle stime effettuate, della valutazione del "rischio giuridico" e
della soluzione del consistente contenzioso in atto.
F.to: Curtaz
Président - La parole au Conseiller Curtaz.
Curtaz (Arc-VA) - Giusto per rinfrescare la memoria su di un
tema che affrontiamo, ormai da un po' di tempo, in maniera
assidua.
Questa iniziativa è complementare all'iniziativa analoga
discussa lo scorso Consiglio, quando il nostro gruppo chiese
all'Assessore competente di relazionare in ordine all'esito dello
studio fatto dalla società incaricata di valutare i cosiddetti beni
che costituiscono "l'accerchiamento del casinò" e il relativo
"rischio giuridico" dell'operazione di eventuale acquisizione di
tali beni. Lo scorso Consiglio l'Assessore ci fornì i dati circa la
valutazione economica dei beni, mentre per quanto concerneva il
cosiddetto "rischio giuridico" dell'operazione aveva annunciato una
risposta della società incaricata nel giro di qualche giorno.
Abbiamo rinnovato l'iniziativa con l'interpellanza in esame per
capire a che punto siamo rispetto ai 3 presupposti dell'eventuale
iniziativa di acquisto. I presupposti sono, come dicevamo, la stima
aziendale dei beni, il cosiddetto "rischio giuridico" relativo
all'operazione per evitare sorprese, e io ritengo che sia un punto
altrettanto importante e decisivo prospettare un esito di carattere
transattivo al contenzioso in atto, perché mi sembra che solo un
accordo su questa materia possa consentire di trattarla. Questo è
il contenuto dell'interpellanza e credo che, a questo punto, ma è
l'Assessore che dovrà dirlo, egli dovrebbe avere in mano tutti
questi elementi e quindi saperci dire - è la risposta che a livello
politico ci interessa di più - quali sono gli orientamenti
dell'Amministrazione. Una volta acquisiti tutti i dati necessari,
vogliamo capire se l'Amministrazione è intenzionata ad acquisire
questi beni o se è intenzionata a rinunciarvi.
Si dà atto che dalle ore 16,22 presiede il Vicepresidente
Nicco.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo vi sia una quasi perfetta unità di
vedute tra l'interpellante e l'interpellato, e la cosa potrebbe
preoccupare…
Scherzi a parte, il ragionamento sviluppato per presentare
questo tipo di interpellanza mi pare non sia assolutamente
censurabile, perché il Governo regionale, nel programma di
legislatura, ha dato delle indicazioni su quale poteva essere un
percorso e quali erano gli intendimenti. La deliberazione che
attribuiva a Finaosta l'onere di individuare un "advisor" per poter
fare delle valutazioni era propedeutico all'assunzione di decisioni
che, trattandosi di cifre esplicitabili in svariate decine di
milioni di euro, pongono chi decide nella condizione di fare
riflessioni e analisi approfondite.
La volta scorsa ho detto che era stato consegnato un 1°
elaborato a Finaosta che dava evidenza degli importi. In data 16
febbraio è stata consegnata a Finaosta la 2° parte dello studio che
dava un'evidenza a tutta una serie di problemi attenenti l'aspetto
giuridico della vicenda. Ricordo a tutti, tanto per rinfrescare la
memoria, come ha detto il Consigliere Curtaz, che già vi erano
state delle decisioni, a fronte delle quali vi era stato un "non
luogo a procedere" perché non vi erano condizioni di certezza.
Non ho ancora ricevuto da Finaosta l'elaborato con le sue
considerazioni, ma per le vie brevi mi è stato rappresentato che la
situazione è migliorata rispetto al passato. Abbiamo una serie di
situazioni che lasciano ben sperare sulla possibilità di effettuare
l'operazione: questo perché nel frattempo sono successe alcune
cose, vi sono stati i conferimenti, c'è stata una perizia
commissionata dalla proprietà per un conferimento ad azienda, vi
era stata una serie di passaggi ovviamente estranei alle decisioni
dell'Amministrazione regionale, ma che hanno modificato il profilo
generale.
A fronte di questa situazione ci troviamo con valutazioni che,
grosso modo, creano una forbice che conferma valutazioni già fatte
in passato; vi sono situazioni che, dal punto di vista giuridico,
danno una possibilità. Vero è, però, che questi sono elementi che
permettono all'Amministrazione regionale - o ente delegato
dall'Amministrazione regionale - di sedersi al tavolo con la
proprietà per poter chiudere la trattativa, perché non è un negozio
unilaterale, ma un contratto di cessione deve vedere cessionario e
cedente d'accordo sulle modalità, sul prezzo; questo tipo di
operazione, se ha avuto bisogno di analisi e di valutazioni, è
ovvio che ha, al suo interno, qualche criticità! Occorre trovare
quindi la strada ed essere d'accordo. Oggi, da questo punto di
vista, abbiamo valutazione tecnica e valutazione giuridica in mano
a Finaosta, la quale ci trasmetterà i dati, ma noi abbiamo già
iniziato a calendarizzare degli incontri con la proprietà per
proseguire.
Dice bene il Consigliere Curtaz: a fianco ci deve essere un
ragionamento che porta alla chiusura del contenzioso; non è
pensabile condurre una trattativa e trovare un accordo per la
cessione di beni e, dall'altra, non chiudere un contenzioso
valutato in vecchie lire, forse 200 miliardi! Da quel punto di
vista elementi che hanno il carattere di novità non ci sono; già
questa Assemblea, piuttosto che il Governo regionale passato, aveva
dato delle indicazioni su qual era la strada: quella di una
chiusura con la proposta di transazione sui 3,5 milioni di euro. Se
il contesto non è modificato, bisogna riprendere in mano il
dossier, ma ritengo che da quel punto di vista non vi siano
elementi nuovi che portano a modifiche.
È chiaro che questa è l'idea dell'Amministrazione; bisogna
vedere se la controparte è rimasta nelle posizioni di un anno fa,
ma abbiamo gli elementi che ci permettono di sederci attorno al
tavolo con l'attuale proprietà per immaginare un percorso che porti
a una cessione. Abbiamo delle valutazioni giuridiche che mettono in
evidenza alcune criticità, quindi occorre trovare un percorso che
le eviti; abbiamo le vecchie valutazioni dal punto di vista
giuridico sul contenzioso che, salvo idea contraria della
controparte, rimangono attuali: su questa cosa l'intenzione del
Governo è di dare attuazione a quanto previsto nella legge
istitutiva della "Casinò S.p.a.", di costituire la società
immobiliare per farla entrare subito in attività con questo tipo di
operazione.
Attualmente il Governo regionale sta facendo, con i propri
uffici, delle valutazioni per costituire la società immobiliare in
modo tale che la trattativa, qualora trovi la controparte
disponibile alla chiusura a determinate condizioni, possa subito
concludersi. Aggiungo che abbiamo la necessità di avere delle
risposte da parte del nuovo Consiglio di amministrazione della
"Casinò S.p.a.", perché se facciamo questo tipo di investimento,
dobbiamo avere un piano aziendale e delle risposte che, in qualche
modo, confortino l'Amministrazione regionale nell'effettuazione di
un investimento così importante, perché stiamo parlando di
acquisizioni strategiche per un'azienda. Dobbiamo quindi avere lo
"stato di salute" dell'azienda e delle previsioni
economico-finanziarie. Siamo nella condizione di sollecitare -
direi "con vigore" - l'attuale Consiglio di amministrazione,
affinché presenti, nel più breve tempo possibile, un piano
aziendale e faccia delle valutazioni anche sull'organizzazione
aziendale, se l'attuale organizzazione risponde o meno alle
esigenze e se vi sono le condizioni.
Questo è quanto stiamo facendo in tempi più che ragionevoli,
senza tentennamenti e soprattutto con una coerenza fra espressioni
di volontà ed atti.
Presidente - La parola al Consigliere Curtaz.
Curtaz (Arc-VA) - Sono solo parzialmente soddisfatto della
risposta dell'Assessore e citerò le parti in cui sono soddisfatto e
quelle in cui, invece, ritengo la sua risposta ancora vaga. Ritengo
di capire, perché ogni tanto ci si parla anche in "politichese",
comunque…
(interruzione dell'Assessore Marguerettaz, fuori
microfono)
… no, Lei lo sapeva già, non ha
bisogno di imparare… Nel momento in cui
mi dice che si sta già operando, che si sta costituendo una società
per l'eventuale acquisizione, mi sembra di capire che la Regione
vuole acquistare: questo non viene mai detto, ma possiamo capire
che la Regione vuole acquisire.
C'è il problema del piano aziendale - lo avevo già detto l'altra
volta -, sono due cose che devono andare di pari passo, altrimenti
è il gatto che si morde la coda! Condivido la risposta
dell'Assessore sul fatto che il Consiglio di amministrazione debba
fare il suo lavoro, deve dire se nel suo progetto futuro di casinò
c'è posto per i beni dell'accerchiamento oppure no, se non c'è
posto, non si compra; diversamente, si compra e bisogna dire chi
compra, chi paga e quanto costa l'investimento complessivo, perché
una volta comprati i beni aziendali vi saranno ulteriori
investimenti da fare per rimodernarli, quindi andremo a delle cifre
che saranno al di là di quelle citate dall'Assessore, pure molto
consistenti, sull'ordine dei 70 milioni di euro. Per quanto
riguarda questi punti le risposte sono state abbastanza
interpretabili.
Mi lascia perplesso il fatto che l'Assessore è stato - non so se
volontariamente o meno - molto vago sulla problematica del "rischio
giuridico"; ha detto che questo elaborato lo conosce per vie brevi,
ma non ha ancora potuto esaminarlo compiutamente. È vero che
stamani abbiamo parlato dei "ritardi delle poste", quindi capisco
che, partendo da Finaosta per arrivare all'Assessorato, per uno
studio di quel tipo forse nove giorni non sono sufficienti con le
"Poste" attuali! Tuttavia, essendo ormai noto l'utilizzo dei fax,
ritengo che la Giunta ne debba avere uno, così come poteva avere lo
studio; oggi poteva parlarne più diffusamente, perché scopo di
questa Assemblea è anche quello di porre delle questioni alle quali
venga data una risposta! Forse per voi è più opportuno leggerlo fra
qualche giorno sui giornali - mi suggerisce il Consigliere Frassy
-, ma io penso che da un punto di vista istituzionale sarebbe più
corretto che queste cose venissero dette qui!
A quest'aula non è ancora sufficientemente chiaro il tema del
"rischio giuridico", che è uno dei temi centrali di tutta questa
vicenda, come l'Assessore ha riconosciuto; vorrà dire che, quando
la Giunta avrà avuto tempo di ricevere tale studio, di analizzarlo
e di renderne edotti i consiglieri, faremo altre iniziative per
saperne di più.
Allo stato, il nostro giudizio su detta problematica è sospeso,
perché ogni volta manca un elemento o due. L'altra volta abbiamo
appreso l'elemento della stima; questa volta abbiamo sentito che
l'attuale Governo regionale, in ordine al contenzioso, tiene ferma
la proposta dei 3,5 milioni di cui si era già parlato negli anni
scorsi, quindi l'elemento del "rischio giuridico" rimane vago,
perché l'Assessore ha detto che, rispetto alla situazione
precedente, vi era un miglioramento, ma non ci ha potuto dire che
questa operazione può avvenire senza alcun "rischio giuridico"!
Sarebbe interessante capire cosa dice, a questo proposito, la
società!
Tanto per capirci, cos'è questo "rischio giuridico"? È il
rischio che ad un certo punto l'Amministrazione acquisisca dei
beni, soprattutto di carattere aziendale, sottoponibili a procedura
concorsuale, quindi il rischio cadere in revocatorie, in
provvedimenti che vanificherebbero l'acquisto.
Su questo tema garantiamo il nostro interessamento, perché ci
sembra piuttosto rilevante anche per le casse pubbliche; quindi
faremo ulteriori iniziative per conoscere lo stato della
vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK