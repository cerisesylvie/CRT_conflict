Consiglio Regionale della Valle d'Aosta - Oggetto del Consiglio n. 444 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
TURISMO E INDUSTRIA ALBERGHIERA
Precedente
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 444 del 20 febbraio 2019 - Resoconto
OGGETTO N. 444/XV - Reiezione di mozione: "Presentazione alla
competente Commissione consiliare di una relazione interassessorile
sulle prospettive del turismo nell'area interna della Bassa
Valle".
Rini (Presidente)
- Punto 40 all'ordine del giorno. La
parola alla collega Minelli per l'illustrazione.
Minelli (RC-AC)
- La mozione che proponiamo muove
direttamente da una notizia che abbiamo appreso dagli organi di
informazione, secondo la quale la Giunta regionale avrebbe chiesto
alla società Monterosa Ski di predisporre un documento che valuti
gli aspetti positivi e gli aspetti negativi di un eventuale
collegamento tra i comprensori sciistici del Monterosa Ski e di
Cervinia. Noi crediamo che una scelta di questa portata e così
importante non può essere separata da un approfondimento molto
ampio su quello che è il turismo in generale in Valle d'Aosta,
nella nostra Regione e, in modo specifico, nell'area della Bassa
Valle. Lo sappiamo, esistono delle necessità di diversificazione,
di qualificazione dell'offerta, che devono tenere conto anche dei
cambiamenti in corso ad ogni livello, sia per quello che riguarda
la domanda del turismo da parte di chi fruisce della Valle d'Aosta
che degli impatti climatici. Consideriamo che l'insieme delle
tematiche coinvolte in una ipotesi di collegamento funiviario della
testata della Valle d'Ayas, che sono implicazioni in campo
ambientale, turistico, paesaggistico e culturale, non possano
essere affidate in uno studio semplicemente ad una società che è
una società impiantistica. Noi crediamo che sia abbastanza fuori
luogo limitarsi a questo e che, invece, dovrebbe essere costituito
uno specifico gruppo di lavoro, perché la visione della società,
che è uno dei soggetti che opera nella zona, è una visione
prettamente impiantistica. Occorre fare di più, perché si rischia
in questo modo di perdere la complessità e la portata delle
decisioni da assumere. Noi pensiamo che ci sia la necessità di fare
un inquadramento più ampio, per esempio per quello che è il turismo
dello sci, un settore sicuramente importante ma non certo in
ascesa, per tanti motivi.
Ci vuole una visione complessiva di offerta turistica, che
manca, e che ha bisogno di fare leva sulle risorse durature e
autentiche del territorio. Lo abbiamo detto tante volte: bisogna
diversificare l'offerta. Ad esempio bisogna rivolgere l'attenzione
verso categorie di cittadini, anche verso bambini e ragazzi che
saranno gli adulti di domani. E poi, secondo noi, è necessario
pensare ad un'offerta che sia spalmata sull'intero anno solare,
quindi non soltanto pensata in particolar modo per lo sci. È vero
che gli impianti si utilizzano in tutte le stagioni, ma sappiamo
che è soprattutto per la pratica dello sci che vengono utilizzati
maggiormente. Crediamo anche che bisogna pensare ad un'offerta non
soltanto destinata ad alcune località privilegiate, ma anche ad
altre. Nello specifico, le proposte di studi avanzate finora non
hanno mai pensato ad altro che agli impianti di risalita. Faccio
presente che a Natale, nelle festività natalizie a Champoluc circa
i due terzi dei turisti presenti non erano sciatori. Il Vallone di
Cime Bianche, che sarebbe interessato da questo intervento, ha
ricchezze tali che devono essere valorizzate proprio per completare
un'offerta turistica che soddisfi quella domanda che oggi c'è di
natura e di cultura. Investire in un'impresa, che a nostro avviso è
anche piuttosto rischiosa e che attualmente, per i costi che
sarebbero previsti, potrebbe quasi avere semplicemente la valenza
di fare immagine, non è quello che noi riteniamo importante fare.
Bisogna pensare ad altre soluzioni che salvaguardino questo
vallone.
Una proposta che ci viene da fare, oltre a quello che chiediamo
nell'impegnativa, è di predisporre una relazione interassessorile,
perché come dicevo in precedenza questo è un tema che interessa
davvero vari ambiti della promozione turistica della Valle d'Aosta;
quindi una relazione interassessorile che abbia al suo interno un
focus
specifico sulle valli valdostane del Monte Rosa, che
sarebbero ovviamente quelle più interessate dall'intervento, ma, al
contempo, inserire anche questa riflessione sullo sviluppo generale
della situazione turistica della Bassa Valle.
L'altra cosa che chiediamo, nel momento in cui lo studio viene
presentato alla Commissione, è che vengano coinvolti anche i
portatori di interessi. Siamo convinti ancora una volta che quando
si devono prendere delle decisioni che interessano lo sviluppo di
una zona della nostra regione sia più che mai importante sentire
tutte le persone in qualche modo interessate, quindi sicuramente le
società degli impianti di risalita, sicuramente gli operatori
economici e commerciali, sicuramente i cittadini stessi. Questo
anche nell'ottica di evitare di prendere decisioni che tengano in
considerazione soltanto una parte di tali soggetti. L'idea - se
così è - di affidare uno studio soltanto alla società Monterosa Ski
per valutare i pro e i contro, a noi sembra riduttivo, anche non
corretto. Non ho sottolineato in maniera precisa gli aspetti legati
al Vallone di Cime Bianche, anche perché lascio la parola al
collega Bertin che completa l'illustrazione della mozione.
Presidente
- La parola al collega Bertin.
Bertin (RC-AC)
- Sarò estremamente breve, anche perché la
mozione è stata bene illustrata e non c'è bisogno di aggiungere
molto. Nel caso specifico delle Cime Bianche andiamo ad intervenire
in un vallone che finora non è stato toccato da impianti di
risalita e che tra l'altro permetterebbe soltanto un trasferimento
degli sciatori con costi elevati, come verificatosi in altre
occasioni, con ricadute generali di questo intervento piuttosto
aleatorie. Invece in quel caso un utilizzo differente di quel
vallone potrebbe essere una ricchezza da sfruttare in prospettiva
diversa, di lungo periodo, rispondendo ad una necessità di
diversificazione del turismo. Mi fermo qui, tanto poi ci sarà
occasione anche nel dibattito di specificare meglio la
questione.
Presidente
- Apriamo la discussione generale. Vi sono
richieste di intervento in discussione generale? Ha chiesto la
parola il collega Restano.
Restano (GM)
- Sicuramente la mozione presentata dai
colleghi è di forte impatto, di grande interesse per la comunità e
mi permetto di sottolineare che non lo è solo per la Comunità del
Monte Rosa. Sempre più frequentemente si parla di turismo in
quest'Aula, di un turismo dal marchio Valle d'Aosta. Si parla di
"marchio ombrello", si parla di fare un unico
Office du
tourisme
e di un'immagine unica. Questo perché quello che noi
possiamo offrire come territorio è figlio di scelte fatte in
passato, quindi abbiamo vallate che si distinguono per certe
caratteristiche prettamente ambientali - ad esempio la Valle del
Gran San Bernardo e la Valpelline - e altre dove si sono fatti
degli investimenti e quindi si sono caratterizzate per l'offerta
più vicina a quello che è un prodotto sciistico soprattutto legato
agli impianti e allo sci alpino. Mi viene da dire che la vocazione
del Monte Rosa, non solo per quello che è stato costruito lì, ma
per quelli che sono i collegamenti intervallivi che ci portano a
raggiungere anche altre località valdostane e straniere o di altre
regioni, è fortemente indirizzata verso lo sci alpino. Quello che
sta accadendo a livello climatico negli ultimi anni ci porta anche
a valutare la necessità di ampliare quei
domaine skiable
che
raggiungono certe quote. Ne abbiamo già parlato altre volte. Tutto
ciò ovviamente salvaguardando l'ambiente.
Oggigiorno abbiamo tutti una spiccata sensibilità ambientale, e
non solo, non è come una volta dove solo determinati partiti erano
portatori di certe sensibilità. Oggi credo che tutti, all'interno
di quest'Aula, siamo molto sensibili all'argomento della
salvaguardia ambientale. Dall'altra parte ci rendiamo conto che non
possiamo più fare turismo senza fare certe scelte, forse anche
coraggiose, che interessano l'intera valle. Non possiamo più
vendere solo la vallata del Monte Rosa, ma dobbiamo vendere
l'intera Valle d'Aosta e lo dobbiamo fare - ne abbiamo parlato
anche oggi - offrendo dei servizi diversi a seconda delle vallate.
La vallata del Monte Rosa ha un potenziale che, giustamente come ha
detto la collega, va esplorato, va valutato, ma deve essere oggetto
di un progetto di fattibilità - mi sembra che ora si chiami così -
che deve essere affidato a qualcuno.
Non ho conferma di quanto lei ha detto, però il soggetto
migliore, maggiormente interessato e maggiormente coinvolto, non
può che essere la Società delle Funivie. Credo che quanto da lei
detto prima sia corretto, però sia anche giusto affidare a questa
società uno studio di fattibilità, una valutazione, uno studio
preliminare da produrre poi ai portatori di interesse, non solo a
tutta la popolazione, ma direi all'intera Valle d'Aosta, perché non
possiamo vendere solamente Skyway, non possiamo vendere
separatamente la Monterosa, ma dobbiamo tenere in considerazione
tutti questi fattori e fare uno studio globale, tutti insieme. Ora
non voglio entrare nel merito ed esprimere giudizi o valutazioni
circa i collegamenti intervallivi. Mi permetto di sensibilizzare
l'Aula su uno stato che direi di necessità. Da qualche parte
bisogna partire. Non mi sembrerebbe corretto partire con la quinta
marcia inserita, bisogna partire in prima, avviare gli studi, fare
le dovute valutazioni, sottoporle - come giustamente ha detto lei -
a tutte le Commissioni consiliari, ma soprattutto a tutti gli
esperti del caso. E così, passo a passo, si può arrivare a prendere
una decisione che sicuramente è importante, che deve valutare tutti
gli aspetti ambientali e anche le esigenze di un'intera comunità,
che è quella valdostana, non solo quella del Monte Rosa.
Altrimenti, non facessimo così, ci si sente valdostani per prendere
16 milioni per costruire una Funivia del Crest, ma non lo si è più
quando le scelte servono anche a coinvolgere magari la valle a
fianco che non ha impianti, non ha alberghi, però sente l'esigenza
e la necessità, per sviluppare una piccola parte di turismo, di
avere un coinvolgimento anche di un'altra vallata in cui investire
di più e dove potenzialmente si può fare di più.
Gli impianti, come lei ha ben detto, servono anche nel periodo
estivo, ma servono pure per far collaborare una vallata interna con
l'altra, venendo da una vallata, dal punto di vista ambientale
molto, ma molto importante. D'altra parte, quando i turisti salgono
dalla Valpelline e ti dicono: "Tutto è rimasto come 35 anni fa",
vuol dire che non siamo stati capaci a sviluppare molte cose, vuol
dire che siamo rimasti indietro; infatti gli investimenti, non
degli impianti, ma altri generi di investimenti e altro genere di
turismo, non vanno avanti. Tutti se ne vanno da questa vallata,
chissà perché! Non siamo stati in grado di fare nessun tipo di
discorso, forse anche perché non abbiamo le giuste collaborazioni
con le vallate più importanti dove si ha la potenzialità di
investire, dove vale ancora la pena fare certi tipi di
investimenti. Io credo che è questa la valutazione che deve essere
fatta.
Se noi vogliamo far crescere la Valle d'Aosta, è possibile fare
un investimento importante in una vallata e collegarla
strategicamente con tutte le altre vallate vicine? Cosa possiamo
fare parallelamente nelle altre vallate? È il progetto Valle
d'Aosta che dobbiamo approvare, non il progetto Monte Rosa, il
progetto Pila, il progetto Cogne o il progetto Courmayeur, e la
discussione all'interno delle Commissioni dovrebbe svilupparsi in
tal senso. Credo che le varie maggioranze che si sono susseguite
nel tempo, anche quelle di molti anni fa, abbiano cercato di andare
in questo senso. Io ho fatto parte di alcune maggioranze, visto che
ne sono cambiate parecchie ultimamente, ma tutti abbiamo cercato di
indirizzare gli sforzi in quella direzione. Piano piano ci stiamo
arrivando. Forse si può fare in maniera diversa, si poteva fare
meglio, si poteva fare più rapidamente, si poteva anche fare
peggio, però mi sembra che il giusto indirizzo sia stato dato. Mi
permetto ancora di evidenziare che i nostri sforzi a livello
politico devono, prima ancora di analizzare un singolo progetto,
una singola vallata, andare verso uno studio generale della Valle
d'Aosta. Dobbiamo capire dove andare. Forse la strada giusta è
stata presa, cerchiamo di andare insieme in questa direzione.
Presidente
- Ci sono altre richieste di intervento?
Possiamo chiudere la discussione generale? Vi invito solo a
prenotarvi. Collega Minelli, interviene in discussione generale o
in replica? In discussione generale. Prego.
Minelli (RC-AC)
- Credo che il collega Restano non abbia
ascoltato la prima parte della mia esposizione, perché ho proprio
detto che una scelta di tale portata non può essere disgiunta da un
approfondimento sul futuro del turismo in Valle d'Aosta. Questo ho
detto in apertura, proprio perché credo che un intervento grande,
importante e oneroso come quello che potrebbe essere messo in
cantiere, richieda davvero una riflessione che coinvolga tutti gli
attori e che sia nell'ottica di uno sviluppo generale della Valle
d'Aosta.
Quando si parla di diversificazione e si dice che le valli del
Monte Rosa abbiano una vocazione in senso semplicemente legato allo
sviluppo dello sci, io credo che questo sia un pochino riduttivo o
comunque questa è la visione che ne è stata fatta in passato e si è
intervenuti in tal modo, ma non è che perché ci sono realtà già
pregresse che si debba continuare in questo senso. Io ricordo che
in queste valli ci sono tantissime possibilità di sviluppo di
turismo diversificato. Per fare degli esempi penso al Canton des
Allemands, ai villaggi Walser, penso al
trekking
storico del
Tour du Mont Rose. Io ho semplicemente detto - e lo specifico
meglio - che lo studio deve essere a mio avviso interassessorile,
perché è importantissimo quello che questo vallone ha da offrire,
così come altri valloni e valli della nostra regione. Dicevo
inoltre che all'interno di questo studio mi piacerebbe chiedere che
ci fosse un
focus
specifico sulle valli del Monte Rosa, ma
certamente questa è un'opera talmente importante e talmente grande
che deve essere inserita in un discorso riguardante l'intero
sviluppo turistico della Valle d'Aosta.
Sulla diversificazione lei ha citato anche i cambiamenti
climatici, il fatto che andiamo incontro ad una situazione in cui
molto probabilmente ci sarà un innevamento inferiore rispetto a
quello degli anni passati. È possibile, ci dicono questo le recenti
ricerche. Io credo che anche tale aspetto non può non essere preso
in considerazione. Di conseguenza è vero che da qualche parte
bisogna partire, che gli studi devono essere fatti, ma quello che
noi chiediamo è esattamente questo: vista l'importanza dell'opera,
non ci sembra corretto affidare uno studio sui pro e i contro -
perché questo abbiamo letto dagli organi di informazione - soltanto
ad una società, che ha sicuramente un ruolo importante, un
interesse, una competenza per quello che è legato alla sua stessa
funzione, ma non è assolutamente sufficiente, non per le valli del
Monte Rosa, bensì in generale per un intervento che andrà ad
incidere profondamente sull'offerta turistica dell'intera Valle
d'Aosta.
Sono d'accordo quando si dice che bisogna promuovere tutta la
valle, quindi non soltanto una zona o all'altra, la Skyway
piuttosto che il Monterosa Ski e il comprensorio sciistico, ma in
quest'ottica è davvero necessario che lo studio sia più
approfondito e non venga soltanto da una parte. Se poi pensiamo di
fare lo studio del Monterosa Ski, lo studio della Cervino e lo
studio di qualcos'altro, allora facciamo una proliferazione. Io
dico che deve essere fatta un'azione che preveda l'intervento
congiunto di più Assessorati, proprio perché ci siamo detti che uno
degli obiettivi che abbiamo è quello di fare una promozione a tutto
tondo della nostra regione. Credo che abbia veramente senso quello
che proponiamo come, ovviamente, riferire poi anche in Commissione
e sentire i portatori di interesse. Questo è però un secondo passo,
il primo è un impegno di vari Assessorati che sono coinvolti a
tutti gli effetti per un intervento di questa portata.
Presidente
- La parola al collega Aggravi.
Aggravi (LEGA VDA)
- Ho voluto intervenire, perché
capisco la correzione in corso d'opera, però mi trovo d'accordo con
il collega Restano e porto anche quella che era stata l'attitudine
avuta nel momento in cui eravamo al governo; ci abbiamo sempre
creduto, lo abbiamo riportato nel DEFR, e siamo anche contenti che
poi nel DEFR approvato quella formulazione sia effettivamente
rimasta. Crediamo che lo sviluppo degli impianti sciistici, al di
là del loro utilizzo invernale, abbiano delle grandi potenzialità e
soprattutto il mercato - se guardiamo a livello non soltanto delle
Alpi, ma anche internazionale - necessita di realtà molto più
complesse che vadano ad interessare, favorire e stuzzicare tutti i
settori della clientela. Crediamo quindi fortemente nel
potenziamento degli impianti a fune. Sicuramente da alcune premesse
comprendiamo la preoccupazione dal lato ambientale - giustamente
sottolineata prima dal collega - perché spesso e volentieri questi
collegamenti, questi impianti hanno dei lavori di natura
significativa sul territorio, spesso anche invasiva, ma si riescono
comunque a fare, come si è dimostrato in alcuni casi (penso a
Skyway). Ritengo che le due cose possano essere contemperate.
Credo al contempo - e, ripeto, riporto sempre l'idea avuta nel
momento in cui si era al governo - di andare a fare una valutazione
complessiva di tutto il sistema Valle d'Aosta e di tutti gli
impianti che ci sono, sia per ricollegarsi, se vogliamo...
parlavamo dei piccoli impianti, ma in realtà vale per gli stessi
motivi comprendere le potenzialità di tutto il sistema degli
impianti a fune, della loro redditività e soprattutto che gli
investimenti rientrino perché, lo abbiamo detto, è necessario che
queste società raggiungano equilibri economici finanziari nei tempi
adeguati, poiché i tempi purtroppo degli enti pubblici, grazie a
Dio, sono finiti. È ovvio quindi che tali investimenti debbano
essere valutati singolarmente ma, per forza di cose, anche nel loro
complesso.
Leggendo l'impegnativa crediamo pertanto che debba essere fatta
una valutazione complessiva del sistema degli impianti sciistici e
poi, sicuramente, ogni investimento deve essere valutato a sé, ma
credo che questa mozione abbia oggi un altro obiettivo e non
coincida con le necessità effettive che devono essere utilizzate
per scegliere effettivamente dove andare ad investire e dove andare
a spingere.
Presidente
- La parola al collega Rollandin.
Rollandin (UV)
- Je crois que la motion présentée a deux
volets: dans les prémisses il y a toute une série de rappels sur ce
qui est en train de se passer dans la Monterosa, la liaison entre
les différentes vallées de la Monterosa; la deuxième partie "
il
Consiglio impegna...
" est pour voir ce qui peut être fait
"
nell'area interna Bassa Valle con focus...
" et cetera. Bien
qu'on parle toujours de tourisme, je crois qu'il s'agit de deux
aspects différents. Le développement de la partie interne de la
Basse Vallée fait partie d'un projet spécifique sur lequel on
travaille depuis longtemps, des financements ont été déjà présentés
pour développer cette partie, tandis que le discours qu'on va
faire, celui du problème dans la zone de l'Haute Vallée du Mont
Rose, la fameuse question de la liaison qui passe à travers
Le
Cime Bianche
, est un peu différent. Depuis des années sur ce
thème ont été faits des investissements de la part de la Région, de
la part des Communes, pour faire des études spécifiques afin
d'envisager la possibilité, tout en respectant l'environnement, de
faire une liaison qui - d'après ce qu'on nous dit - porterait à une
situation unique dans son genre, ce serait la plus haute du monde,
et donc il y aurait sans doute des atouts à jouer du point de vue
touristique.
Ora io non entro nel merito di una serie di valutazioni che -
lei le sa quanto me - sono state fatte a livello di Comuni, di
valli, con i turisti, senza i turisti, con i residenti, attraverso
tutta una serie di consultazioni fatte a più riprese per capire che
cosa significava sviluppare questo tipo di rapporto rispetto al non
farlo. Sicuramente è delicato e quindi il discorso del Vallone
delle Cime Bianche è un tema importante, da non sottovalutare, però
il problema di riuscire a creare questa premessa unica di avere
quindi questo sviluppo eccezionale potrebbe... per carità, con gli
approfondimenti necessari come stanno facendo, perché si sta
completando questo aspetto... e quindi personalmente io credo che
l'investimento potrebbe essere fatto senza andare contro la
garanzia di mantenere le Cime Bianche come sono, passare durante
l'inverno e scendere dalle Cime Bianche non vuol dire deturpare
necessariamente l'ambiente, il discorso...
(intervento di un Consigliere, fuori microfono)
...e vabbè, se allora su tutto quello che facciamo, se ogni
volta che mettiamo un pilone per gli impianti di risalita abbiamo
questo concetto, rimaniamo ad Aosta nel piazzale della Pila e ci
fermiamo lì, facciamo merenda lì. Se però dobbiamo fare degli
investimenti - come sono stati fatti - credo che occorra tutta
l'attenzione necessaria alle zone interessate, tenendo conto che il
tutto deve essere sicuramente compatibile con uno studio che,
ripeto, è stato fatto non da gente di secondo livello, ma da gente
che se ne intende di questi rapporti. Voglio solo dire che se non
si fosse fatto uno sforzo tra la Valle del Cervino e la parte
Svizzera per avere questi collocamenti non so cosa sarebbe questa
zona, chi ci andrebbe? Eppure vedo che il mondo questa zona la
conosce, proprio perché ci sono questi collegamenti. Io credo che
su questo non ci siano dubbi e non penso che si sia alterato o
deturpato più di tanto l'ambiente. Poi mi pare che lo sviluppo che
stiamo vedendo in queste zone e finalizzato agli impianti di
risalita invernali ha dato spazio e sfogo anche al turismo estivo,
perché anche durante l'estate queste strutture sono utilizzate,
ormai è un aspetto che si verifica in tutte le valli. C'è un
collegamento che io ritengo ormai valido, è documentato anche sotto
il profilo del rispetto dell'ambiente. Personalmente penso che
questo aspetto francamente sia superato, perché rispetta, se non ho
capito male, l'interesse della Bassa Valle di sviluppare la zona
delle valli, ed è quello che si sta già facendo. Ci sono progetti
che vanno nella direzione di fare
trail
, di fare
trekking
, tutto quanto è necessario per sviluppare queste
zone con dei punti-tappa, lei lo sa meglio di me. Credo quindi che
questo non sia in contrasto con l'altro studio e l'altra parte, che
sicuramente è più delicata, perché più ci alziamo di quota e più
diventa delicato lo studio nel suo insieme. Le Cime Bianche ad oggi
non hanno avuto nessuna interferenza con lo sviluppo, perché sono
rimaste tali e quali, e nelle altre valli laterali ci sono state
delle infrastrutturazioni che hanno portato ad avere i risultati
che noi conosciamo sotto il profilo turistico invernale ed
estivo.
Ora io ritengo che ci sia la possibilità di far convivere le due
cose, fare in modo che ci sia uno sviluppo come tutti noi vogliamo,
senza andare ad incidere negativamente sulle caratteristiche delle
nostre valli. La Valle d'Ayas e la Valle di Gressoney sono
conosciute perché ci sono queste infrastrutturazioni, sennò chi le
conoscerebbe? Questo è un valore aggiunto e tutti credo che abbiano
la possibilità e la capacità di apprezzare la nostra storia,
l'equilibrio che da tempo noi abbiamo conservato, perché anche qui
abbiamo investito questa valorizzazione, e quindi diventa un valore
aggiunto per gli investimenti del futuro.
Presidente
- La parola al collega Vesan.
Vesan (M5S)
- Approfitto per anticipare la dichiarazione
di voto su questa mozione ed esprimo il voto favorevole da parte
del nostro Movimento, perché è l'occasione di vedere lo sviluppo
sostanzialmente turistico della Bassa Valle in un modo un po'
diverso da quello che è stato seguito in tutti questi anni e che
continuiamo tristemente a voler portare avanti, sia con la
precedente maggioranza che con l'attuale.
Tutti hanno accennato al cambiamento climatico, ma non è che se
le altre località più basse smettono di avere la neve poi i turisti
vengono tutti da noi e quindi avremo quei 10-15 anni di gloria
rispetto a tutti gli altri. Il problema del cambiamento climatico
comporta, una volta trascorsi questi 15 anni, che non avremo più la
possibilità di far sciare nessuno, neanche nei nostri impianti sul
ghiacciaio. Io sono appassionato di sci e di sci alpinismo e
conosco molto bene le vallate del Monte Rosa. Chi di voi c'è stato
e ha fatto per una volta la discesa da Indren sul Canalino
dell'Aquila ha avuto l'occasione di vedere quei bellissimi
skilift
sul ghiacciaio - che ormai non ci sono più, perché
li hanno smantellati - posizionati 20-30 metri sopra il livello del
ghiacciaio di una volta. Il ghiacciaio sul Monte Rosa sta sparendo.
Non è facendo degli impianti un po' più in alto che potremo
permetterci di sciare per sempre; anzi, tristemente, probabilmente,
continuando ad in investire soldi su questi impianti non riusciremo
mai nemmeno ad avere il ritorno economico dell'investimento.
Perché? Perché la Bassa Valle può essere inserita sicuramente in
una visione d'insieme. Che lo sviluppo turistico della Valle
d'Aosta sia inquadrato in un
unicum
è giusto ed è
importante, però in una situazione diversa dal punto di vista dello
sviluppo rispetto ad altre località della Valle d'Aosta.
Purtroppo sulla Bassa Valle si è investito tantissimo anche da
parte di questa Amministrazione per uno sviluppo, se vogliamo, di
tipo industriale. Anche oggi abbiamo tristemente dovuto discutere
dell'ennesimo fallimento di questi nostri tentativi. Posso
ricordare Balzano e Veralco a Verrès o addirittura la vecchia
Brambilla, che abbiamo riconvertito fortunatamente e molto bene in
un polo scolastico. La stessa situazione è quella dell'Ilssa Viola
di Pont-Saint-Martin e di tantissime imprese che man mano abbiamo
insediato all'interno di queste strutture e che non hanno portato
lo sviluppo sperato. Non cito Châtillon perché per me non è in
Bassa Valle, ma se vogliamo allargarci ce n'è dappertutto
purtroppo. Parliamo invece dello sviluppo della Bassa Valle.
Decidiamo che l'investimento sull'industria non funziona e
spingiamo sul turismo, che è la nostra vera risorsa. Ormai lo
sappiamo: l'oro della Valle d'Aosta sono i turisti che vengono a
visitarla. Però la nostra capacità di visione resta comunque
piuttosto limitata, perché diciamo: "Perché i turisti vengono in
Valle d'Aosta?", "Ci vengono a sciare" e allora... "Dove vanno a
sciare?" - nessuno va ad Antagnod, quasi quasi lo smantelliamo
quello di Antagnod - "Dov'è che vanno a sciare? Vanno a sciare alla
Monterosa Ski e alla Cervino, vanno a sciare a Pila, a La Thuile e
a Courmayeur". E quindi? Quindi investiamo su queste località,
anzi, colleghiamole, ampliamole, facciamole diventare più grandi e
più importanti. Noi abbiamo già un afflusso turistico su queste
località enorme. Il fatto di ampliare le frequenze nelle testate
delle Valli del Lys, dell'Evançon e anche della Valle del Cervino
con la frequentazione dei turisti durante la stagione invernale,
che, ricordo, comunque sarà sempre più corta... ecco, il fatto di
affollare di turismo tutti questi non porterà probabilmente nessun
tipo di sviluppo turistico alle restanti località, che potranno
magari godere dell'indotto del distributore di benzina delle auto
che salgono lungo le vallate.
La proposta dei miei colleghi credo voglia far inserire l'idea
di sviluppo della Bassa Valle e l'idea di conversione degli
investimenti da parte dell'Amministrazione regionale su questo
territorio verso qualcosa di innovativo, verso lo sviluppo delle
attrattive turistiche in tutte le località che ci sono e che
possono essere valorizzate. Faccio un esempio qualunque: il
fondovalle valdostano è pieno di castelli; gli unici due castelli
lungo le vallate di cui io abbia memoria sono quello di Graines e
quello della Regina Margherita a Gressoney. Pertanto queste vallate
possono essere inserite in un percorso di visita di tipo culturale
e storico. Andiamo a guardare quali sono i numeri dei visitatori
dei castelli, andiamo a guardare quali sono i nostri investimenti
sullo sviluppo di queste visite! In Valle d'Aosta, se non ci fosse
il Castello di Fénis, probabilmente non avremmo quasi nessun
visitatore nei nostri castelli...
(intervento di un Consigliere, fuori microfono)
... la prossima volta discuteremo esattamente sul numero della
presenza dei castelli, potrebbe essere veramente un discorso
particolarmente interessante.
Secondo la nostra visione l'investimento di milioni di euro per
un collegamento tra gli impianti di Cervinia e gli impianti di Ayas
non porterà che uno sviluppo parziale, e comunque rigorosamente
localizzato dove lo sviluppo turistico già esiste, con pochissimo
benessere per le altre località. Sulla scorta di questo, l'idea di
allargare lo studio del progetto dello sviluppo turistico delle
vallate della Bassa Valle in modo più ampio, che ricomprenda tutta
l'area interna della Bassa Valle e non solo limitato allo sviluppo
delle stazioni sciistiche esistenti... peraltro proprio quelle
esistenti sono già sufficientemente sfruttate e con una redditività
economica già esistente. Abbiamo ricordato proprio in quest'Aula e
recentemente nelle Commissioni come la Monterosa Ski, finalmente,
nonostante la zavorra delle piccole stazioni sciistiche, sia
riuscita a fare due annualità in attivo. Pertanto, secondo noi, le
poche risorse disponibili per questa Amministrazione dovrebbero
essere forse indirizzate in modo più diffuso e più puntuale tra
tutte le località, soprattutto con una visione del futuro un po'
più a lungo termine. Rischiamo veramente di costruire un impianto
che, con i tempi di realizzazione, finirà per non avere quasi
nessun tipo di futuro.
Presidente
- La parola al collega Bertin.
Bertin (RC-AC)
- Soltanto per alcuni chiarimenti, anche
in relazione alla discussione che si è sviluppata. Trovo un po' di
contraddizioni. Da una parte giustamente si sottolinea il fatto che
investimenti di questo genere debbano essere guardati in un'ottica
generale valdostana, però contemporaneamente si dice: "No, ma non
si può mettere insieme l'Alta Valle del paese del Monte Rosa con la
parte in basso, come ci evidenziava il Consigliere Rollandin,
perché sono due cose profondamente diverse". Mi pare assolutamente
contraddittorio. Bisogna avere una visione globale dell'offerta
turistica e dello sviluppo in generale che si vuole dare e, da
questo punto di vista, non sto a riprendere quanto ha detto in
precedenza il collega Vesan sul mondo che ci aspetta e sul quale
dobbiamo tenere conto innanzitutto per quel che riguarda i
cambiamenti climatici, che non possono essere soltanto oggetto di
qualche conferenza nella quale tutti ci dichiariamo sensibili al
problema e, finita la conferenza, continuiamo con modelli di
sviluppo che non fanno altro che aggravare la situazione esistente.
Teniamo inoltre presente che proprio quei cambiamenti climatici
aprono opportunità diverse per una regione come la nostra, che non
sono più legate essenzialmente agli impianti di risalita, ma anche
ad un altro tipo di sviluppo e ad una domanda turistica sempre più
diversificata.
Concordo sul fatto - come sottolineava in precedenza il
Consigliere Aggravi - che gli investimenti vanno valutati anche e
soprattutto in ragione dei ritorni che questi debbono portare.
Teniamo presente la situazione di impiantistica valdostana: al
momento le società di gestione hanno evidenziato che per il
mantenimento per gli
standard
attuali di qualità e di
sicurezza, soltanto per questo, per i prossimi 5 anni dovremmo
spendere 120 milioni di euro; è una cifra significativa, tra
l'altro anche difficilmente recuperabile. Perciò va fatto un
ragionamento attento sull'investimento che dobbiamo fare, a mio
avviso premiando l'esistente, senza andare a costruire nuovi
impianti se non in condizioni estremamente particolari, ma
rimanendo sull'esistente. Peraltro il collegamento dell'impianto
che si vorrebbe realizzare avrebbe come unico
atout
quello
di fornire un
domaine skiable
molto ampio. Se poi andiamo a
chiedere agli stessi sciatori: "Qual è l'impianto turistico
sciistico più grande d'Europa?", è una domanda alla quale nessuno
sa rispondere, perché ogni sito mette valutazioni diverse e, di per
sé, già questo dimostra che non è un fattore così rilevante dal
punto di vista della promozione, perché lo sappiamo tutti che le
valutazioni in merito alla scelta di una località o di un'altra
vengono fatte essenzialmente in ragione dei servizi che una
località fornisce, non dal chilometraggio di piste, che non porta
neanche un vantaggio a livello d'immagine. Abbiamo il Cervino e il
Monte Rosa, in fatto di immagine non è che abbiamo bisogno di
inventarci altri traini particolari. Teniamo sempre presente che
anche nel periodo estivo e le stesse settimane bianche ormai hanno
assunto un valore diverso e una parte consistente: quasi il 50
percento di coloro che passano una settimana in montagna nel
periodo cosiddetto "delle settimane bianche" in realtà non utilizza
impianti sciistici. Si impongono altre offerte, occorre una
differenziazione dell'offerta che riguardi tutta la famiglia, che è
molto capillare e diversa.
Pertanto l'idea di questa mozione è proprio quella di valutare
attentamente tutti gli aspetti e non soltanto quelli dal punto di
vista degli impianti. Occorre avere una visione globale su quello
che si vuole fare e non può essere fatto che in questo modo:
guardando tutto con una visione più ampia proiettata verso il
futuro. Le decisioni si possono prendere eventualmente in
seguito.
Presidente
- La parola al collega Lucianaz.
Lucianaz (LEGA VDA)
- Vedrò di essere un po' più rapido.
Due tagli, uno storico e uno imprenditoriale, se volete.
Voi sapete che Mons Cervinus, grazie alle ricerche di Anselme
Pession, deriva da "monte boscoso" o meglio "colle boscoso",
mons
in latino, quindi il colle boscoso non era altro che il
Teodulo, che all'epoca era boscoso, questa è l'era e i cicli
geologici che si susseguono. Io non ho grossi problemi sul futuro
della Valle d'Aosta, perché presto o tardi tra 10-20.000 anni ci
sarà una futura glaciazione che ritornerà a portare la Valle
d'Aosta all'identico stato in cui era 10.000 anni fa. Le ere quindi
si susseguono. Attualmente però dobbiamo vivere, dobbiamo vivere
come tante imprese valdostane e tanti valdostani vivono su questo
territorio. Ne conosco tanti a Valtournenche e ad Ayas - le due
zone citate ad esempio - che hanno tutto l'interesse di
salvaguardare il territorio, però vivono in armonia anche con la
tecnologia. È quindi bene utilizzare il territorio, facciamo gli
investimenti necessari senza deturpare la nostra amata
montagna.
A mio avviso - e questo è il mio secondo taglio - direi che
l'ente pubblico deve lasciare un po' più di spazio all'iniziativa
privata. Non c'era la Regione Valle d'Aosta quando sono state fatte
le prime funivie. Lo sci alpino è stato inventato quando non c'era
il pubblico che se ne occupava. L'Amministrazione pubblica deve
controllare, sicuro, e non devono essere fatte le "cattedrali nel
deserto", ma a quanto pare non sono mai stati i privati a fare le
cattedrali nel deserto, quasi sempre è stato il pubblico. Lasciamo
quindi spazio all'imprenditoria, lasciamoli vivere questi
imprenditori che amano il loro territorio, che credono nel loro
territorio e che non sono seduti ad Aosta a pontificare, ma tutte
le mattine alle cinque e mezza prendono la motoslitta e salgono a
gestire le loro attività. Non tartassiamoli con i controlli
sanitari, fiscali e tutto quanto ne deriva fino proprio a stufarli.
Lasciamoli lavorare, lasciamoli guadagnare e lasciamoli investire.
Poi vedrete che saranno i primi a essere sensibili allo sviluppo
armonico della loro terra e della loro montagna.
Presidente
- La parola al collega Bertin.
Bertin (RC-AC)
- Una precisazione, perché non vorrei che
qualcuno credesse che questo investimento sia promosso dai privati.
Sul collegamento di Cime Bianche nessun privato ci mette un euro e
già questo dovrebbe farvi riflettere. Se ci fosse qualche
possibilità di ritorno magari qualcuno qualche euro ce lo
metterebbe, ma qui di gente disposta a mettere soldi non se ne
vede.
Presidente
- Ci sono altre richieste di intervento? Ha
chiesto la parola il collega Restano.
Restano (GM)
- Solo per due brevi puntualizzazioni. Io
l'ho ascoltata bene, collega. Abbiamo detto cose molto simili, ma
con inflessioni un pochino diverse, perché l'obiettivo del discorso
era diverso. Sicuramente condivido tanto di quanto lei ha detto.
Volevo significare e spiegare che la vocazione della Monterosa -
per il taglio che è stato dato - è certamente quella di sviluppare
in inverno un determinato tipo di turismo. Condivido che non si
faccia solo questo e condivido altrettanto che nessuno, convenendo
con quanto detto dal collega Bertin, conosce qual è la stazione più
importante d'Europa. Però, se chiediamo ai giovani se sanno cos'è e
dov'è Tignes, tutti se lo ricordano, perché Tignes è in grado,
nelle sue storture... non condivido assolutamente tante cose che
sono state fatte a Tignes, ma Tignes offre un determinato tipo di
divertimento invernale ed estivo che produce delle emozioni.
Oggigiorno i turisti non vogliono passeggiare - e qui vengo
anche ad altre risposte - lungo la Bassa Via, perché per l'area
della Bassa Valle gli investimenti sono stati fatti. La Bassa Via è
uno di questi prodotti, ma vogliono raccontare di essere arrivati
in cima ad una montagna, pur magari non essendo in grado
fisicamente di farlo, quindi sfruttano determinati impianti. Se noi
però non li costruiamo, se noi non valutiamo l'opportunità o meno
di realizzare questi impianti, non riusciremo mai a dare una
risposta. Pertanto più o meno diciamo la stessa cosa. Logicamente
io sono molto più vicino a Lucianaz, se non altro perché
tradizionalmente è un fornitore della mia famiglia, ma non gli sono
più vicino perché credo che tutto un investimento debba essere
fatto dai privati. In Valle d'Aosta recentemente abbiamo avuto
qualche esempio di misto privato-pubblico e credo che sia stato un
esempio di successo fino ad oggi. Speriamo che continui. Sarebbe
difficile pretendere che tutto l'investimento venga fatto dal
privato, ma secondo me è bene valutare se il pubblico debba andare
ad investire in una struttura così importante, perché la Valle
d'Aosta tutta ne potrebbe giovare e avere necessità. Certo è che se
noi non sviluppiamo niente di nuovo - giustamente il collega Bertin
ha citato i 120 milioni di euro per mantenere gli impianti
esistenti - e inseriamo la retromarcia, andiamo indietro molto
rapidamente, perché a Zermatt non ci hanno aspettati ed è solo
dall'altra parte! In Trentino non ci aspettano e fanno dei
collegamenti intervallivi, la loro arma è forte. Con questo non
voglio dire che va fatto, valutiamolo, ma come ho detto prima da
qualche parte dobbiamo partire.
Se vogliamo mantenere i piccoli esercizi di montagna - adesso
non vorrei esagerare - mantenere le scuole di montagna, se vogliamo
mantenere la gente in montagna dobbiamo farli lavorare. Non
esistono solo i dipendenti pubblici come me - giustamente qualcuno
me l'ha ricordato -, perché da dipendente pubblico, se mi tolgo la
veste familiare di imprenditore, non ci costruisco niente con il
mio mestiere. È grazie a papà, a mamma e a mia sorella che hanno
lavorato nell'attività di famiglia, ma se non ci sono gli impianti
non andiamo più da nessuna parte. Questa è la valutazione che
dobbiamo fare. Le dico ancora che Valpelline lavora perché ci sono
le terme e perché c'è Skyway, non brilla di luce propria. Quelli
che dicono "no" gli impianti della Valpelline utilizzano la Jeep
per andare al loro rifugio, se lo scordano che hanno fatto una
battaglia di un certo senso.
Io sono aperto a tutto, sostengo l'ambiente perché sono un
montanaro, da lì vengo e voglio che venga mantenuto, ma gradisco si
valutino attentamente gli investimenti per non inserire quella
retromarcia; per non inserire la retromarcia forse tra 10.000 anni
la situazione sarà diversa. Ha ragione il collega, ma fra 10 anni,
se non si fa qualcosa per andare avanti, perdiamo anche
l'investimento che abbiamo fatto fino ad oggi.
Presidente
- La parola al collega Aggravi.
Aggravi (LEGA VDA)
- Volevo aggiungere qualche elemento
rispetto a quanto è stato detto, a questa discussione. Credo che
qualsiasi valutazione debba tener conto di due aspetti molto
importanti che oggi un po' sfuggono e forse sfuggono soprattutto
perché siamo abituati ad un passato di cui non riusciamo ancora a
liberarci, ma che prima o poi - e già i bilanci ce lo stanno
dimostrando - dovremo liberarcene.
Ci sono due elementi che dovrebbero caratterizzare la gestione
aziendale di una società. Prima di tutto il fatto che bisogna
capire prima o poi - ed è una questione di metodo, ma soprattutto
di persone - che le società, ancorché pubbliche, devono essere
gestite da chi sa fare
business
o comunque sa far portare in
equilibrio economico-finanziario i bilanci, da persone che sanno
anche analizzare e valutare l'andamento del mercato.
Mi spiace aver sentito una visione molto pessimistica del
collega Vesan, ma io penso che se il mondo cambia non dobbiamo
chiuderci in noi stessi, bensì dobbiamo cambiare con il mondo. Io
penso pertanto che quegli
skilift
di cui parlava il collega
Vesan, o comunque altri
skilift
dove ho imparato
modestamente a sciare, se non ci sono più è perché sono passati 30
anni e, grazie a Dio, se non ci sono più ce ne sono altri. Siamo
andati un po' più in alto. E penso proprio che sia nella gestione
aziendale - non in senso pubblico, bensì in senso privatistico -
che deve esserci la forza degli investimenti, il comprendere se
l'investimento va fatto e poi, giustamente, bisogna anche fare
eventualmente un ragionamento di tipo ambientale e di impatto, ma
questo è un altro discorso... però gli investimenti, sia in termini
promozionali che di strutture, devono necessariamente essere fatti
con un'altra logica, una logica moderna, perché altrimenti si
rischia ancora di fare magari investimenti mastodontici che non
portano ad un effettivo ritorno e, io dico, a un effettivo
pareggio, perché già il pareggio spesso e volentieri è meglio che
un pessimo dividendo, soprattutto sul discorso degli impianti a
fune.
Mi collego anche a Tignes, perché conosco bene l'esempio fatto
dal collega Restano, come anche di altre realtà, dove proprio si è
vista l'evoluzione. Il turismo estivo non è nato dal nulla, ma si è
evoluto, ed è questo che noi dobbiamo fare: evolverci. Sulla
grandezza degli impianti io penso che non dobbiamo giocare ad
essere i più grandi di tutti, perché sennò prendiamo Aspen ed altre
realtà che hanno territori ben diversi. Io penso che bisogna
costruire in base alla clientela che si vuole attirare. Oggi la
clientela ci chiede impianti molto più alti, magari più votati ad
un tipo di sci differente, perché il
freeride
fino a qualche
tempo fa era rivolto a poche persone e oggi, invece, sembra quasi
che chi è in pista non sappia più sciare e bisogna andare per forza
fuori pista. Questo ci dovrebbe portare a fare anche altri tipi di
valutazione, ma io penso che sia proprio questo l'obiettivo.
Qualsiasi valutazione deve seguire l'andamento del mercato.
Capisco anche che nelle righe della mozione c'era questo
intendimento, sicuramente. Per favore, non cerchiamo di essere
pessimisti, vediamo un po' di ottimismo. Lo ha detto il collega
Lucianaz: prima o poi tornerà una glaciazione e quindi avremo
finalmente neve ovunque.
Presidente
- La parola alla collega Minelli.
Minelli
(RC-AC)
- Aggiungo anch'io alcune
osservazioni. Tra la visione a medio-lungo termine e quella della
glaciazione a 10.000 anni credo che forse dovremmo trovare una via
di mezzo che sia lungimirante, ma altrettanto realistica.
Mi ricollego a quello che ha detto or ora il collega Aggravi
sugli studi necessari. Io vorrei riportare l'attenzione
sull'impegnativa della mozione in cui si diceva proprio che è
parziale e riduttivo uno studio affidato soltanto ad una società,
mentre è necessario approfondire e coinvolgere anche i portatori di
interesse, compresi ovviamente gli operatori economici e non certo
soltanto le associazioni di difesa ambientale.
Vorrei fare anche un'altra osservazione. Il collega Restano
diceva: "dobbiamo fare qualcosa perché altrimenti andiamo
indietro". Tra il fare qualcosa e pensare di spendere 120 milioni
per un'opera del genere, che credo non abbia veramente nemmeno
possibilità di riuscita, esistono anche qui delle vie di mezzo.
Altra cosa che è stata detta: "se non ci sono gli impianti di
risalita nelle testate delle valli non si lavora, gli operatori non
lavorano". Ecco, io porto un esempio molto concreto. La mia
famiglia ha da sempre un'attività a metà della Valle di Gressoney.
Ora, dati alla mano, posso dimostrare che gli unici periodi in cui
si lavora davvero un po' di più, per tutte le zone che sono nelle
medie valli, sono i periodi in cui gli impianti sono chiusi,
proprio perché chi beneficia degli impianti e del turismo, che è
soprattutto un turismo dedicato allo sci, è chi abita nelle zone
alte. Per tutti gli altri non è così.
L'altra cosa ancora che vorrei aggiungere è che esistono
fortunatamente oggi degli studi ampi che analizzano i bisogni, le
necessità e le aspettative dei turisti. Questi studi ci dicono che
anche fra il popolo dello sci - chiamiamolo così - sono sempre meno
coloro che passano molte ore sulle piste e che hanno come attività
principale quella dello sci tradizionale. Le persone che vengono in
Valle d'Aosta e che vengono per sciare lo fanno per un numero di
ore minori, ma si dedicano a molte altre attività. Il fatto che
Ayas con le terme abbia avuto davvero un aumento dei visitatori per
questo settore, lo dimostra, vengono e cercano molte altre cose.
C'è un mucchio di gente che vuole anche trovare in queste zone
delle alternative allo sci. Questo significa che si possono
mantenere tutte le cose. Io credo sia molto più importante cercare
di intervenire sulla manutenzione degli impianti che già ci sono
che non avere una visione assolutamente avveniristica e
insostenibile, insostenibile non solo dal punto di vista
ambientale, ma anche da quello finanziario. Secondo me un rapporto
costi-benefici non ci darà valutazioni positive in questo senso, ma
per saperlo dobbiamo fare degli studi. Io credo - e lo ripeto - che
i pro e i contro di un intervento di questo genere non possono
venire soltanto da questo studio. Allora o decidiamo che ne
facciamo tanti, ma secondo me sarebbe più razionale pensare ad un
intervento che veda partecipare i vari Assessorati con le loro
strutture, i quali affidano questi studi a degli esperti, perché
forse ci dicono qualche cosa in più che non sia soltanto il
passaggio degli sciatori che abbiamo dai dati attualmente presenti
e quelli che potrebbero esserci.
L'impegno che qualcuno vede scritto tra le righe è quindi un
impegno ad avere uno studio più approfondito e più sensato,
affinché non sia soltanto di una parte che è sicuramente
interessata a fare valutazioni e a dare impressioni ma che mi
sembra assolutamente parziale.
Presidente
- La parola al collega Gerandin.
Gerandin (MOUV')
- Vivo in Valle d'Ayas e conosco molto
bene il Vallone delle Cime Bianche. Devo dire che quando parlate di
un vallone depositario di straordinarie ricchezze ambientali,
paesaggistiche, geologiche, archeologiche, storiche e culturali è
assolutamente la verità. Proprio perché vivo in Valle d'Ayas, io
penso che nessuno di tale vallata farebbe mai mettere in
discussione queste bellezze.
Detto questo, stiamo parlando di un documento che contenga i pro
e i contro in un primo studio un po' più approfondito. Fino ad oggi
abbiamo parlato solo di studi di massima, non abbiamo mai avuto
elementi in più. Io penso sia legittimo avere qualche documento in
più che valuti, nei pro e nei contro, sicuramente anche la tutela
di queste bellezze, ma nei documenti dei pro e dei contro deve
esserci anche quello che può essere un futuro della Valle d'Ayas.
Dicevo che conosco bene la Valle d'Ayas. La Valle d'Ayas per anni
ha costruito tantissime seconde case, quando si affittavano
tranquillamente e si affittavano non solo le seconde case, ma anche
i garage ristrutturati e le stalle. Adesso purtroppo la Valle
d'Ayas - come penso il resto della Valle d'Aosta - è in grande
difficoltà sul discorso delle seconde case e ha la necessità di
guardare in prospettiva. Guardare in prospettiva significa
chiaramente fare dei ragionamenti dove non è pensabile, per noi che
ci viviamo, aumentare il turismo di giornata, perché ne abbiamo già
forse troppo. Il problema è cercare di avere un turismo più
stanziale, quello delle settimane bianche, quello che si ferma,
quello delle famiglie che magari si fermano.
È pertanto giusto quello che diceva prima la collega Minelli: ci
va un po' di tutto. Sono d'accordo che ci vada un po' di tutto, ma
non possiamo fermare quello che può essere almeno uno studio in
questa fase per capire se questo collegamento è fattibile. Mi
risulta tra l'altro - poi magari sicuramente l'Assessore sarà più
preciso - che ci sia anche uno studio sulla sostenibilità economica
che, mi pare, si è voluto mettere in campo e che riguarda le due
società, come pure le strutture regionali. Mi risulta che ci sia
comunque anche una sorta di visione in cui non debba essere sempre
e solo l'ente pubblico che deve provvedere al finanziamento del 100
percento. Mi risulta inoltre che ci sia allo studio un piano
finanziario che preveda una sostenibilità legata ad un primo
obiettivo - che io vedo in maniera assolutamente positiva - che
probabilmente si porterebbe a casa, quello di costituire questo
benedetto comprensorio unico, la stazione Monterosa-Cervino. Si
deve andare verso la fusione, perché se noi crediamo veramente di
poter mantenere in futuro le piccole stazioni, dobbiamo pensare che
le grandi abbiano la necessità e la possibilità di autofinanziarsi.
Questo significa avere sicuramente delle linee di credito, affinché
non sia solo e sempre la Regione che finanzia al 100 percento
l'intervento. È una visione diversa questa, di prospettiva, che
sicuramente quando ci saranno dati in più andrà valutata anche dal
punto di vista di quelli che voi chiamate i "portatori di
interesse". Non possiamo però fermarci. Se noi pensiamo di
coinvolgere i portatori di interesse prima di avere uno studio o
almeno una base su cui ragionare, significa che la Monterosa Ski
rimarrà per una vita la Monterosa Ski, la Cervino rimarrà la
Cervino e probabilmente mai nessuno avrà una visione di prospettiva
di questa vallata.
Arrivo anche al punto in cui si è detto che ci vanno anche i
finanziamenti, gli investimenti dei privati. La Valle d'Ayas
ultimamente ha avuto investimenti importanti di privati e parlo
delle strutture alberghiere: c'è gente che ha investito in alberghi
e non più in seconde case. È un punto importante per l'economia
della Valle d'Ayas, però a costoro bisogna comunque dare delle
risposte che non siano legate a tempi inimmaginabili o comunque non
concreti e neanche a prese di posizioni solo esclusivamente a
difesa di una o dell'altra soluzione.
Io sono assolutamente convinto che ci sia la necessità di
portare avanti questo studio e poi, in una seconda fase,
eventualmente coinvolgere i portatori di interesse. Però prima
bisogna capire se economicamente lo studio è sostenibile e ha la
possibilità di essere in larga parte autofinanziabile, perché è
impensabile che la Regione possa continuare a finanziare. Ormai è
finito il discorso. Qualcuno diceva giustamente che mancano 120
milioni per il discorso della revisione e della messa in sicurezza
degli impianti. È vero, ci mancherebbe, però se noi non avremo la
forza di creare questi grandi comprensori che hanno solidità
finanziaria e prospettive di avere bilanci in attivo che permettano
investimenti, penso che la Valle d'Aosta sarà la prima che si
arrenderà di fronte all'evidenza di non avere risorse per mantenere
queste stazioni. Aggiungo: io sono anche convinto che le stazioni
forti possano garantire la sopravvivenza delle piccole, sennò è
molto facile venir qua a fare delle battaglie sulla sostenibilità
delle piccole se poi non abbiamo la possibilità di dare risposte
concrete.
Presidente
- La parola al collega Bianchi.
Bianchi (UV)
- La conclusione che ha tratto il collega
Gerandin era in pratica il discorso che volevo fare io. Le grandi
stazioni, a mio avviso, e anche il discorso che faceva il collega
Restano sul progetto Valle d'Aosta, per noi sono indispensabili per
trascinare e andare a fare poi dei ragionamenti sulle piccole
stazioni.
Permettetemi di fare delle riflessioni. Parliamo di Zermatt.
Zermatt, come posti letti - parlo di posti letti alberghieri, posti
letti caldi tanto, per capirci - ha più posti letto di tutta la
Valle d'Aosta, ma perché? Perché la società di Zermatt ha messo dei
privati nelle condizioni di poter investire chiaramente dove fanno
attività. Che poi questi impianti si facciano e debbano sicuramente
avere un impatto ambientale minimo questo lo condivido, però non
possiamo fermarci a priori dicendo: "No, quello non lo voglio,
perché questo non si può fare", perché così blocchiamo l'economia
dell'intera Valle d'Aosta!
Il collega Gerandin faceva l'esempio delle seconde case nella
Valle d'Ayas, ma a Gressoney quante ville strabelle sono in disuso
da anni? E perché? Perché non c'è la possibilità da parte dei
privati di fare degli investimenti e noi dobbiamo metterli nella
posizione di poterli fare! È un approccio totalmente diverso.
Noi dobbiamo mettere i privati nelle condizioni di poter fare
degli investimenti, di creare posti di lavoro e far girare
l'economia della Valle d'Aosta, sennò ci rinchiudiamo sul costo...
benissimo, però non è questo il futuro. Altre regioni confinanti
sono già più avanti di noi: l'impianto che fanno in Svizzera sul
piccolo Cervino... ma scusatemi, raddoppiano una funivia esistente
e noi siamo lì a discutere ancora, a valutare, vedere... no,
dobbiamo andare avanti, non scherziamo! Dobbiamo valutare questo.
Il nostro compito è di creare economia in Valle, non di chiuderci.
Queste stazioni - lo ridico e poi termino, perché non voglio rubare
troppo tempo - traineranno le piccole. È inutile andare domani a
fare i sopralluoghi ad Antagnod quando non ci sono stazioni
trainanti. È normalissimo. Lo
skilift
di Ollomont non potrà
mai essere in attivo. Se non ci sono altre stazioni che tirano, non
andiamo da nessuna parte.
Dalle ore 19:30 assume la presidenza il Vicepresidente
Rollandin.
Rollandin (Presidente)
- La parola al collega
Marquis.
Marquis (SA)
- L'argomento è estremamente interessante,
lo dimostra il numero dei colleghi che sono intervenuti e il
dibattito che vi è stato. Ritengo anch'io che sia questo un tema da
non sottovalutare, che va guardato con attenzione, perché può
essere una grande opportunità di sviluppo poiché il territorio
interessato ha dalle grandi potenzialità.
Credo anche a quanto è stato sottolineato prima dalla collega
Minelli: essendo questo territorio assoggettato alle normative
ambientali, paesaggistiche e geologiche, penso che già questo sia
una garanzia per noi, perché se ci sono normative che disciplinano
l'utilizzo e se la valutazione dell'impatto sarà ritenuta
compatibile, vuol dire che si è sulla strada giusta; diversamente,
la proposta non avrebbe seguito.
Ritengo che qui ci siano delle comunità interessate al loro
futuro, al loro sviluppo e sarebbe profondamente sbagliato agire
con logica che nega il progresso, che nega l'opportunità di
sviluppare e di far crescere la propria economia, il proprio
territorio. Non è facile investire dappertutto in Valle d'Aosta e
avere dei ritorni economici, bisogna avere la capacità di fare gli
investimenti laddove questi sono sostenibili e creano del valore
aggiunto.
Ebbene, io ritengo che un collegamento tra Zermatt, Cervinia,
Ayas, Gressoney possa potenzialmente dare la possibilità di
costruire un nuovo prodotto in un mercato che è in continua
evoluzione. La mobilità sta crescendo a livello mondiale. Credo che
ci sia un grande interesse verso il prodotto montagna e quindi c'è
una ricerca sempre più sfrenata verso l'eccellenza. L'eccellenza
paga e consente - come ha detto qualche mio collega - di creare
dell'economia che possa sostenere anche chi non ha la stessa
capacità di stare al passo, perché non tutte le attività sono in
attivo. Ci sono investimenti infrastrutturali che purtroppo
richiedono risorse che devono essere messe a disposizione da altre
situazioni più positive. Pertanto penso che continuare a parlare
alla fine non fa fare dei grossi risultati. Io credo che i
valdostani vogliano vedere qualcuno che faccia, perché se
un'azienda continua a studiare tutto l'anno e a valutare alla fine
dell'anno chiude. Ritengo che noi dobbiamo valutare alla stessa
stregua l'azienda Valle d'Aosta, perlomeno laddove ci sono società
che vogliono investire, che vogliono fare dei passi davanti, e non
esser noi che le freniamo! Il ruolo della politica è quello di
incentivare lo sviluppo, di favorirlo, sempre nel rispetto delle
condizioni e della salvaguardia dell'ambiente. Pertanto credo che
gli uffici possano cominciare a fare un confronto delle
valutazioni. È corretto fare questo, ma poi continuare tutte le
volte ad aggiungere dei pezzi, studi di fattibilità,
costi-benefici, tutte queste analisi alla fine diventano ridondanti
e rischiano di alimentare solamente il confronto e il dibattito
politico, ma di fermare l'attività della nostra regione.
Ritengo quindi importante, oggi più che mai, in un momento di
grande difficoltà economica, in un momento dove queste realtà
stanno subendo anche delle difficoltà sotto il profilo sostanziale
- ci sono delle difficoltà ad affittare gli appartamenti, c'è una
crisi in atto che non c'era negli anni passati -, che ci sia la
necessità di mettere un territorio nella sua complessità nelle
condizioni di avere nuove opportunità, opportunità che garantiscano
il benessere e la possibilità di vivere la montagna, poiché
diversamente non dobbiamo poi lamentarci quando la gente scende a
valle perché non riesce più ad avere determinate condizioni per
poter vivere la propria vita essendo sicuramente in pochi,
condizioni che tutti possono sognare per far crescere la propria
famiglia nel giusto benessere. Pertanto va bene studiare e
valutare, ma cerchiamo di agire per trovare delle soluzioni, perché
diversamente continuiamo a rimanere al palo.
Presidente
- Ci sono altri interventi? Chiudiamo la
discussione generale. La parola all'Assessore Bertschy per la
replica.
Bertschy (UVP)
- Io credo che l'argomento sia stato
affrontato dal Consiglio regionale come deve essere affrontato un
argomento di questa importanza, con una visione politica che
differenzia anche l'approccio che noi abbiamo sui progetti di
sviluppo, il che non vuol dire che per forza uno ritiene che
l'approccio dell'altro debba essere sbagliato. Quando si creano
progetti di sviluppo bisogna anche essere capaci di costruire
progetti credibili, soprattutto efficaci nella loro presentazione e
costruzione.
Nell'affrontare questo argomento, però, oggi sono state buttate
nella discussione generale alcune cifre che non rispondono al vero.
Il collega Bertin parlava di 120 milioni di euro per tenere in
piedi un sistema nei prossimi cinque anni. Le analisi che abbiamo
parlano di interventi che, per carità, non sono di pochi denari, ma
sono di una quarantina di milioni. La situazione generale dei
nostri impianti prevede una continuazione della produzione e del
servizio per i prossimi cinque anni. È chiaro che per sviluppare
progetti strategici non ci vorranno solo 100-120 milioni, ma di
più. Questo fa parte della capacità di sviluppare un prodotto, di
renderlo appetibile e di fare scelte che non sono quelle di un
tempo come quella della semplice sostituzione di un impianto, bensì
piuttosto di una visione generale del servizio che gli impianti a
fune danno in Valle d'Aosta.
Rispetto al costo dell'impianto, se ho capito bene, la collega
Minelli parlava di una cifra di circa 120 milioni di euro. Ad oggi
non ci sono stime precise, ma la forbice va esattamente nella metà
della cifra indicata, è fra i 50 e i 60 milioni di euro. Comunque,
non avendo progetti che possono ancora essere portati
all'attenzione di una discussione, è inutile annunciare cifre
finché l'argomento non è studiato. Riguardo agli impianti a fune,
credo sia anche importante rilevare come il dato di questa stagione
ci rassicuri ancora, nonostante il vento e le difficoltà che vi
sono. Il fatturato al 31 gennaio è stato di 38.747.000,00 euro,
lievemente inferiore alla migliore stagione, quella di due anni fa,
in cui al 31 gennaio eravamo a 39.530.000,00 euro. È quindi un
fatturato importante, che non è semplice replicare se non vi sono
progetti con percorsi giusti per poi portarli a quella possibilità.
Sappiamo pure bene che tale fatturato è il volano di sviluppo per
altri fatturati, perché senza gli impianti a fune le nostre imprese
economiche alberghiere oggi potrebbero chiudere i battenti e fare
altro. Bisogna ragionare in maniera seria su un progetto così
importante ed è proprio per questo che mi ha anche un po' stupito
la premessa della mozione.
La nostra volontà è di rendere trasversale la discussione su
questo progetto a partire dagli Assessorati. Il gruppo di lavoro
non è stato istituito con delibera, ma è formato dall'Assessore al
turismo, dall'Assessore ai trasporti, dall'Assessore alle finanze,
dall'Assessore all'ambiente e dal Presidente alla Giunta,
ovviamente, ed ha iniziato un percorso. È proprio perché l'impatto
è così grande che questo investimento - e le future opere
strategiche intervallive - non si affronterà, almeno da parte
nostra, con la semplice idea del "trovo i soldi e faccio il
collegamento", assolutamente. Ci sono ricadute di tipo ambientale,
finanziario, opportunità turistiche che devono essere valorizzate
da un investimento così importante, e quindi l'approccio a
completare gli studi finora prodotti e approfondire tutte le
questioni è assolutamente trasversale in termini politici, ma ancor
di più globale in termini economici, tecnici e di sostenibilità.
Non potremmo fare altrimenti. Nessuno di noi pensa di affrontare
una scelta che riteniamo giusta e da portare avanti senza avere
tutti gli elementi per poterla poi discutere, spiegare, illustrare
e sostenere nel momento in cui si partirà per realizzarla.
Mi è piaciuta la considerazione fatta dal collega Marquis: siamo
in una zona importante a livello ambientale. E questo deve
rassicurare maggiormente chi ha attenzioni di quel tipo, perché
difficilmente in una zona del genere si potrà fare un qualcosa di
non autorizzabile, che non rispetta le normative, che non crea la
sostenibilità di un progetto che non può andare oltre alle regole
che normano autorizzazioni simili.
È anche fondamentale il coinvolgimento dei Comuni. Nel gruppo di
lavoro ci sono i dirigenti di Finaosta, i nostri dirigenti
regionali, le due società, i revisori dei conti e ci sono i Comuni
che, rispetto ad un progetto di queste dimensioni, hanno ricadute
sia sui piani regolatori che sull'urbanizzazione e
sull'infrastrutturazione del territorio. Vorrei rassicurare tutti
che l'atteggiamento non è quello del: "sto cercando dei soldini nel
portafoglio della Regione per finanziare una cosa e quando è fatta,
è fatta", assolutamente! Questo progetto, che è uno dei primi
progetti di investimento sugli intervallivi che verranno discussi,
deve vedere la luce nella misura in cui sarà sostenibile in tutte
le condizioni. Non credo che riusciremo a trovare tanti
imprenditori che sosterranno il progetto. Sicuramente l'attenzione
a ricercare finanze private la dovremo avere, ma il soldo pubblico,
che regola lo sviluppo dell'economia di una comunità, serve a
essere speso bene per garantire crescita sociale e, soprattutto,
crescita dei territori. È in questo senso che noi dobbiamo cercare
di finanziare un'opera come questa, nella misura in cui questa
possa rappresentare un punto di equilibrio per lo sviluppo delle
comunità, che parte dalla testa delle vallate, scende a Valle e
crea le condizioni per tutte le migliorie possibili.
Allargheremmo la discussione a tutti i territori, a tutti i
Sindaci. In questi giorni uno di questi Sindaci ha evidenziato che
senza un progetto di tale portata oggi è difficile attirare
investitori che vadano a pensare di fare investimenti e costruire
alberghi nel suo paese. È un Sindaco che ha un saldo negativo,
nonostante la Monterosa oggi rappresenti un bilancio importante per
quel territorio. L'idea che un progetto come questo possa costruire
ed essere motore di sviluppo per altri investimenti non deve essere
virtuale e non sostenibile con documenti e progetti concreti. Lo
studio che completeremo nel più breve tempo possibile - e che verrà
portato all'attenzione delle Commissioni, ci mancherebbe ancora -
dovrà servire agli Amministratori locali, a chi ha delle imprese e
a noialtri per affrontare quella capacità che dovremmo avere tutti
quanti di dire: "facciamo questo investimento, ma non perché
vogliamo collegare due impianti e dire che diventiamo il più grande
comprensorio o uno dei più grandi comprensori - perché saremmo tra
i cinque più grandi comprensori una volta che si realizzerà
l'investimento -, bensì perché questo potrà essere una nuova
attrattiva per il nostro territorio, da rendere complementare a
tutto quello che c'è di bello, di sostenibile dal punto di vista
ambientale e da valorizzare".
È anche importante quanto diceva il collega Gerandin riguardo
alle due società. Lo studio dovrà dire qualcosa anche sui modelli
di gestione. Noi non stiamo qua ad anticipare se sarà fusione o no,
probabilmente si andrà in quella direzione, ma nessuno dovrà
pensare di avere un investimento come questo senza avere poi una
visione generale del territorio che dovrà partire dalla
Valtournenche, da Cervinia per andare fino a Gressoney e oltre. Se
sarà da valutare anche la visione societaria più ampia, si
valuterà, e sarà oggetto di discussione con i territori, il che non
vuol dire imporre alcunché, ma coinvolgere in un'operazione molto
trasparente.
Questa mozione è prematura, è assolutamente prematura, perché
noi non vorremmo, com'è successo per altri fattori di sviluppo,
mettere in contraddizione l'intervallivo della Monterosa con lo
sviluppo della Bassa Valle, assolutamente no, anzi. Tra l'altro la
Bassa Valle, con il suo progetto sulle aree interne, ha
recentemente approvato progetti di sviluppo del suo territorio di
cui parlerà poi il collega Laurent Viérin. Noi vorremmo piuttosto
ragionare sul fatto che questo progetto dovrà essere motore di
sviluppo di quella zona, ma motore di sviluppo di un territorio più
ampio come la Bassa Valle, che avrà bisogno di ulteriori
attenzioni. Tutto quello che c'è intorno al Forte è ancora da
valorizzare con progetti e con investimenti che dovremmo pensare
insieme ai territori. Questo progetto, se andremo a realizzarlo,
dovrà essere soprattutto vincente per dare una nuova spinta al
modello degli impianti a fune in Valle d'Aosta e, speriamo,
precursore di altri investimenti.
Ci asterremo sulla mozione. Continueremo a lavorare e al più
presto cercheremo di dare a voi colleghi del Consiglio regionale e
alle Commissioni un documento di valutazione del lavoro che avremo
fatto, in modo tale che potrete esprimervi non sull'ideologia e
sulla visione ideologica del nostro territorio, ma su fatti
concreti e su progetti che potranno essere giustamente discussi,
criticati, progetti che diranno in maniera puntuale dove vorremmo
andare e come vorremmo farlo.
Presidente
- Ha chiesto la parola l'Assessore Chatrian;
ne ha facoltà.
Chatrian (ALPE)
- Cercherò di essere breve. Ho ascoltato
attentamente diversi interventi e probabilmente avremo modo
sicuramente le prossime volte, soprattutto in Commissione, di
approfondire nel dettaglio i punti di forza, i punti di debolezza,
lo studio che ci deve essere a monte per fare delle scelte che
siano giuste, equilibrate, che affrontino e che sappiano guardare
al futuro in maniera molto, molto sostenibile.
Nell'incontro che abbiamo avuto modo di fare un mese fa con i
vari tecnici, dal punto di vista politico abbiamo chiesto loro
principalmente - il collega Bertschy l'ha già citato prima - di
approfondire il più possibile qualsiasi tipo di esigenza,
criticità, potenzialità e soluzione senza nascondere nulla,
soprattutto cercando di capire cosa sta succedendo non solo
nell'arco alpino e in Europa, ma anche oltre ai nostri confini.
Qualche collega ha citato qualche grande comprensorio. Ci sono
grandi comprensori in crisi in questo momento, quindi a maggior
ragione dobbiamo valutare quali azioni e misure stanno mettendo in
campo i
competitors
o altri in questo momento. C'è chi ha
citato la Francia, ma potremmo scomodare grandi stazioni come
quelle in Austria e in Svizzera partendo da St. Anton, vedendo gli
investimenti fatti a Ischgl piuttosto che il Dolomiti Superski,
andando a vedere che cosa è successo nel momento in cui hanno
collegato grandi stazioni. Dal punto di vista urbanistico non
apriamo quella finestra, perché fa paura, come anche dal punto di
vista architettonico, vedi Les Arcs con La Plagne, piuttosto che
Tignes con la Val d'Isère. Penso che oggi siamo obbligati a prender
in mano la situazione e provare ad approfondire nel merito.
Detto questo, indubbiamente la parte più delicata è sicuramente
quella ambientale. Pertanto l'equilibrio deve essere alla base
della progettazione e, oltre all'equilibrio, ci deve essere una
totale sostenibilità ambientale, anche perché quel vallone dal
punto di vista ambientale è ricco, è vergine, è particolare, ha una
sua potenzialità. L'equilibrio del potenziale investimento deve
essere sostenibile, deve poter garantire proiezione e, soprattutto,
una fattibilità che non vada ad intervenire in maniera poco
equilibrata sull'intervento dell'uomo. Come garantire e come creare
quelle condizioni? Io penso che siano i tecnici a doverci metterci
in quelle condizioni per poi poter decidere serenamente. In
quell'incontro si è parlato, oltre che della questione ambientale -
che è di primissimo ordine -, anche della questione urbanistica (la
visione generale evocata dal collega poc'anzi). Non dobbiamo
valutare solo attentamente, ma parallelamente vi deve essere una
pianificazione, che è fondamentale per poter garantire la sua
sostenibilità anche economica e finanziaria legata ai posti letto,
alla ricettività, ai posti di lavoro, e quella è di natura
privatistica.
Vorrei cogliere il passaggio fatto prima dal collega Lucianaz,
quello legato all'imprenditore privato. Probabilmente il pubblico
può essere quello che fa da garante, quello che crea le condizioni
in modo che tutti possano giocare la propria partita. Sovente in
questo Consiglio io ho sentito: "tutti amiamo la montagna, le
piccole o le piccolissime stazioni, ma poi dobbiamo viverci nelle
piccole stazioni, perché è un sacrificio, è una scelta di vita".
Noi pensiamo quindi che il pubblico possa fare la differenza nel
garantire i servizi fondamentali e, in questo caso, probabilmente
potrebbe fungere da traino per il sistema Valle d'Aosta. Oggi solo
la società Cervino S.p.A. fa più del 30 percento del fatturato del
sistema funiviario valdostano. Prima il collega parlava di
eventuali fusioni, ma io penso che l'obiettivo sia principalmente
quello di avere una regia, una visione soprattutto sostenibile.
Prima di gridare "al lupo, al lupo" vediamo le carte, le
proiezioni, gli studi, in modo che ci sia la possibilità di
valutare la miglior scelta, quella più equilibrata e più
sostenibile. Al primo posto metterei la sostenibilità ambientale -
scusatemi, non perché ho quella delega in questo momento - come
forse la più importante, in questo momento. Mai come ora si parla
di sostenibilità ambientale, di cambiamenti climatici, per poi
arrivare alla sostenibilità di natura economica, finanziaria, che
poi vuol dire garantire l'equilibrio tra la parte antropizzata e la
parte per poter fare la differenza. Questo è il mio piccolo
contributo, ma avremo modo sicuramente in Commissione di entrare
nel dettaglio. Non dimentichiamoci di chi vive in queste comunità.
Non li sentiremo al termine e a scelta fatta, ma li sentiremo e ci
confronteremo prima di prendere qualsiasi tipo di soluzione e di
decisione.
Presidente
- La parola all'Assessore Viérin.
Viérin (UVP)
- J'ai écouté avec attention le débat, un
débat très intéressant, non seulement suite au sujet abordé par la
collègue Minelli, mais pour l'idée de développement durable du
tourisme valdôtain qui est, aujourd'hui plus que jamais,
nécessaire. Nous le disons - et différentes interventions allaient
dans cette direction - surtout par rapport à l'actualisation des
exigences aujourd'hui, par rapport à un tourisme moderne.
Solo due considerazioni, a margine di quello che già i colleghi
hanno ben evidenziato, su una questione molto importante, al di là
delle tematiche e dei contenuti di un singolo investimento o di una
politica che possa interessare un singolo territorio. La politica
di sviluppo del turismo della Valle d'Aosta oggi ha una necessità e
questo è stato dibattuto all'interno dei tavoli che abbiamo
costituito in questo periodo. A seguito della costituzione del
tavolo del turismo, abbiamo fatto dei tavoli tematici portando
proprio i portatori di interessi che sono stati citati: le
associazioni, ma anche i singoli che hanno chiesto di poter
partecipare, per confrontarci su un'attualizzazione di quella che
io ho definito "una brendizzazione della mappatura valdostana".
Facciamo spesso degli esempi: oggi è una piccola località come
Valsavarenche o come La Magdeleine, che negli anni hanno avuto
investimenti sugli impianti a fune, che chiaramente hanno
necessità, dopo diversi anni, di un'attualizzazione. Con gli Enti
locali e con questi gruppi di lavoro, al di là della riforma del
turismo e della riorganizzazione che noi tutti ci daremo - la legge
è in dirittura d'arrivo e non appena sarà disposto il testo avremo
modo di parlarne -, al di là della nostra organizzazione come
amministrazione di "chi fa che cosa" e cioè la promozione in capo
all'ente unico di promozione turistica, mentre la costruzione del
prodotto Valle d'Aosta è in capo agli altri settori, la prima cosa
che ci siamo chiesti è: ma è ancora attuale oggi la brendizzazione
della Valle d'Aosta intesa non solo come Comuni, bensì come
territorio di appartenenza?
Oggi si parla di Bassa Valle, ma tutta la valle è codificata in
unione di comuni che rappresentano una possibilità di utilizzo di
un potenziale, per esempio la collega Minelli citava la media
montagna. Per esempio il Comune di Gaby e alcuni portatori di
interessi di quella comunità sono venuti a dirci che un'idea
interessante poteva essere quella di riproporre la questione della
salute - non dico proprio Gaby, dico la zona citata dalla collega
Minelli - a Gaby - per cui una volta si veniva grazie all'aria
buona, grazie alla possibilità di accedere ad un territorio
rispetto all'alta montagna che aveva un certo tipo di potenziale.
Questo per dire che il territorio si sta interessando, si sta
chiedendo che cosa si può fare oggi per ritornare a valorizzare
quello che un territorio può dare rispetto ad altre epoche
storiche. Pensiamo per esempio che dal punto di vista
agricolo-rurale è la stessa cosa: nel tavolo dell'Agricoltura
abbiamo fatto una rimappatura di tutti i terreni incolti,
considerato quali colture possono essere proposte rispetto a 20-30
anni fa, pensando che nella piana del Vallese di Martigny non
troviamo le colture a fieno ma i piccoli frutti. Questo per dire
che anche qui abbiamo la necessità di ritornare a chiederci dove
stiamo andando, perché la formazione della generazione, delle
professionalità e di tutto ciò che segue un settore - sia esso
rurale, agricolo o turistico - deve poi essere accompagnato da
obiettivi. Allora se noi ribrendizziamo la Valle d'Aosta e sappiamo
oggi "chi fa che cosa" e "chi propone che cosa" sul territorio,
ecco che ci rendiamo conto che il collegamento intervallivo o il
collegamento di cui parliamo non esclude la questione del turismo
culturale.
Oggi il collega Vesan ha dato dei grandi numeri, ma al di là del
Castello di Fénis, che vive ancora peraltro di luce riflessa
rispetto ad investimenti mediatici del passato, il Castello di
Gressoney, che pochi sanno essere il secondo castello più visitato
in Valle, ha iniziato ad avere un
trend
di nuovo positivo
rispetto alla fine degli anni 2000 grazie ad una piccola cosa che
avevamo messo in campo dopo la nascita della
Film
Commission
. Il fatto che lì si sia girato un film con Diego
Abatantuono nel 2012, sicuramente assieme ad altre strategie che
sono state messe in campo, è stato uno degli elementi che ha fatto
risollevare quel castello; infatti viene visitato ancora per queste
immagini. Questo per dire che in tutto ciò la Valle d'Aosta può
ancora offrire, può essere riattualizzata.
Oggi noi non possiamo fermarci e pensare a tutte le dovizie che
sono state evidenziate come i costi e i benefici senza andare
giustamente all'iper-studiare dei
dossier
, come diceva
giustamente il collega Marquis, per poi parlare per vent'anni di
una cosa e magari essere anche tutti convinti che si parla di
collegamenti o di investimenti vagliati dalla popolazione. Avevamo
partecipato con altri colleghi a delle riunioni pubbliche per
capire perché eravamo i primi a non sapere se questo poteva essere
un qualcosa di positivo. Questo per dire che la ribrendizzazione,
l'attualizzazione ed il potenziale della Valle d'Aosta, sicuramente
ha un risvolto interno su quello che noi possiamo avere, ma ha
anche risvolti esterni. Vi dico anche che nelle scorse settimane ho
incontrato l'Assessore Darbellay, che per la parte del Valais
(della Svizzera) si occupa di turismo, di economia, di
éducation
e di agricoltura - vi ricordiamo che Zermatt
è Haut Valais -, il quale è estremamente interessato a
discutere, dopo l'investimento del Piccolo Cervino, su questa
possibilità, come ha ricordato lo stesso collega Restano.
Arrivo alla questione degli investimenti, e poi concludo. Oggi
sicuramente ci dovremo confrontare sugli investimenti, sui costi
ambientali parametrati ad un potenziale sviluppo delle nostre
comunità, delle nostre valli, valli che hanno necessità di
progredire pur nella tutela di una politica che deve essere
sicuramente attenta al nostro territorio. Oggi esistono nuove
formule che non sono sicuramente l'investimento totalmente pubblico
ma che possono rappresentare delle potenzialità da esplorare, e
questo con la parte Svizzera, al di là dei ragionamenti che
verranno fatti qui, in Valle d'Aosta, e che stanno già sui tavoli
di lavoro. Questo dovremo sicuramente affrontarlo.
Al di là dell'astensione su questo atto - già preannunciata dal
collega Bertschy -, questo è un tema su cui dovremo confrontarci
sapendo che quel collegamento, quella parte con il potenziale e le
decisioni che dovremo assumere non è l'unica ancora o possibilità
di sviluppo della nostra comunità o, meglio, quello sviluppo non
esclude che si facciano tutta una serie di piccoli investimenti di
rilancio delle nostre zone anche... non mi piace utilizzare la
parola "minori". Ne abbiamo già parlato: ogni angolo della Valle
d'Aosta ha un potenziale e tra l'altro la Media Valle e la Bassa
Valle intesa non solo geograficamente ad est, ma anche dal punto di
vista altimetrico, hanno un potenziale che, rispetto ai picchi
dell'alta montagna, ha una possibilità di sviluppo per 365 giorni
all'anno. Il nostro dovere è di costruire un calendario - abbiamo
lavorato in questo senso e lo presenteremo nelle prossime settimane
- che differenzia l'offerta turistica in tutta la valle per periodo
temporale, con una differenziazione per aree tematiche e per
potenzialità di utilizzo dei nostri territori e la copertura
dell'attrazione turistica intesa come autenticità, peraltro, non
come folklore. È un potenziale che la Valle d'Aosta ha 365 giorni
all'anno, che parte dalle piccole valorizzazioni di ciò che abbiamo
fino ai grandi eventi. Una cosa non esclude l'altra. I nostri
sforzi per la Valle d'Aosta sono sempre per la condivisione,
sappiamo che ci sono sensibilità diverse, ma questi secondo noi
devono andare in tale ottica, sapendo che, soprattutto in questi
anni di crisi, il turismo è stato la parte di economia che ha
tenuto in piedi una comunità, al di là del cambiamento dello schema
- come alcuni colleghi hanno ricordato - rispetto a scelte del
passato.
Anche quanto ricordava il collega Aggravi sulla visione
d'insieme degli impianti a fune, non solo inteso come modalità di
sviluppo della montagna, ma anche come creazione di economia di
scala e possibilità di sviluppo delle nostre montagne, delle nostre
valli che altrimenti avrebbero grandi difficoltà, va affrontata in
un'ottica moderna. Da anni si parla della
Société du Val
d'Aoste
come di un'unica società che potrebbe gestire tutti gli
impianti a fune, pur avendo un'identità che viene connotata, si è
parlato e si parla di questi temi.
Concludendo, vorrei ricordare alcuni studi che Olivetti aveva
messo in campo sui collegamenti intervallivi. Erano molto
interessanti, perché non riguardavano solo quelli ferroviari
internazionali. Prima ancora di Olivetti alcuni studi erano già
stati fatti, ma il modello Olivetti aveva teorizzato il
collegamento tra valli ad impatto ambientale ridotto; erano idee
che andavano a creare mobilità sostenibili e, soprattutto, uno
sviluppo della nostra comunità che poteva andare in tale ottica.
Sicuramente noi abbiamo un grande potenziale
green
e un
grande potenziale di sviluppo sostenibile della nostra Valle, ma -
ripeto e concludo - la nostra Valle va vista nel suo insieme. Ogni
pezzo di territorio ha un suo potenziale che può mettere in rete la
nostra comunità con altre comunità alpine.
Presidente
- La parola al collega Bertin.
Bertin
(RC-AC)
- Alcune precisazioni sui numeri,
perché noi i numeri non li diamo. I 120 milioni a cui faceva cenno
prima sono le richieste fatte dalle società degli impianti di
risalita per adeguare i loro impianti alla normativa e per
mantenere gli
standard
di sicurezza degli stessi. Questo è
un documento tra l'altro fornitomi dall'Assessore Restano in
risposta ad una mia interpellanza dell'anno scorso.
Assessore Bertschy, se lei non ha tale documentazione posso
sempre mandargliela. Certo che se ad una richiesta di 120 milioni
voi poi gliene date soltanto 40, questa allora è altra cosa. Mi
sembrano un po' le contrattazioni da mercato arabo, ma questo è un
altro discorso. I 120 milioni sono un documento ufficiale, non sono
una mia trovata, così come per quanto riguarda i due collegamenti
intervallivi conosciuti di cui si parla. L'unica valutazione
economica che c'è e che evidenzia circa 60 milioni è quella della
Valle d'Ayas, e per Cogne ne evidenzia circa 80. Questi sono i dati
di Aosta-Pila-Cogne, gli unici disponibili. Assessore Bertschy, se
vuole posso fornirle anche questi.
Detto ciò, lei dice che questa mozione è prematura. A mio avviso
no, perché bisogna guardare la cosa a 360 gradi e avere una visione
subito, altrimenti dopo diventa tutto molto più difficile. Peraltro
non è alternativa, perché se lei avesse letto attentamente
l'impegnativa si parla di altri studi: è integrativa, con una
visione davvero più ampia. Mi fermo qui, perché mi pare che le
posizioni siano purtroppo delineate.
Dalle ore 20:00 riassume la presidenza la Presidente Emily
Rini.
Rini (Presidente)
- Ha chiesto la parola l'Assessore
Bertschy.
Bertschy (UVP)
- Concludiamo il Consiglio. Al collega
Bertin non piace essere ripreso, gli piace riprendere. Guardi,
possiamo tranquillamente confrontarci. L'adeguamento alle normative
ha dei parametri legati anche a scelte che si faranno, però sono
disposto ben volentieri a fare dei ragionamenti. Quello è
l'adeguamento minimo, perché sono dati che abbiamo valutato proprio
in fase bilancio oggi, quantomeno nei prossimi cinque anni verranno
in disponibilità 40 milioni. Poi, come ripeto, è bene averne in più
per poter fare, per potenziare, per sostituire, non solo per
adeguare le normative. Comunque avremo sicuramente la possibilità
di farlo. Sugli studi dei collegamenti, invece, il primo studio
parlava di circa 50 milioni, ma oggi i primi approfondimenti che
abbiamo fatto indicano una forbice che va tra i 50 e i 65 milioni
dell'intervallivo. Dipende molto dalle scelte che verranno fatte,
se sarà un impianto solo, se saranno tre o quant'altro, quindi ci
sono ancora tanti elementi di incertezza; saranno gli studi che ce
lo andranno a dire.
Presidente
- Mettiamo in votazione la mozione. La
votazione è aperta. Possiamo chiudere la votazione. La votazione è
chiusa.
Esito della votazione:
Presenti: 33
Votanti: 7
Favorevoli: 7
Astenuti: 26 (Aggravi, Baccega, Bertschy, Bianchi, Borrello,
Certan, Chatrian, Cognetta, Daudry, Distort, Farcoz, Fosson,
Gerandin, Luboz, Lucianaz, Manfrin, Marquis, Morelli, Nogara,
Restano, Rini, Rollandin, Sammaritani, Spelgatti, Testolini e
Viérin)
Il Consiglio non approva.
Con questo, colleghi, chiudiamo i lavori di questa seduta del
Consiglio regionale. Buona serata.
---
L'adunanza termina alle ore 20:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK