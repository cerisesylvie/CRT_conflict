Consiglio Regionale della Valle d'Aosta - Oggetto del Consiglio n. 1040 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1040 del 17 novembre 2021 - Resoconto
OGGETTO N. 1040/XVI - Interpellanza: "Intendimenti in merito
all'eventuale proposta di acquisto del Castello di Introd".
Bertin (Presidente) -
Punto n. 25. .Si è prenotato il
consigliere Brunod per l'illustrazione, risponderà il Presidente
della Regione. Il Consigliere ha facoltà di parlare.
Brunod (LEGA VDA) -
Preso atto della notizia apparsa sul
giornale settimanale "La Valléé Notizie" del 30 ottobre 2021 dal
titolo: "È arrivata un'offerta per il Castello di Introd, ora tocca
alla Regione"; evidenziato che dall'articolo si apprende che un
industriale milanese avrebbe offerto una cifra compresa tra i 4,8 e
i 5 milioni di euro ai proprietari; rilevato che in caso di accordo
tra le parti si passerà alla firma di un contratto preliminare e
successivamente il notaio dovrà notificare l'intesa
all'Amministrazione regionale, che ha il diritto di prelazione;
preso atto che tale prerogativa però deve essere esercitata entro
60 giorni dalla notifica del notaio; rilevato che, a quanto dato
sapere, il potenziale acquirente acquisterebbe il Castello per
farne una dimora privata ponendo fine quindi a quanto era avvenuto
negli ultimi anni, cioè all'utilizzo del Castello per eventi
pubblici e rassegne e matrimoni; preso atto delle forti
preoccupazioni espresse da parte del Sindaco di Introd, che
afferma: "anche grazie a questo Castello il nostro Paese stava
conoscendo un interessante rilancio turistico", negli ultimi anni
sono stati numerosi gli appuntamenti ospitati nel maniero,
occasioni che si sono rivelate un ottimo veicolo promozionale per
Introd, inoltre vi è anche un valore affettivo, sul nostro
Gonfalone c'è proprio il maniero che per noi ha un forte valore
identitario; considerato che, per quanto riguarda il diritto di
prelazione della Regione, il Sindaco di Introd afferma, sempre
nell'articolo citato nelle premesse: "infatti eventualmente quindi
vedremo se alle parole seguiranno i fatti", cioè se la Regione è
seriamente interessata a non lasciarsi scappare il Castello e tutto
il suo valore aggiunto...
Credo sia anche opportuno, insieme a queste premesse, citare
alcuni passaggi che sono inseriti sul DEFR che confermano la grande
attenzione per il discorso dei siti culturali. Per quanto concerne
i beni storici artistici, il programma è quello di terminare i
lavori ancora in corso presso i siti archeologici e i castelli e
impostare un progetto efficace per la valorizzazione e la fruizione
integrata di tutto il patrimonio storico-archeologico nell'ambito
dei vari circuiti turistico-culturali. I beni culturali della
Regione costituiscono infatti il volano di quel turismo culturale
che ormai è diventato uno dei pilastri dell'economia valdostana.
Altro punto importante: saranno concessi inoltre i contributi ai
sensi di leggi regionali in materia per il restauro di beni non di
proprietà regionale ma di interesse storico-culturale e
significativi per la collettività e la valorizzazione del
territorio, valorizzare e promuovere la cultura, motore di sviluppo
socio-economico capace di produrre ricchezza e garantire
lavoro.
Con queste premesse si interpella l'Assessore competente, in
questo caso il Presidente della Regione, per sapere quali siano le
intenzioni dell'Amministrazione regionale in merito alla possibile
proposta di acquisto del Castello di Introd fatta da parte di un
industriale milanese come appreso dalle notizie di stampa riportate
nelle premesse.
Presidente -
Come detto, risponde il Presidente della
Regione, ne ha facoltà.
Lavevaz (UV) -
Rispondo io in quanto è una tematica che
diventa di interesse regionale generale nel momento in cui bisogna
decidere sul far valere il diritto di prelazione piuttosto che
altro, quindi scelte strategiche anche di tipo economico.
Sicuramente il Castello di Introd ha indubbiamente un valore
storico, un valore architettonico, un valore artistico che sono
indiscutibili e che nessuno mette in discussione.
Dal punto di vista del territorio del Comune di Introd e del
Sindaco, c'è indubbiamente un valore che è anche strategico, oltre
che affettivo, come citato dall'articolo in questione della "Vallée
Notizie": strategico perché in questi anni il Castello è stato
utilizzato per diverse attività sia di tipo culturale ma anche di
altro tipo, è diventato strategico anche oltre il Comune direi,
in primis
per
Fondation Grand Paradis
che l'ha
utilizzato e lo sta utilizzando in parte come struttura di appoggio
e valorizza con la sua attività il Castello stesso, quindi, di
conseguenza, è anche un punto di riferimento per le due vallate che
appoggiano su Introd, quindi la Valsavarenche e le due Rhêmes,
dunque è sicuramente una struttura strategica.
Occorre però essere molto seri e pragmatici rispetto a questo
passaggio, non si può semplificare la questione sull'acquisto,
piuttosto che il non acquisto da parte della Regione o il far
valere o non far valere il diritto di prelazione sull'acquisto,
ovviamente si tratta di cifre importanti, ma non è il solo
investimento la questione che va valutata ma in maniera più
organica e complessiva tutta la fattibilità, anche successiva di
gestione, sia del Castello stesso ma anche di tutto il sistema dei
castelli che lei ha giustamente citato come parte del nostro DEFR.
Si parla di un sistema integrato, quindi bisogna capire la
fattibilità della sostenibilità di questa nuova struttura che
sarebbe inserita nel sistema sia nell'ambito della valorizzazione
turistica, quindi degli investimenti da fare anche per la
valorizzazione turistica, i costi di gestione e tutto quanto. Un
ragionamento che sia veramente a 360 gradi e non soltanto nel mero
investimento da fare oggi ma nella fattibilità della sostenibilità
della gestione futura. Sicuramente, ripeto, è indubbio l'interesse
da parte della Regione sul Castello ma la fattibilità
dell'operazione è sottesa alla verifica puntuale della
sostenibilità economica futura del Castello all'interno del sistema
museale, direi più in generale valdostano.
Gli uffici della Soprintendenza, gli uffici del bilancio, gli
uffici dell'Assessorato del turismo, quindi sempre gli uffici dello
stesso Assessorato, stanno comunque già facendo da qualche
settimana tutte le valutazioni tecniche, le verifiche tecniche per
capire come poter procedere al di là della volontà poi
effettivamente di far valere il diritto di prelazione e capire
innanzitutto la fattibilità tecnica perché il tutto si ridurrà
all'interno di tempi molto stretti e quindi bisognerà avere
quest'analisi di fattibilità e di sostenibilità pronta nel momento
in cui sarà il momento di far valere o meno il diritto di
prelazione. Questa è la situazione alla quale stiamo lavorando e
vedremo nelle prossime settimane il risultato di questi studi cosa
comporterà a livello di decisione finale.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
Grazie Presidente, la ringrazio per
questa risposta, soprattutto per i passaggi che ha fatto, che ha
dimostrato che anche dal vostro punto di vista c'è grande interesse
per la struttura e dal punto di vista culturale ma soprattutto,
come ha anche manifestato giustamente il Sindaco della comunità di
Introd, che è strategico questo Castello per tutto ciò che è
turismo per Introd e per le vallate.
In questi anni molti hanno fatto dei grandi investimenti, si
parla di affittacamere,
bed & breakfast
, anche il
Parc animalier
d'Introd lavora molto bene in sinergia con il
discorso dell'apertura del Castello e per loro verrebbe veramente a
mancare un qualcosa che è di strategico e fondamentale per
l'attività di tutto quel territorio. La comunità di Introd ma anche
noi sicuramente quindi speriamo vivamente che da parte
dell'Amministrazione regionale si facciano le migliori valutazioni
per confermare la disponibilità di questo maniero che rimanga a
disposizione dell'Amministrazione regionale per esercitare le
attività che fino adesso ha svolto tramite la
Fondation Grand
Paradis
come ha detto anche lei, dove venivano anche
organizzate delle serate di "Grand Paradiso Film Festival" più
tante altre iniziative che sono di fondamentale importanza per il
rilancio turistico di quel territorio e non solo. Ovviamente avere
a disposizione per gli eventi vari questo Castello va a completare
l'interesse che c'è da parte dell'Amministrazione regionale per
altri castelli dislocati in zona, tanto per citare Sarre,
Saint-Pierre, piuttosto che Aymavilles, quindi chiuderebbe un po'
il cerchio riuscire proprio a ottenere, ad avere sempre in mano la
disponibilità di questo Castello.
Come ha detto anche lei, i tempi sono stretti, bisogna agire in
fretta con delle decisioni sicuramente ben studiate ed elaborate
per fare le cose fatte bene.
Mi pare di aver capito che con il discorso delle visite
attraverso la gestione di Fondation Grand Paradis fino ad oggi
funzionava perfettamente e stava in piedi il concetto della
gestione di quella parte che veniva autorizzata all'apertura per le
visite e per la fruizione, quindi ci auguriamo che venga dato
seguito all'attività che è stata svolta finora per l'interesse di
tutti e soprattutto che non ci si trovi spiazzati di fronte a
questi sessanta giorni di tempo, che saranno il tempo previsto per
procedere con le varie decisioni.
Ci aspettavamo, visto che siamo di fronte anche al bilancio di
previsione, magari qualche indicazione in merito... se c'erano
delle indicazioni al riguardo, non l'abbiamo sentito ma noi
ovviamente c'è lo auguriamo, come abbiamo detto tutti, per il bene
della comunità di Introd, delle vallate e ovviamente della Regione
Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK