Consiglio Regionale della Valle d'Aosta - Oggetto del Consiglio n. 1862 del 5 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1862 del 5 aprile 2006 - Resoconto
OGGETTO N. 1862/XII - Regolamentazione dell'apprendistato
professionalizzante. (Interrogazione)
Interrogazione
Premesso che:
- l'apprendistato professionalizzante istituito con il D.lgs
276/03 demanda alle Regioni la regolamentazione dei percorsi
formativi;
- la Giunta regionale si è sino ad ora limitata ad emanare
disposizioni amministrative di tipo transitorio in attesa di
definire in legge un'articolata regolamentazione;
- la Giunta ha proceduto a continue modifiche delle proprie
disposizioni, creando confusione tra i soggetti
interessati;
- con una recente comunicazione epistolare alle aziende sono
state modificate ulteriormente le precedenti istruzioni sui Piani
Formativi Individuali di Dettaglio, prescrivendo che gli stessi
siano definiti dalle agenzie formative accreditate, alle quali le
imprese sono obbligate a rivolgersi;
- nulla viene detto, invece, rispetto al Piano Formativo
Individuale Generale, che in base alle precedenti disposizioni
doveva essere presentato entro il 31/03/2006 congiuntamente al
Piano Formativo Individuale di Dettaglio;
i sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1) se le nuove procedure per la predisposizione dei P.F.I.D.
comportino oneri per le imprese;
2) quali sono le procedure da seguire per il
P.F.I.G.;
3) quali sono i tempi e contenuti con i quali verrà
predisposto il disegno di legge regionale a regolamentazione
dell'Apprendistato professionalizzante.
F.to: Frassy - Tibaldi - Lattanzi
Président - La parole à l'Assesseur aux activités productives et
aux politiques du travail, La Torre.
La Torre (FA) - Cercherò di rispondere io, scusando l'assenza
del Presidente. La risposta sarà una risposta tecnica, perché
l'argomento è strettamente tecnico, c'è poco da interpretare sotto
un profilo politico, sebbene l'interrogazione per qualche verso
cerchi di insinuare... come se il Governo non si occupasse
sufficientemente e con attenzione di questi problemi. Intanto
l'apprendistato è al momento l'unico contratto di lavoro a
contenuto formativo presente nel nostro ordinamento, a parte il
contratto di formazione... e al lavoro nelle pubbliche
amministrazioni. Sono previste sostanzialmente tre tipologie: la
prima è l'apprendistato per l'espletamento del diritto-dovere di
istruzione e formazione, si tratta di un percorso alternativo alla
formazione scolastica riservato ai giovani fra i 15 e i 18 anni non
compiuti; la seconda è l'apprendistato professionalizzante
finalizzato al conseguimento di una qualificazione professionale
attraverso la formazione sul lavoro, riservato ai giovani fra i 18
e i 29 anni; la terza è l'apprendistato per l'acquisizione di un
diploma o percorsi ad alta formazione, destinato al raggiungimento
di un titolo di studio secondario, laurea o diploma di
specializzazione, nonché alla specializzazione tecnica superiore e
interessa le persone comprese fra i 18 e i 29 anni.
Rispetto alle disposizioni legislative precedenti, la legge n.
196/1997, "legge Treu", viene innalzato il limite di età per
l'inizio di un rapporto di lavoro di apprendistato fino ai 29 anni,
ma solo per le tipologie 2 e 3. L'obbligo di richiesta di
autorizzazione all'assunzione di apprendisti alla Direzione
provinciale del lavoro è stato abrogato, tuttavia le norme
regionali possono reintrodurre una diversa procedura autorizzativa
anche attraverso il rimando agli enti bilaterali. In assenza di
disciplina regionale, ogni rimando a procedure autorizzative
previste da contratti collettivi non sono legittime. Per
l'apprendistato professionalizzante la Regione definisce con
proprio atto, d'intesa con le associazioni dei datori di lavoro e
dei prestatori di lavoro sul piano regionale, i profili formativi
del contratto di apprendistato professionalizzante, le ore di
formazione necessarie, la certificazione di risultati formativi, le
modalità di registrazione della formazione nel libretto formativo.
Per l'apprendistato professionalizzante i contratti stabiliscono la
durata del contratto di apprendistato in relazione alla
qualificazione da conseguire, le modalità di erogazione ed
articolazione della formazione esterna ed interna alle singole
aziende. Alcuni contratti collettivi hanno già disciplinato il
nuovo contratto di apprendistato professionalizzante, in
particolare il contratto del terziario, distribuzione e servizi, il
contratto delle cooperative di distribuzione. In effetti, il
contratto del terziario, distribuzioni e servizi, eleva il limite
di età per l'assunzione fino a 29 anni, introduce un meccanismo di
autorizzazione presso l'ente bilaterale e disciplina le attività di
formazione.
Con circolare - la n. 40/2004 - il Ministero del lavoro e delle
politiche sociali ha dichiarato l'inefficacia dei contratti
collettivi nazionali, che hanno disciplinato l'istituto
dell'apprendistato professionalizzante senza attendere l'emanazione
della disciplina regionale di riferimento. Per superare questa
situazione di stallo, le parti sociali nel Patto per lo sviluppo
hanno sottoscritto il protocollo d'intesa per la regolamentazione
transitoria dell'apprendistato professionalizzante; questo è stato
fatto in data 24 giugno 2005 allo scopo di favorire l'agevolazione
del ricorso in materia di apprendistato ad un importante contratto
a carattere formativo, con possibili positive ricadute anche sul
piano occupazionale, valorizzando in questo le precedenti
esperienze di formazione degli apprendisti avvenute nella Regione
in collaborazione con le parti sociali. Con il DGR n. 2525 del 8
agosto 2005 è stato poi recepito il protocollo d'intesa per
consentire alle aziende di assumere da subito apprendisti tra i 18
e i 29 anni di età, ove esista un contratto collettivo che lo
prevede e definendo il piano formativo individuale e generale. La
Direzione Agenzia regionale del lavoro, che dipende dal Presidente,
è responsabile per l'esercizio delle competenze regionali in
materia di attività formative collegate al contratto di
apprendistato, mentre il Dipartimento delle politiche per
l'impiego, che dipende dall'Assessorato di mio riferimento, segue
invece la parte legata all'ingresso sul mercato del lavoro,
registrazione della comunicazione di assunzione, interventi per
favorire l'incrocio fra domanda e offerta di lavoro, attività di
informazione generale sulla materia apprendistato, diffusione delle
offerte di lavoro. Se vuole, le metto anche a disposizione questa
mia breve relazione sulla situazione dell'apprendistato.
Président - La parole au Conseiller Frassy.
Frassy (CdL) - Presidente, eviterei di replicare a tale
interrogazione e chiederei che venisse a questo punto iscritta
d'ufficio al prossimo Consiglio, perché la risposta dell'Assessore
La Torre è un "excursus" sull'apprendistato, non è una risposta
all'iniziativa. Prendendo atto che la materia la segue il
Presidente della Regione, forse era corretto non discuterla,
Presidente. È inutile che faccia...
Presidente - ... era quello che avevo proposto...
Frassy (CdL) - ... protestavo perché l'Assessore Ferraris ha
sempre seguito le problematiche in materia di apprendistato e i
resoconti consiliari ne fanno fede. Prendiamo atto che lei non li
segue, però era più corretto che lo dicesse prima. Posso evitare la
replica se viene iscritta d'ufficio.
Presidente - Ho qualche difficoltà dopo la risposta da parte
dell'Assessore di riscriverla d'ufficio al prossimo Consiglio, nel
senso che lei è liberissimo di giudicare insoddisfacenti le
risposte dell'Assessore ed è liberissimo di ripresentarla...
Frassy (CdL) - ... comunque noi evidenziamo come fra la
precedente gestione dell'Assessore Ferraris e la gestione
dell'Assessore La Torre vi sia un abisso. Con l'Assessore Ferraris
non ci si trovava sulle conclusioni, ma ci si confrontava sui temi.
Assessore La Torre, non ci si può confrontare con lei, perché sta
parlando di cose che nulla c'entrano rispetto ai problemi tecnici
da lei giustamente individuati in esordio. Le chiediamo se le
procedure per la predisposizione del piano formativo individuale di
dettaglio - in sigla "PFID", ma è specificato nella premessa nel
caso lei avesse difficoltà ad interpretare la sigla - comportino
oneri per le imprese... non ci ha risposto! C'è una deliberazione
di Giunta che lei ha votato in cui si dice, contrariamente a quello
che si diceva nella deliberazione dell'agosto scorso, che i piani
di dettaglio per la formazione individuale non vengono più
presentati dalle imprese, ma devono essere presentati attraverso le
agenzie accreditate. La domanda che si pongono i suoi colleghi
imprenditori, Assessore - mi fa strano che a lei non sia ancora
arrivata la stessa domanda che a me è stata girata -, è: che oneri
ci saranno - se ci saranno - per gli imprenditori che devono
rivolgersi in forza di un atto amministrativo alle strutture
accreditate per la formazione? Questa era la prima domanda, io la
risposta non l'ho sentita.
La seconda domanda è sul piano della formazione individuale
generale, che, in base alla deliberazione di Giunta dell'agosto
scorso, doveva essere presentato entro il 31 marzo 2006
congiuntamente al piano di dettaglio. Nella nuova deliberazione
dite che al 31 marzo il piano di dettaglio non deve essere più
presentato entro il 31 marzo, in quanto le aziende entro il 31
marzo devono fare esplicito riferimento alle agenzie formative
accreditate, ma non parlate più del piano formativo generale. La
risposta su che ne è delle procedure per il piano formativo
generale non ce l'ha data.
Le chiediamo se avete intendimento prima o poi - perché la norma
dello Stato questo dice: che ci va la regolamentazione legislativa
- e in tal caso quando e con quali contenuti andrete a predisporre
una legge che possa consentire l'apprendistato professionalizzante
al di fuori dei limiti della fase transitoria, ma lei non ci ha
risposto. Come è possibile, Assessore? O lei non ha letto
l'interrogazione, o gli uffici hanno sbagliato a passarle il
foglio; lei non ha letto l'interrogazione e questo è grave nella
dialettica fra il Consiglio e la Giunta!
Abbiamo posto delle domande precise, molto tecniche, perché sono
le domande che si pongono gli imprenditori e voi non date risposte;
non le date con gli atti amministrativi, ma non le date neppure in
aula a seguito delle interrogazioni formali e questo è negativo,
perché sulla problematica dell'apprendistato, Assessore, la invito
a dedicarci più tempo e più attenzione. La Regione Valle d'Aosta è
il "fanalino di coda" rispetto a tutte le altre 17 Regioni e le 2
Province autonome di Trento e Bolzano, che hanno già regolamentato
con provvedimenti legislativi il percorso previsto dal decreto
legislativo n. 276/2003, che è il decreto legislativo di attuazione
della "riforma Biagi". Voi siete ancora fermi alle disposizioni
transitorie che sono state adottate con atto amministrativo e, tra
l'altro, la deliberazione di agosto 2005 è tardiva, perché quella
deliberazione - che dice: "l'apprendistato professionalizzante può
essere messo in piedi se ci sono le previsioni contrattuali" -
arriva un mese e mezzo dopo la disposizione del Ministero del
lavoro, che già diceva la stessa cosa, cioè che, a fronte dei
ritardi delle Regioni, le aziende erano autorizzate a dare
applicazione a questa previsione normativa se c'era la
regolamentazione dei contratti collettivi. Assessore, perciò non se
ne abbia a male, ma la sua risposta è totalmente insufficiente!
Presidente - La parola all'Assessore alle attività produttive e
politiche del lavoro, La Torre, per una precisazione.
La Torre (FA) - Come sempre, il collega Frassy non perde
occasione per far vedere che abbassa le corna e parte come un
bufalo. Credo che lei non abbia ben capito una cosa: innanzitutto
che il Presidente aveva chiesto il rinvio, e lei protestava; io,
per educazione e rispettando quella che mi sembrava una sua
protesta rumorosa, perché "bofonchiava", mi sono offerto, pur non
essendo la questione di mia competenza - lei probabilmente è così
informato che non è informato che l'Agenzia del lavoro non dipende
dal mio Assessorato il compito-, di darle una risposta, ma siccome
ci tengo a cercare di capire come funziona, non essendo un
tuttologo, né avendo la pretesa di essere un tuttologo come lei,
che conosce tutto, però capisco che non tutti possono nascere così
fortunati... mi ero informato e avevo chiesto di essere messo a
conoscenza dall'Agenzia del lavoro delle procedure. L'Agenzia del
lavoro gentilmente mi aveva fornito un riepilogo della situazione
in Valle d'Aosta, della situazione nazionale e delle procedure che
in questo momento sono applicate. Io per rispetto suo e per
educazione... ma mi sono sbagliato e quindi la prossima volta starò
zitto e, anziché rispettarla, mi farò i fatti miei, imparando dai
suoi comportamenti, mi sono alzato e le ho detto prima che la
risposta sarebbe stata una risposta tecnica così come mi era stata
fornita dall'ufficio. Mi sono limitato nel suo rispetto di leggerla
ma, siccome lei non è una persona che rispetta gli altri, stia
tranquillo che la prossima volta non le rispondo, mi farò i fatti
miei e lascerò che lei abbassi le corna e vada nella direzione che
vuole andare!
Presidente - La parola al Consigliere Frassy, per fatto
personale.
Frassy (CdL) - È inammissibile ormai da parecchi mesi il modo in
cui procedono i lavori di questo Consiglio, nel senso che gli
Assessori se vogliono rispondono, se non vogliono non rispondono,
in Giunta sappiamo cosa fanno gli Assessori, perché spesso si
gestiscono gli interessi personali, piuttosto che gli interessi
collettivi. Di conseguenza, la nostra funzione qui non potrà essere
altro che d'ora in avanti sempre più dura e determinata, caro
Assessore, perché, se lei si va a leggere i resoconti delle
problematiche sul lavoro e sugli apprendistati, il suo predecessore
in Giunta dava risposte, su filosofie che potevano non condividere,
ma dava risposte! Se lei non è preparato in materia, non è
questione di rispetto, il rispetto è dando risposte a tema, non
alzandosi e parlando di "farfalle" come ha fatto lei!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK