Consiglio Regionale della Valle d'Aosta - Oggetto del Consiglio n. 413 del 12 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 413 del 12 febbraio 2014 - Resoconto
OGGETTO N. 413/XIV - Interrogazione: "Verifiche sulle
autorizzazioni rilasciate per il transito dei veicoli a motore in
montagna nel periodo invernale in occasione delle iniziative
sponsorizzate sul sito della Regione".
Président -
Pour la réponse, la parole à l'Assesseur
Marguerettaz...la collega Morelli ha chiesto la parola per una
mozione d'ordine. Prego.
Morelli (ALPE)
- Chiediamo la verifica del numero legale,
Presidente. Ci rendiamo conto che forse alla maggioranza i temi
proposti non interessano più di tanto...1, 2, 3, 4, 5, 9, 10
Consiglieri di maggioranza pensiamo che siano veramente un po'
pochi.
Presidente
- Grazie collega Morelli, invito il
Consigliere Segretario...Consigliere Roscio se vuole venire per la
verifica del numero legale. Ah c'è, se vuole, c'è il Consigliere
Follien. Consigliera Morelli sono rientrati in aula i colleghi che
erano, comunque, qua all'uscita del...vuole procedere comunque alla
verifica del numero legale? O lo constatiamo? Va bene, chiedo ai
colleghi di essere presenti durante i lavori dell'aula. Prego
Assessore Marguerettaz.
Marguerettaz (UV)
- Grazie.
Per l'interrogazione ci sono richieste per sapere quali
verifiche sulle autorizzazioni sono previste sulle iniziative
sponsorizzate sul sito ufficiale della Valle d'Aosta. Ora sul
termine "sponsorizzate", noi facciamo comunicazione, non facciamo
una sponsorizzazione, ovviamente il compito del sito è di mettere a
conoscenza delle varie iniziative che vengono effettuate sul
territorio. Le iniziative promosse sul portale turistico regionale
LOVE VDA alle quali si fa riferimento quindi sono le cene in quota
sulle piste di sci dei principali comprensori sciistici valdostani:
Courmayeur, La Thuile, Pila, Champoluc, Gressoney, Cervinia,
Torgnon. Premesso che nessuna delle comunicazioni di
quest'Assessorato riferite a tali iniziative ha mai fatto leva
sulla promessa di salire in quota senza fatica, si tratta di parole
che non si rinvengono nelle nostre comunicazioni, però, se il
collega Roscio le ha trovate, queste sono valutazioni che fanno gli
uffici, dicono:
"da nessuna parte noi abbiamo scritto
questo"
, quindi se poi me le fornisce, sicuramente farò
presente agli operativi dell'Assessorato. La promozione di tale
esperienza mira al perseguimento di due obiettivi propri della
missione dell'Assessorato del turismo: soddisfare le esigenze di
informazione dei turisti e comunicare loro le opportunità di
offerta turistica delle località di vacanza, nel caso di specie si
tratta di dar risposta ad una domanda puntuale e specifica, sono
numerose, infatti, le richieste di informazioni circa le cene in
quota, che pervengono regolarmente agli uffici del turismo;
secondo, promuovere le stazioni sciistiche della Valle d'Aosta
presso un pubblico di utenza più allargato attraverso una delle
esperienze attualmente più richieste dal mercato e quindi capace,
come argomento, di suscitare l'interesse dei media e di essere
condivisa sui
social network
con evidenti ricadute di
visibilità per le località. Se fate un giro sui
blog
e sui
social network
, troverete tantissime foto, tantissimi
commenti sull'esperienza unica, straordinaria, che fanno i nostri
turisti e non solo, anche i residenti, nelle cene in quota. Ciò
premesso, in merito allo specifico quesito posto, preciso che le
cene in quota promosse sul portale turistico regionale sono
esclusivamente quelle che si svolgono nei locali e ristori sulle
piste di sci, peraltro già promosse sui portali delle rispettive
società degli impianti a fune. La legge regionale 15 novembre 2004,
recante: "Disposizioni in materia di sicurezza sulle aree destinate
alla pratica degli sport invernali" prevede all'articolo 6, comma
3, che fuori dall'orario di apertura delle piste è inoltre
consentito, previa autorizzazione del gestore della pista, l'uso di
mezzi meccanici per raggiungere pubblici esercizi o abitazioni
private non altrimenti raggiungibili. Le cene in quota promosse sul
portale turistico regionale rientrano pertanto nella fattispecie
disciplinata dal citato articolo 6, comma 3, della legge 27 del
2004 e il transito dei gatti e delle motoslitte funzionali al
trasporto dei clienti in quota risulta autorizzato dalle società
che gestiscono i relativi comprensori sciistici; laddove anche per
tratti limitati il transito dovesse avvenire fuori dalle piste di
sci, la circolazione delle motoslitte sulle aree fuoristrada è
disciplinata dalla legge 22 aprile 1985, n. 17, cioè il regolamento
di polizia per la circolazione dei veicoli a motore sul territorio
della Regione, che all'articolo 2, commi 2 e 3, nel disciplinare i
casi in cui è consentita la percorribilità di tali aree con veicoli
a motore in generale recita testualmente:
"la circolazione e il
parcheggio dei veicoli a motore sono consentiti ai proprietari,
usufruttuari, conduttori e ai loro familiari e ospiti, a tutti
coloro che abbiano necessità di accedervi per motivi di abitazione
o dimora o di lavoro e di servizio, nonché alle persone disabili
munite del contrassegno..."
. La sorveglianza circa la corretta
applicazione della legge 17/1985 è affidata, ai sensi dell'articolo
7 della legge medesima, agli agenti forestali e agli organi di
polizia locale e di pubblica sicurezza.
Président
- Pour la réplique, la parole au collègue
Roscio.
Roscio (ALPE)
- Grazie Presidente.
Assessore Marguerettaz io capisco che oggi l'abbiamo già fatta
lavorare un po' e magari è andato un po' in confusione, ma
l'argomento dell'interpellanza era tutt'altro, nel senso che non si
parlava assolutamente di cene in quota nei comprensori che, come ha
ricordato lei, è quello...quello di cui si parlava era, invece,
quello che c'è sul sito LOVE VDA, dove si dice:
"in quota col
gatto delle nevi"
. LOVE VDA mi sembra che sia una cosa
sponsorizzata, io dico, dall'Assessorato del turismo della Valle
d'Aosta. Qui, però, si parla non di escursioni in comprensori
sciistici regolamentati, sotto la responsabilità del gestore, ma si
parla di escursioni in montagna su terreno innevato al di fuori dei
comprensori, dove i rischi che derivano da una frequentazione,
soprattutto quando io porto dei civili in giro per la montagna,
comportano delle responsabilità e delle responsabilità che
ovviamente noi ci auguriamo che non vengano mai chiamate in causa,
ma purtroppo spesso succedono queste cose, nel senso che, finché
non succede niente, siamo tutti tranquilli, ma poi, quando succede
qualche incidente, ahimè, tutti a scaricare le colpe da qualche
parte. Sarebbe quindi opportuno, a nostro parere, che, prima di
pubblicare delle cose del genere sul sito ufficiale della Regione
Valle d'Aosta, venissero fatti gli accertamenti, anche perché se io
porto dei turisti col gatto delle nevi a 2.500 metri di quota, come
qua si dice, su terreno innevato, al di fuori degli impianti
sciistici, ahimè ci sono le valanghe e un gatto delle nevi è un
mezzo abbastanza grande da sovraccaricare dei pendii, quindi non
vorrei che succedesse qualcosa per cui poi si dicesse: "ahimè
avessimo fatto, avessimo detto..." e, purtroppo, queste cose
succedono. Forse quindi, come lei ha ricordato, la legge regionale
17 del 1985 va a regolamentare l'accesso alle strade non statali,
ma alle strade poderali, dicendo chi può andare, chi non può andare
e all'articolo 1 dice proprio che l'intento è quello di armonizzare
l'equilibrio dell'ambiente con le legittime...come dire? i
legittimi diritti dei proprietari dei fondi, ma anche di chi ha
delle attività. Questa cosa succede nella collina all'
adret
nel comune di Saint-Pierre e succedono cose strane in quella
collina, nel senso che sembra più di stare in certe zone del Sud
America, piuttosto che in zone d'Europa, nel senso che attività
estive, che propongono manifestazioni e richiedono autorizzazioni
non vengono autorizzate proprio per il discorso della
responsabilità, perché si dice: "se mai succedesse qualcosa, una
jeep che va, chissà di chi potrebbe essere la responsabilità" e poi
d'inverno succede che i gatti delle nevi o le motoslitte circolano
liberamente, scorrazzano, portano in giro i turisti, senza che si
abbia notizia di qualunque autorizzazione. Ecco qual era
l'argomento dell'interpellanza, quindi se l'Assessore è stato
fuorviato, quindi ha preso, ha ipotizzato che si parlasse di cene
in quota, la tranquillizzo, nessuno voleva mettere in discussione
quello, quello che ci preoccupa è di vedere invece scorrazzare
mezzi non autorizzati in giro per le montagne, con un rischio
serio, perché, qualora succedesse qualcosa a dei turisti o a dei
civili trasportati, senza autorizzazione, io immagino già i titoli
sui giornali: "la Valle d'Aosta sponsorizza iniziative fuori
legge". La inviterei quindi a verificare questo, Assessore, e, se
del caso, magari a proporre una normativa che vada a regolamentare
non solo sulle piste, ma anche su terreni non propriamente...come i
comprensori sciistici, queste attività, proprio per fare in modo
che lo sviluppo e le attività che vogliono mantenere le attività in
montagna vengano fatte nel rispetto comunque delle leggi e delle
norme, proprio al fine di tranquillizzare tutti, utenti, ma anche
chi fa le attività. Grazie. Le darò poi le informazioni.
Président
- Merci. Point 9 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK