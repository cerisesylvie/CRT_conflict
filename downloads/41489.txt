Consiglio Regionale della Valle d'Aosta - Oggetto del Consiglio n. 611 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 611 del 17 aprile 2019 - Resoconto
OGGETTO N. 611/XV - Interpellanza: "Investimenti per la
partecipazione di imprese valdostane alle più importanti fiere
europee relative alla produzione alimentare".
Distort (Presidente) -
Punto 24 all'ordine del giorno.
Per la presentazione, ha chiesto la parola il collega Vesan.
Vesan (M5S) -
È importante, per chiarire questo
argomento, distinguere la sostanziale differenza fra le due
tipologie di fiere esistenti. La Guida mondiale delle fiere le
separa con una semplice lettera: la lettera P e la lettera T. La
lettera P sta per
Public
e sono le fiere aperte al pubblico,
la lettera T per
Trading
o
Trader
e sono le fiere
riservate esclusivamente agli operatori del settore.
I risultati di queste fiere, i numeri di partecipazione, sono
veramente molto diversificati. Le fiere aperte al pubblico arrivano
ad avere anche un paio di milioni di visitatori, perché spesso e
volentieri addirittura l'ingresso è gratuito ed è aperto a
chiunque. Normalmente nelle fiere aperte al pubblico gli espositori
hanno la possibilità di vendere direttamente i loro prodotti. Per
intenderci: i banchetti della Fiera di Sant'Orso.
Le fiere
trade
sono invece riservate esclusivamente agli
operatori del settore. Per poter accedere bisogna essere, nel caso
delle fiere del settore alimentare, dei grossisti, dei
distributori, degli importatori o dei ristoratori, oppure ancora
dei gestori di esercizi commerciali, nello specifico settore
dell'alimentazione. La differenza sostanziale è che in queste
fiere, quasi sempre la vendita diretta del prodotto alimentare è
vietata e sono finalizzate esclusivamente all'individuazione di
canali commerciali per presentare su nuovi mercati i propri
prodotti e creare e consolidare reti di distribuzione. Normalmente
in una fiera riservata agli operatori si fanno ordini, non si fa
vendita diretta. Gli operatori si portano dietro solo un
campionario che, normalmente, riportano presso il loro stabilimento
quando hanno finito.
Nelle precedenti interrogazioni e interpellanze che abbiamo
fatto su questo argomento, l'Assessore competente ci ha citato la
volontà di partecipare a fiere del settore alimentare, citandoci
sostanzialmente tutte fiere aperte al pubblico: se non ricordo male
il Cheese di Bra e il Salone del gusto a Torino, oltre ad altre
iniziative, come il Vinitaly. Tutte queste sono fiere aperte al
pubblico.
La fiera aperta al pubblico è sicuramente un aiuto consistente
per l'impresa valdostana che vi partecipa, però è un aiuto con un
livello di lungimiranza e di investimento molto limitato, perché
l'impresa arriva, partecipa alla fiera, vende direttamente i suoi
prodotti, incassa sicuramente del denaro, ma l'organizzazione di
uno
stand
regionale che porta le imprese valdostane a questo
è assolutamente e frequentemente ravvisabile quale aiuto di Stato,
perché consiste praticamente nel dare del denaro contante e
immediato all'impresa partecipante.
Ben diversa è la partecipazione a una fiera riservata agli
operatori commerciali. Non c'è quasi nessun tipo di ritorno
immediato, spesso e volentieri il ritorno lo si può misurare solo
magari dopo la partecipazione a due o tre fiere consecutive, però
permette di reperire canali commerciali stabili e duraturi nel
futuro, permette di raggiungere mercati che altrimenti non si
raggiungerebbero e che non sono solo quello dei visitatori della
fiera, ma permette di trovare distributori e reti commerciali in
tutto il mondo.
La fiera che ho citato nell'interpellanza e che si svolgerà nel
mese di ottobre di quest'anno si chiama ANUGA: un nome non molto
noto perché, effettivamente, essendo riservata agli operatori, non
vede mai dei grandissimi numeri. I numeri sono, però, consistenti,
perché è la più grande fiera del settore alimentare di tutta
l'Europa. Gli espositori sono 7000, i visitatori sono 160.000, ma
questi sono tutti rigorosamente operatori professionali che
partecipano a questa fiera espressamente per fare ordini, per
accaparrarsi i prodotti alimentari, presenti in realtà a livello
mondiale e non solo europeo. Ad ANUGA, per darvi un'idea dei
numeri, hanno partecipato, nell'edizione 2017 - che era l'ultima,
perché è una fiera biennale - 960 espositori italiani, fra cui due
partecipazioni regionali, che erano la Toscana e la Sicilia.
Oltre alla fiera ANUGA che si terrà prossimamente, ci sono poi
infinite altre fiere, rigorosamente settoriali. Per esempio in
Italia si svolge, appositamente alternata rispetto a questa -
quindi sarà negli anni pari, dal 2020 in avanti - il Cibus di
Parma, che è la più grossa fiera riservata agli operatori,
specifica fondamentalmente sul prodotto alimentare italiano. Ma ci
sono anche molte altre fiere, a cui la Regione in passato ha
partecipato con degli stand collettivi, per esempio il SIAL di
Parigi, InterMoPro di Düsseldorf, ProWein, sempre di Düsseldorf - è
la versione, se vogliamo, del Vinitaly a livello europeo; ci sono
anche i liquori, ma di nuovo è riservata esclusivamente agli
operatori e fa numeri, come espositori e come vendite, più alti del
Vinitaly di Verona - Alimentaria di Barcellona e la stessa
Tuttofood, che è nata a Milano, in concorrenza rispetto alla fiera
di Parma, che però non ha lo stesso identico successo. In passato
la Regione partecipava sia alla più importante fiera europea,
ANUGA, sia alla più importante fiera italiana, che è il Cibus.
In realtà si è abbandonata questa partecipazione più o meno in
corrispondenza dell'inizio della crisi, operando nel modo peggiore
possibile a favore delle imprese valdostane: invece di continuare a
farle operare sui mercati che hanno risentito della crisi molto
meno del nostro, li abbiamo privati di questa opportunità. Mi è
capitato di incontrare operatori e produttori del settore
alimentare valdostano che mi hanno dichiarato che, per fortuna,
hanno partecipato a questo tipo di fiere anche grazie all'aiuto da
parte della Regione e, con questo, hanno avuto la possibilità di
sopravvivere sul mercato, grazie agli ordini e ai contatti che sono
riusciti a fare a livello europeo, visto il crollo del mercato
italiano, anche del settore alimentare, negli anni fra il 2008 e il
2012.
Sostanzialmente, quindi, rispetto alle proposte già illustrate
dall'Assessore in passato, ci chiedevamo se, di fronte alla
possibilità di reperire nuove risorse a sostegno dell'imprenditoria
valdostana, esistesse l'intenzione da parte dell'Amministrazione
regionale di investire anche su fiere riservate agli operatori
commerciali e non solo su fiere aperte al pubblico. Sappiamo che
non ci sarà una partecipazione valdostana alla fiera di ANUGA di
ottobre; purtroppo sappiamo, avendo avuto contatti con imprese
valdostane, che esisteva la volontà di partecipare, ma le imprese
valdostane non sono riuscite a trovare uno spazio all'interno di
questa fiera. Essendo una fiera importante, con grandi risultati
commerciali, è molto difficile riuscire ad avere uno spazio, se non
lo si mantiene costantemente negli anni. Questa era un po' l'ottica
con cui la Regione comunque manteneva uno spazio pubblico, facendo
partecipare a turno le imprese interessate.
Oltre a questo ci chiedevamo, sempre per capire quali sono le
motivazioni che spingono le imprese valdostane a partecipare a
queste manifestazioni fieristiche, se fossero stati individuati dei
criteri per la partecipazione, oppure per la selezione delle
imprese valdostane che partecipano alle fiere già citate
dall'Assessore per l'annualità 2019 o 2019-2020 e, se esistono,
quali siano gli eventuali costi di compartecipazione a carico delle
imprese valdostane partecipanti. Perché la partecipazione in uno
stand collettivo, in una fiera riservata agli operatori, non avendo
un ritorno economico immediato per l'impresa, anzi, ravvisandosi
fondamentalmente come un costo iniziale, non viene considerato come
aiuto di Stato, perché è considerato aiuto all'intero comparto e
non alla singola impresa. Quindi sarebbero soldi che la Regione
investe con particolare utilità per le proprie imprese e con un
ritorno duraturo nel futuro e che invece, non aderendo a questo
tipo di iniziative, ma aderendo solo alle fiere con vendita
diretta, purtroppo non ci permettono di fare un investimento che
duri negli anni futuri.
Questa è l'interpellanza e ringrazio l'Assessore per la
risposta.
Presidente -
Grazie per l'esposizione, collega Vesan. La
parola, per la risposta, all'assessore Viérin.
Viérin (AV) -
Intanto ringrazio il collega per
l'iniziativa. Avevamo già avuto modo, come lui stesso ricordava, di
discutere su quali potevano essere le opportunità e condivido le
premesse. Forse non era così alcuni anni fa, ma oggi le
opportunità, rapportate anche alla qualità della filiera
enogastronomica valdostana, possono avere veramente dei risvolti,
anche e soprattutto in termini di vendita, ricordandoci che
dobbiamo sempre rapportare i nostri prodotti alla quantità di
prodotto stesso che noi abbiamo. La Valle d'Aosta ha un prodotto
per eccellenza, in termini di qualità e quantità, che è la fontina:
circa 450.000 forme; 250.000 provengono dalla cooperazione,
cooperativa e consorzio, e 150.000 dai privati. Abbiamo poi tutto
il settore vitivinicolo, abbiamo i DOP e abbiamo da inserire, nelle
occasioni di vendita e soprattutto nella possibilità di vedere le
aziende valdostane, nelle due tipologie che lei ricordava.
Mi permetto di sottolineare che le iniziative a cui abbiamo
partecipato e a cui parteciperemo esistono anche nella formula
mista. Il Vinitaly ha una grande partecipazione, ma è soprattutto
per esperti del settore ed è anche e soprattutto per esperti e
trader
del settore, che nel
BtoB
acquistano e
vendono, tant'è che il bilancio dell'edizione di quest'anno del
Vinitaly è molto positivo, anche con le novità che abbiamo
introdotto, di avere uno stand organizzato non in condivisione con
un'altra Regione e di aver utilizzato - e tornerò ai criteri di
partecipazione - una collaborazione con la Chambre, e ringrazio il
collega Testolin per il progettoVDA-Passport. Questo per dire che
le manifestazioni a oggi codificate - arriverò poi a quella che lei
citava - sono sicuramente, in parte, quelle di vendita al
grand
public
, ma anche a quelle che, invece, hanno un misto e una
possibilità soprattutto per esperti del settore, che è quello che
effettivamente è molto importante per i produttori o comunque per
le aziende. La promozione è sicuramente importante, ma soprattutto
la vendita lo è ancora di più. Questo in premessa.
Quella del Vinitaly l'ho citata. Anche Cheese a Bra, dal 20 al
23 settembre, è inserito nella programmazione e anche in questo
caso c'è la previsione delle aziende valdostane che potranno
presentare i loro prodotti a nuovi acquirenti, a singole produzioni
e a eventuali negoziatori. Anche in quella manifestazione sono
previsti proprio degli spazi adeguati e anche questa sarà oggetto
di collaborazione con VDA-Passport. Questo per alleviare i costi di
partecipazione, assieme ad altre misure che citerò.
Per quanto riguarda, invece, quella che effettivamente è una
fiera interessante e che non era prevista per quest'anno: è una
fiera che, giustamente, ha bisogno di tempi e di organizzazione, in
modo da essere effettivamente
partner
come Regione, per poi
condividere con le aziende. Noi cosa stiamo facendo? Su questa e su
altre occasioni spesso l'amministrazione riceve tante richieste di
partecipazione a fiere e a eventi, ma non sempre si ha la
possibilità di misurare realmente quella che è una fiera
interessante, al di là dei numeri. Nella ricognizione che stiamo
facendo, sia in termini di risorse finanziarie da investire in
pubblicità, sia vedendo di rapportare la promozione che si fa a un
effettivo ritorno che deve essere fatto sul territorio e per le
aziende, abbiamo chiesto di studiare una serie di iniziative, in
modo da situarle nella potenziale possibilità per le nostre
aziende.
Sull'estero c'è anche una questione da risolvere, che con
Chambre stiamo esaminando accreditandoci al circuito ENIT, perché
attraverso Chambre c'è l'impossibilità di vendere all'estero e
spesso le aziende hanno bisogno di un supporto anche
nell'organizzazione, al di là della partecipazione singola, proprio
di essere presenti attraverso l'ente Chambre, come noi facciamo a
Bra e al Vinitaly. Sul territorio nazionale il partner Chambre è
spendibile, per l'estero è necessario fare inserire una serie di
iniziative e accreditarci, e su questo abbiamo lavorato in queste
ultime settimane, affinché ci possa essere la possibilità anche di
vendere all'estero. Questo è il secondo aspetto.
Il terzo
volet
. Su ANUGA l'impegno, collega, è assieme a
due iniziative che avevamo citato: il Salon Suisse des Goûts et
Terroirs, che si svolge vicino a Fribourg, sempre in autunno, che è
molto interessante (abbiamo preso contatto con gli organizzatori e
dovremmo essere ancora in tempo per riuscire a programmare per
quest'anno); l'altra è la Foire du Comptoir du Valais, che tra
l'altro è qui dietro e che ci è stata richiesta anche dalle aziende
e dagli albergatori. Noi sicuramente faremo una verifica anche su
ANUGA e su Cibus, che lei citava, la quale non è un'edizione che si
fa ogni anno, ma ogni due anni. Avevamo - perché non è una
questione recente - preso contatto con gli organizzatori di Cibus,
per riuscire anche ad avere una
partnership
che potesse
rilanciarlo, perché era stata abbandonata la possibilità di andare
a Cibus, come lei citava. Aspettiamo anche il lavoro che viene
fatto in termini di studio dei mercati, ma avremmo individuato
queste occasioni, per quest'anno. Se non dovesse andare in porto,
sicuramente per l'edizione del 2019, l'impegno è quello di lavorare
affinché almeno si pianifichi un 2020, sia in sinergia con la
possibilità di Chambre e di VDA-Passport, sia in termini di
territorio nazionale. Questa è la strategia.
L'altra domanda era su quali sono i criteri e anche i costi di
partecipazione, aspetti che sono legati. I criteri spesso sono
duplici: sono quelli del regolamento della fiera stessa - un
esempio, per Cheese sono solo le aziende che producono formaggi a
base di latte crudo, quindi si screma già una parte - e quelli che
rispondono alle manifestazioni di interesse pubblico. Le
manifestazioni di interesse pubblico, per quelle a livello
nazionale, dove partner è Chambre, noi le facciamo fare attraverso
Chambre, quindi c'è un avviso pubblico e le aziende aderiscono, o
comunque anche quando l'Assessorato organizza direttamente c'è
questa parte di avviso pubblico.
Chambre è per noi l'ente che tutela la categoria delle imprese
valdostane, quindi noi ci appoggiamo sempre a Chambre. Anche per
Les Mots, che è una manifestazione culturale, c'è la partnership
proprio per andare a individuare le aziende. C'è quindi una
comunicazione formale, invito tramite PEC, mail, comunicati stampa,
posizionamento delle informazioni necessarie e della modulistica
sui siti Web e, insomma, quello che si conosce.
I costi - giustamente, sono l'aspetto che lei rilevava - variano
sicuramente a seconda della disponibilità finanziaria e dei costi
di partecipazione. Nei casi di Vinitaly e di Cheese abbiamo
alleviato i costi, in parte con VDA-Passport e in parte anche
utilizzando la misura 3.2, quella del PSR, che va proprio a
finanziare la partecipazione. Quindi in sinergia, per esempio, con
la Vival, per quanto riguarda il Vinitaly, il 70 percento è stato
coperto dalla misura 3.2 e il VDA-Passport ha dato un'ulteriore
possibilità, mentre il resto è stato coperto dalle aziende, quindi
è stata un'occasione molto interessante, anche condivisa con le
aziende stesse.
In conclusione, l'impegno è anche nella fase di riorganizzazione
dei saloni, non solo in ambito enogastronomico. Cito per esempio,
quest'anno, il Salone del Libro dove, a differenza dell'avere solo
uno
stand
di produzione libraria valdostana, abbiamo messo
d'accordo i librai valdostani e, un po' come per Les Mots, saranno
presenti e venderanno i libri all'interno del salone.
Oggi più che mai, come lei sottolineava, al di là della
promozione di cui non siamo certi del ritorno che avrà, soprattutto
per le aziende, abbiamo necessità di poter mettere in relazione la
possibilità di vendita. L'impegno quindi, collega, è su questi
eventi che già sono codificati, dove abbiamo delle certezze. Su
questi quattro eventi - due che avevamo già citato per la parte
della Svizzera non solo francofona, per ANUGA e per Cibus -
l'impegno è di riuscire a fare un piano strategico condiviso con
Chambre e con il settore, il comparto, per riuscire ad avere una
partecipazione strutturata e duratura nel tempo, come lei
sottolineava, che è quella che può darci delle possibilità;
scremando, invece, magari altre possibilità dove abbiamo visto che
i ritorni non sono stati quelli desiderati.
Presidente -
Per la replica, la parola al collega
Vesan.
Vesan (M5S) -
La ringrazio per l'illustrazione dei punti
e per una possibile speranza che si ritorni a operare sui mercati
settoriali per operatori. La prossima edizione di ANUGA non sarà il
2020 ma il 2021, perché, come il Cibus, anche questa è biennale,
quindi magari con due anni di tempo si riuscirà ad organizzare. Io
ho avuto dichiarazioni di interesse alla partecipazione da primarie
imprese del settore alimentare valdostano, che avrebbero voluto
partecipare anche da sole, ma non ci sono riuscite.
Per quello che riguarda i costi, ho capito che ci sono delle
compartecipazioni VDA-Passport, oppure altre coperture del 70
percento dei costi, ma non mi è chiaro, nemmeno a livello
percentuale, quale sia quello che rimane a carico delle imprese
partecipanti, né qual è il valore assoluto. Se fosse possibile
averlo, sarebbe importante.
Per quanto riguarda i criteri di partecipazione alla fiera, ho
capito che c'è il regolamento della fiera, dove ovviamente non
sarebbero ammessi dei produttori non previsti, e ho capito che il
bando per la selezione lo fa la Chambre. Mi sarebbe piaciuto sapere
se esistono dei criteri, però, che prevedano priorità oppure
esclusione di alcune imprese valdostane rispetto ad altre. Da come
lei ha detto sembra che non sia questo il caso, ma mi risulta,
soprattutto per il Vinitaly - che è effettivamente un'eccezione
particolare perché, non essendoci una fiera per operatori, è
diventato un riferimento fondamentale sia per gli operatori che per
il pubblico - che la Regione Valle d'Aosta preveda la
partecipazione esclusivamente dei produttori che hanno anche linee
di produzione di vini DOC, mentre invece i produttori valdostani
che sul territorio regionale fanno solo vini da tavola non siano
ammessi alla partecipazione. Non so se sia vero, ma se fosse
possibile verificare anche questo tipo di informazione, perché non
è solo tutela del marchio, ma è tutela della stessa produzione.
Infine, nei minuti che mi restano, faccio ancora un piccolo
esempio sulla partecipazione all'ultimo ANUGA 2017. Cito solamente
otto dei partecipanti: il Consorzio Asiago DOP, il Consorzio del
Pecorino Romano, il Consorzio del Caciocavallo Silano, il Consorzio
della Mozzarella di Bufala Campana, il Consorzio del Parmigiano
Reggiano, il Consorzio del Grana Padano, il Consorzio del
Gorgonzola e il Consorzio del Piave DOP. A me sembra che in questo
elenco manchi una voce particolarmente importante e confido che
l'Amministrazione regionale voglia fare tutto quello che può per
sopperire a questa mancanza.
(Voce fuori microfono)
Poiché l'aiuto lo diamo per quello che riguarda l'impresa
privata, l'aiuto a un consorzio che garantisce il marchio del
nostro principale prodotto probabilmente varrebbe la pena
darlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK