Consiglio Regionale della Valle d'Aosta - Oggetto del Consiglio n. 1199 del 14 marzo 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1199 del 14 marzo 1985 - Resoconto
OGGETTO N. 1199/VIII - "ELEZIONE DIRETTA DEL SINDACO DA PARTE
DEI CITTADINI" (Reiezione di mozione).
PRESIDENTE
: Do lettura del testo della mozione presentata
dal Consigliere Aloisi:
MOZIONE
PREMESSO CHE, ai sensi dell'art. 50 della Costituzione è in
atto una raccolta di firme per una petizione popolare alle Camere,
al Presidente della Repubblica ed al Governo per l'elezione diretta
del Sindaco;
CONSTATATO che è urgente riformare la legge sulle elezioni
comunali;
RILEVATO CHE l'elezione diretta del Sindaco è richiesta da
tutta la pubblica opinione italiana, dalla grande stampa
indipendente, dai politologi e da esponenti politici di diverso
orientamento;
il Consiglio regionale della Valle d'Aosta
DELIBERA
1)
DI INVITARE il Governo della Repubblica, il
Parlamento e tutte le forze politiche affinché venga modificata la
legge per le elezioni comunali, ed il Sindaco sia eletto
direttamene dai cittadini con il sistema del collegio uninominale e
resti in carica per un quinquennio;
2)
DI INVIARE la seguente mozione ai Presidenti delle
due Camere, al Presidente del Consiglio dei Ministri ed ai
Presidenti di tutti i Gruppi parlamentari della Camera e del
Senato.
PRESIDENTE
: Ha chiesto di parlare il
Consigliere Aloisi, ne ha facoltà.
ALOISI - (M.S.I.):
Colleghi Consiglieri, come saprete in
questo periodo il Movimento Sociale Italiano ha presentato una
raccolta di firme, una petizione popolare per l'elezione diretta
del Sindaco.
L'elezione diretta del Sindaco è il primo passo verso una
riforma globale dell'intera organizzazione statale, ormai ritenuta
necessaria ed urgente dagli stessi padri fondatori di questa
Repubblica. Essa va sostenuta con entusiasmo ed impegno perché è
una autentica battaglia di libertà contro la partitocrazia
imperante e contro l'espropriazione dei diritti del cittadino.
Il motivo che ha indotto il Movimento Sociale Italiano a
promuovere la petizione popolare per l'elezione diretta del Sindaco
è soprattutto la crisi politica ed istituzionale che nasce da una
doppia carenza degli organi statali e locali: da un verso si
registra una incapacità di decisione e dall'altro un'assenza di
partecipazione. a partecipazione dei cittadini alla vita politica è
comunque soffocata dalla prevalenza delle strutture di vertice e
dalla partitocrazia.
L'elezione diretta del Sindaco potrebbe essere uno dei rimedi
efficaci per combattere questa doppia carenza. Un Sindaco eletto
direttamente dal popolo avrebbe senza dubbio margini maggiori e più
autorevoli di autonomia decisionale, avrebbe una legittimazione più
ampia e profonda a governare stabilmente per tutto il mandato
elettorale, senza pericolosi vuoti, fratture e cambiamenti, e nello
stesso tempo consentirebbe una maggiore partecipazione del popolo
alla vita istituzionale e politica, un controllo più diretto degli
elettori sugli eletti ed una designazione sottratta finalmente al
gioco dei partiti ed alle lottizzazioni di vertice.
Tutti i partiti nazionali si sono interessati al problema e
nella Democrazia Cristiana da tempo gruppi interni (ricordo gli
autorevoli Ciccardini e Mazzotta) hanno chiesto, anche con pro
poste di legge, l'elezione diretta del Sindaco. L'on. DE Mita ha
rilanciato recentemente la proposta, il Partito Repubblicano si è
dichiarato favorevole all'elezione diretta del Sindaco solo per le
grandi città, adesioni alla tesi dell'elezione diretta si
registrano nel Partito Liberale, nel Partito Social democratico
Italiano, mentre il Partito Socialista dal Convegno di Rimini e con
la recente proposta di Di Donato fa parte del fronte ormai
maggioritario ed autonomo per l'elezione diretta del Sindaco. In
tutta Italia notevole è ormai l'adesione di Sindaci democristiani,
socialisti, socialdemocratici alla petizione popolare proposta dal
Movimento Sociale Italiano per l'elezione diretta del primo
cittadino.
Le ragioni che inducono gran parte dell'opinione pubblica e la
grande maggioranza dei partiti politici ad aderire alla nostra
petizione sono costituite dall'esigenza, primo, di ovviare alle
crisi politiche ricorrenti che si registrano nei Comuni a sistema
proporzionale, penalizzando costantemente la vita amministrativa
nella varie comunità; secondo, di sottrarre ai compromessi
partitocratici l'elezione del massimo organo comunale; terzo, di
dare concretezza al principio costituzionale della sovranità e
della partecipazione popolare; quarto, di dare alta qualificazione
anche sotto il profilo della competenza e delle qualità morali,
nonché autorità e prestigio, al massimo rappresentante delle
Comunità civiche; quinto, di garantire stabilità politica nei
Comuni per l'esercizio dei poteri di istituto all'insegna del
metodo della programmazione.
L'elezione diretta del Sindaco rappresenta una importante,
concreta risposta al bisogno di restituire certezza del diritto,
legittimità e forza a chi governa, svincolandolo dai
condizionamenti dei partiti e restituendo ai cittadini il
privilegio di scegliere liberamente il capo del proprio
Municipio.
PRESIDENTE
: Ha chiesto di parlare il Vice Presidente
Dolchi, ne ha facoltà.
DOLCHI - (P.C.I.):
Signor Presidente, Colleghi
Consiglieri, il gruppo comunista non ritiene, per mio tramite, di
poter condividere le argomentazioni del Consigliere Aloisi,
soprattutto quando dice che la disaffezione per la vita democratica
potrebbe essere ovviata con l'elezione diretta del Sindaco. Direi
che molto più ampie e numerose sono le cause che provocano
sfiducia, diffidenza e difficoltà nei rapporti degli organismi
elettivi ed in questo caso dell'Amministrazione comunale.
Non riteniamo che il fatto di aver eletto direttamente il
Sindaco impegni il cittadino a dare una maggiore partecipazione
alla vita civica, anzi riteniamo che una maggior partecipazione
alla vita della città possa venire da quei cittadini che si
identificano in una lista, in un numero di Consiglieri che li
rappresentano nell'ambito del Consiglio comunale e che
rappresentano le loro aspirazioni, le loro necessità ed in fondo,
perché no, anche il loro orientamento politico.
Io che ho frequenti contatti con Sindaci francesi, dove il
sistema maggioritario potrebbe in certo qual modo far pensare che
anche in quei Comuni si elegga direttamente il Sindaco, conosco
bene quelle che sono le carenze, le difficoltà e soprattutto i
disagi che il Sindaco ha nei rapporti con i cittadini. Abbiamo
sempre sostenuto che, indipendentemente dalla parte politica cui
appartiene o alla lista con cui è stato eletto, il cittadino nel
momento in cui diventa primo cittadino diventa il cittadino di
tutti, e se questa è la base del comportamento del primo cittadino
è chiaro che i cittadini possono riconoscersi nel loro primo
cittadino se proprio egli opera come il Sindaco di tutti.
Si potrebbe disquisire a lungo con varie argomentazioni, ma
ritengo che ce ne sia una fondamentale che vale per il Consiglio
regionale della Valle d'Aosta in questo momento, e mi riallaccio a
quanto ho detto a proposito del Disegno di legge n. 156. L'altro
ieri abbiamo sollecitato al Presidente della Camera dei Deputati la
legge che trasferisce la competenza di legiferare in materia
elettorale al Consiglio regionale della Valle d'Aosta. Mi
sembrerebbe di mettere il carro davanti ai buoi come si dice,
rinunciando ad una prerogativa che richiediamo, come autonomisti,
per la Valle d'Aosta, se prendessimo una posizione di sostegno ad
una iniziativa a carattere nazionale nel momento in cui stiamo per
diventare padroni di noi stessi in questa materia.
Per queste ragioni, e quindi riservandoci di assumere una
posizione responsabile nel momento in cui saremo chiamati a farlo
da questa legge che abbiamo sollecitato e che crediamo venga a
sanare una carenza esistente a livello nazionale come legislazione
nei confronti della Valle d'Aosta, ripeto, in attesa di questa
possibilità che ci sarà data, voteremo contro la mozione del
Consigliere Aloisi.
Si dà atto che alle ore 19,18 assume la Presidenza il Vice
Presidente De Grandis.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
In linea di massima siamo favorevoli
alla mozione. Il nostro partito in sede nazionale ha elaborato una
sua proposta, che seppur molto più articolata, prevede però
l'elezione del Sindaco direttamente da parte dei cittadini.
Vorrei motivare questa posizione. Direi che fra le varie
cariche, quella del Sindaco è una carica in cui il cittadino,
ancora si identifica, vuoi perché il Comune accompagna per qualche
verso la vita del cittadino dalla sua nascita alla sua morte, vuoi
perché il Comune costantemente riflette quelle che sono le esigenze
di tutti i cittadini nel modo in cui si amministra ed eroga dei
servizi.
Con questo non condividiamo tutto quanto ha detto il Consigliere
Aloisi, in particolare che l'elezione diretta del Sindaco serva per
spoliticizzare questo tipo di elezione; riteniamo che ognuno possa
mantenere la propria fisionomia, si tratta solo di vedere
attraverso quale meccanismo elettorale si vuole conseguire questo
obiettivo. Ci sembra che in un momento in cui le istituzioni
soffrono di una crisi di credibilità, la possibilità per il
cittadino di eleggere direttamente il Sindaco possa contribuire a
ridare un nuovo prestigio al Comune e quindi a quella che si
definisce sovente una delle cellule primarie del sistema
democratico.
Vorrei solo richiamare l'attenzione del Consigliere proponente
sul fatto che pensare di modificare solo la parte che riguarda
l'elezione del Sindaco senza mettere mano a tutta quella ormai
anacronistica legislazione che regola l'Ente comunale, mi sembra
una operazione che costituisce una fuga in avanti. Il nostro
atteggiamento è infatti di inquadrare la proposta di elezione del
Sindaco nel quadro di una struttura diversa che l'Ente comunale
deve assumere rispetto alle esigenze dei cittadini. a legge
comunale e provinciale è vecchia, è vero, di cinquant'anni, seppur
modificata nelle sue parti, comunque riteniamo che in questa
prospettiva possa starci bene anche l'elezione diretta del Sindaco.
Vorremmo presentare una leggera modifica che suona così: affinché
venga modificata la legge comunale e provinciale, nonché quella per
le elezioni comunali ed il Sindaco sia eletto direttamente dai
cittadini; questo proprio per dare un contenuto all'elezione del
Sindaco che non rimanga un fatto episodico e sia invece
l'espressione di una volontà di modificare l'ente comunale e
conferirgli così un ruolo diverso ed adeguato e nel contempo anche
adatto alla realtà dei nostri tempi.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND- (N.S.):
La nostra valutazione su questo tipo
di proposte è nettamente negativa, e quindi il voto che darò sulla
mozione è un voto contrario, che può essere motivato sinteticamente
con due tipi di considerazioni. credo che non tanto la mozione di
per sè, ma il tipo di proposte che sta dietro un documento del
genere sia espressione, sostanzialmente, di una visione molto
semplificata di quella che è la vita amministrativa e politica, una
visione che tende a ridurre questa complessità ed a mettere in
primo piano la figura ed il ruolo della singola persona, mentre in
primo piano dovrebbero stare le grandi scelte di fondo, i programmi
ed i motivi per cui si propongono determinati orientamenti e scelte
dei cittadini.
Voler chiedere ai cittadini di pronunciarsi rispetto ad una
persona o più persone, invece che rispetto a determinati programmi
ed orientamenti di fondo, costituirebbe un grosso passo indietro
rispetto all'evoluzione della nostra coscienza politica ed
amministrativa, significherebbe anche una visione semplificata e
persino autoritaria della politica, perché invece di preferire la
diffusione ed il decentramento dei poteri questa proposta contiene
in sè l'accentramento dei poteri nella figura del Sindaco, perché
sarebbe senza senso indire l'elezione diretta del Sindaco, se però
poi il Sindaco non ha un potere effettivo. E' chiaro che la
proposta si accompagna ad una maggiore quantità e qualità del
potere del Sindaco: una concezione anche questa che è in contrasto
con un discorso di democrazia, di diffusione della coscienza
democratica, di articolazione dei centri di potere sul territorio.
Non a caso vorrei sottolineare che è proprio il Movimento Sociale
Italiano, con un certo tipo di tradizione culturale ed ideologica,
ad essere oggi il principale interprete ed alfiere di questo tipo
di visione.
Un'osservazione rispetto anche all'adesione del Partito
Socialista Italiano a questo tipo di orientamento: in questo senso
si esprime una concezione che è venuta emergendo nel Partito
Socialista Italiano che tende a privilegiare lo spettacolo sulla
sostanza, per cui l'elezione diretta del primo cittadino, la
capacità o meno di condurre una certa propaganda diventa
prioritaria rispetto a quelli che sono invece i contenuti che
dovrebbero essere privilegiati.
Si dà atto che alle ore 19,26 riassume la Presidenza il
Presidente Bondaz.
PRESIDENTE
: Ha chiesto di parlare il Consigliere Ricco,
ne ha facoltà.
RICCO - (D.C.):
Sento il dovere di ringraziare il
Consigliere Aloisi per aver portato in discussione questo problema
importante che riguarda l'elezione diretta del Sindaco.
Non nascondo che diversi esponenti del nostro partito si sono
pronunciati a favore dell'elezione diretta del Sindaco, perlomeno
nelle grandi città. E' un problema attuale che secondo una buona
parte potrebbe servire a risvegliare nei cittadini la fiducia che
stanno perdendo nelle istituzioni democratiche, ma appunto perché è
un problema che modifica sostanzialmente le nostre istituzioni ed
in considerazione delle nostre particolarità regionali, ed anche in
considerazione che in valle abbiamo solo una città, Aosta, con una
popolazione di 37.000 abitanti, quindi non paragonabili nemmeno ad
un quartiere di Torino, noi restiamo in attesa di eventi
chiarificatori, anche perché non siamo sicuri che l'elezione
diretta del Sindaco possa riuscire ad eliminare gli inconvenienti
che vengono enunciati dagli altri.
Pertanto a nome della maggioranza dichiaro che ci asterremo dal
votare la mozione presentata dal Consigliere Aloisi.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per una breve replica al Consigliere
Riccarand. Due cose non condivido del discorso del Consigliere
Riccarand, quando sostiene che l'espressione della democrazia
diretta, cioè di chiedere al cittadino ohi vuole come
Sindaco sia un fatto antidemocratico: questa è una visione della
politica che non condivido, ma credo che non possa condividerla
nessuno, perché è l'intermediazione successiva che costringe il
cittadino a subire il Sindaco che non ha votato. Quante volte
abbiamo visto che l'uomo più votato dai cittadini non è diventato
Sindaco? E questo perché i partiti hanno poi mediato un discorso di
tipo diverso.
Sotto questo aspetto credo che l'espressione massima della
democrazia sia quella di chiedere al cittadino direttamente chi
vuole come Sindaco, e non mi stupirei che fosse un discorso di più
ampia portata. Questo di confondere lo spettacolo con la sostanza,
lo spettacolo deprimente, Consigliere Riccarand, non è questo qui;
per la sostanza io credo che un Sindaco non potrà mai presentarsi
chiedendo di essere votato perché è il più bello e quindi fa
spettacolo. Il Sindaco sarà piuttosto il simbolo di un programma ed
il cittadino aderendo al programma aderisce anche alla figura del
Sindaco e sotto certi aspetti dà più forza a questa figura, ma
nello stesso temo, rafforza l'istituto comunale che è un istituto
come gli altri che ha bisogno di alcuni ritocchi.
L'osservazione che, poiché l' ha presentata il Consigliere
Aloisi, dietro la proposta ci sia una trama autoritaria, è un
discorso che va nel campo della valutazione politica. Ma se si dice
che il Sindaco eletto direttamente è una forzatura che la sinistra
non si sente di condividere, è inutile che ci riempiamo la bocca di
"partecipazione" del cittadino alle vicende della cosa
pubblica.
Quindi anche noi partiti della sinistra, non ancora uniti, come
altri felicemente, abbiamo delle opinioni diverse e siamo ben
contenti di averle.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
A ce sujet on pourrait dire beaucoup
de choses soit sur difficultés de la part des citoyens de faire un
choix préalable sans savoir quelles seront les décisions
conséquentes, et je crois que là il
y
a des difficultés et
des limites assez claires.
A l'intérieur des forces de la majorité il y a des opinions
différentes; comme ligne générale on s'abstiendra, même si, comme
vient de dire M. Ricco, il y a eu dans certaines villes des
expressions de participations à ce sujet. Sans mêler les deux
choses, sans dire qu'on est contraire pour le fait que la
proposition est venue par le mouvement social, le choix est dû
uniquement à certaines concessions qu'on peut avoir de la
participation.
Personnellement, je partage de l'intervention de M. Riccarand,
surtout ce qu'il a dit sur le programme, car il est indispensable
que l'on sache que le Syndic est responsable à l'intérieur d'une
Commune d'un programme et de la possibilité de le réaliser avec les
forces de la majorité, parce que il n'est pas suffisant qu'il
y
ait chaque fois la représentativité directe du Syndic
vis-à-vis des forces qui l'ont exprimé: je crois que là c'est la
limite de cette proposition. De l'autre côté il y a des risques car
ce n'est pas si correct de prévoir préalablement la personne qui
doit être à la tête de la Commune.
Je suis plutôt convaincu qu'au moment où un mouvement est à même
de porter en avant un programme, vu qu'il a eu l'appui de la
population et donc qui est force di majorité et peut exprimer ou
tout seul ou bien en trouvant un accord avec les autres forces
politiques, c'est beaucoup plus démocratique un deuxième
moment.
Le vote d'abstention de la part de la majorité est dû au fait
qu'on est convaincu qu'à présent la formule la meilleure est celle
en vigueur dans toutes les Communes de la Vallée d'Aoste.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Nessuno di noi penso che possa negare
quello che ogni rappresentante negli enti locali può toccare con
mano, assistendo alla realtà di questi enti locali. E senza andare
troppo lontano, basta guardare nell'ambito di questo Consiglio. E'
stata fatta una proposta certamente non nel senso di chiedere
adesso l'elezione diretta del Sindaco, che vuole essere soprattutto
una enunciazione di principio che è scaturito dalla base; è la
gente stessa, nel vedere il degrado delle istituzioni, che chiede
un cambiamento. E la proposta presentata dal Movimento Sociale
Italiano va proprio in questo senso, è una risposta a quanto chiede
la gente.
Ognuno di noi può valutarlo, posso fare l'esempio di Napoli,
dove nel giro di cinque mesi sono caduti 6-7 Sindaci, c'è una
ingovernabilità assoluta, non c'è possibilità di trovare accordi.
Perché questo? Proprio per le motivazioni enunciate prima, perché
il Sindaco non è più il rappresentante di tutti i cittadini, ma è
l'espressione partitica delle forze politiche, per cui è
condizionato nella sua attività e non può svolgere il suo compito,
che è quello di dirigere il Comune.
E' proprio dalle risposte dei vari rappresentanti all'interno di
questo Consiglio che ricavo l'impressione che il 90% delle forze
politiche qui presenti condivida l'impostazione di principio delle
elezioni dirette del Sindaco.
Probabilmente, a differenza di ciò che qualcuno ha detto, il
motivo frenante è che la mozione è proposta dal Movimento Sociale
Italiano, perché nel momento in cui il rappresentante del Partito
Comunista Italiano, Consigliere Dolchi, dice "siamo convinti che
una volta eletto il Sindaco debba essere l'espressione di tutti i
cittadini" dice il vero; ma proprio nel momento in cui il Sindaco
viene eletto dalla base, c'è una forma di democrazia diretta fra il
popolo ed il primo cittadino, una volta eletto il Sindaco, si disfa
delle proprie vesti di rappresentante del partito tale o tal altro
per rappresentare la totalità dei cittadini.
Invece il Consigliere Riccarand ha detto che questa sarebbe una
espressione molto semplificata della vita politica perché in primo
piano devono stare i programmi. Ma cosa vuol dire? Che se il
Sindaco è eletto direttamente dalla base non ci sono i programmi? I
programmi vengono comunque portati avanti fra le varie forze
politiche, l'unica differenza è che il Sindaco non è più il
rappresentante di quel partito e deve sottostare a quelle
direttive, il Sindaco ha un mandato popolare e comunque sempre
condizionato da una maggioranza perché deve avere una maggioranza
per governare, pertanto il programma esisterà sempre. Non sta in
piedi questo tipo di argomentazione. Ha detto visione autoritaria
della politica. Che significato ha questa affermazione? Ha un
mandato direttamente popolare, quindi dov'è l'autorità? Questa è la
vera democrazia, per cui le prese di posizione del Consigliere
Riccarand sono fuori fase.
Il Consigliere Ricco ha dato atto che in Italia la Democrazia
Cristiana insieme al Movimento Sociale Italiano porta avanti questo
tipo di discorso, ed è la realtà perché nel Consiglio regionale
della Lombardia, del Lazio della Campania sono passate queste
mozioni presentate dal Movimento Sociale Italiano, perché là non
hanno una visione partitica del problema, guardano la sostanza.
Ed anche il Presidente della Giunta ha ribadito che è
indispensabile che il Sindaco abbia un programma e sia in grado di
portare avanti i problemi della comunità. Vale quello che ho detto
prima: il Sindaco chiaramente ha un programma ed
è
quello
che sarà portato avanti dalle forze politiche che comporranno la
maggioranza, solo che il Sindaco ha un mandato elettorale dalla
base ed è lì a garanzia di tutti i cittadini.
Anche se so già che le decisioni sono prese, anche se la mozione
non passerà, invito tutte le forze politiche a riflettere perché
questo è proprio il concetto di vera democrazia, che è sentito
soprattutto dalla popolazione che ci chiede un cambiamento.
PRESIDENTE
: Pongo in votazione la mozione presentata dal
Consigliere Aloisi:
ESITO DELLA VOTAZIONE
Presenti 29
Votanti 10
Favorevoli 4
Contrari 6
Astenuti 19 (Berti, Bondaz, Borbey, De Grandis, Faval, Fosson,
anièce, anivi, Maquignaz, Marcoz, Martin, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK