Consiglio Regionale della Valle d'Aosta - Oggetto del Consiglio n. 3628 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3628 del 22 maggio 2024 - Resoconto
OGGETTO N. 3628/XVI - Interrogazione: "Risultanze della prima
parte dello studio dell'Università della Valle d'Aosta relativa
alle ricadute della chiusura del Tunnel del Monte Bianco".
Bertin (Presidente) -
Stante quanto detto, possiamo
passare al punto n. 9. Per la risposta, ha chiesto la parola il
Presidente della Regione, ne ha facoltà.
Testolin (UV) -
Prima domanda: "se la parte dello studio
dell'Università della Valle d'Aosta relativo alle ricadute della
chiusura dello scorso autunno del Tunnel del Monte Bianco che
doveva essere comunicata entro il mese di marzo 2024 è disponibile
e quali sono i dati che la caratterizzano". Come ha avuto modo di
conoscere direttamente, avendo anche partecipato alla riunione del
16 aprile scorso in merito agli interventi e alla sospensione della
circolazione del Traforo del Monte Bianco per il prossimo autunno,
il professor Alderighi dell'Università della Valle d'Aosta ha dato
atto dell'attività svolta nell'ambito dello studio sull'impatto
socio-economico per la Valle d'Aosta della chiusura del Traforo,
comunicando anche i dati che erano ancora in fase di validazione.
Faremo a questo proposito al più presto il punto della situazione
con il professor Alderighi e, non appena sarà disponibile,
provvederemo a trasmettere lo studio in questione.
Secondo punto: "quali dati rispetto alle ricadute ambientali
della chiusura del Tunnel sono emersi dai rilevamenti effettuati
dalle due stazioni di misurazione citate in premessa". Anche per
quanto riguarda l'impatto ambientale l'ARPA ha invece consegnato la
prima relazione relativa al 2023 completata rispetto a quanto già
illustrato nella stessa riunione del 16 aprile scorso. L'intenzione
è di trasmettere contestualmente al Consiglio i due documenti e ci
premuriamo di farlo nel tempo più breve possibile perché avvenga
rapidamente, così non sembrerebbe corretto anticipare dati che non
avete ancora avuto modo di valutare e analizzare e si ritiene
invece più condivisibile analizzarli anche con gli autori dei
rapporti stessi al fine di poterli audire più compiutamente nella
Commissione consiliare competente.
Detto questo, se invece si vuole avere già accesso a una prima
fase di dati, magari lo valutate in Commissione competente e
possiamo già fornirvi la documentazione in attesa però di un
confronto che possa poi essere esaustivo da un punto di vista
dell'informazione anche da parte di chi li ha raccolti, che penso
sia la cosa più interessante per tutti.
Presidente -
Per la replica, la parola alla consigliera
Minelli.
Minelli (PCP) -
Come il Consiglio ricorderà, avevamo
presentato delle iniziative già fin dall'autunno scorso per
sottolineare l'importanza di questi monitoraggi e di riflettere sui
risultati, anche sull'esempio di quanto era accaduto tanti anni fa
successivamente al tragico incidente nel Traforo del Monte Bianco,
per cui poi erano stati fatti tutta una serie di studi che avevano
dato anche delle risultanze interessanti.
Abbiamo presentato l'interrogazione perché il Presidente della
Regione, nelle sue risposte alle nostre iniziative, aveva detto
appunto che a settembre era partito lo studio dell'Università e che
i primi risultati sarebbero arrivati a sei mesi dall'avvio di
quello studio, quindi sostanzialmente a fine marzo e siamo a fine
maggio, quindi ci interessava capire questa cosa.
Ora, lei fa riferimento a quella riunione del 16 di aprile in
cui il professor Alderighi aveva sommariamente dato alcune
informazioni e oltretutto - lo dice anche lei - non è corretto
ragionare su dei dati che non sono stati esaminati, in qualche modo
valutati in modo scientifico, credo che lei voglia dire questo.
Accogliamo con favore il fatto che, appena disponibile, questo
studio ci arriverà, ci permettiamo però anche di chiedere una
velocizzazione, perché doveva essere concluso a marzo e in due mesi
forse qualche ragionamento su tutto quello che ha raccolto ci
starebbe.
Sulla questione invece dei dati sulle emissioni, quelli dovevano
essere disponibili quasi nell'immediato, perché sono dei
rilevamenti. Dal nostro punto di vista, sarebbe interessante
poterli avere per cominciare a ragionarci, non so se è una
richiesta che interessa tutta la Commissione, ne potremmo parlare,
altrimenti se non arrivano in tempi rapidi, insieme al resto della
documentazione, chiederemo attraverso un accesso agli atti o con
un'altra forma. Spero comunque che chi ha dovuto elaborare, quindi
in questo momento l'Università, ma poi anche ARPA immagino, abbia
predisposto anche un'analisi di tutti questi dati e che arriverà al
più presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK