Consiglio Regionale della Valle d'Aosta - Oggetto del Consiglio n. 757 del 7 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 757 del 7 ottobre 2009 - Resoconto
OGGETTO N. 757/XIII - Interrogazione: "Iniziative realizzate
per incentivare la sostituzione dei contenitori in polietilene con
materiali biodegradabili".
Interrogazione
Ricordato che la normativa europea prevede che, entro
dicembre 2009, il tradizionale sacchetto di plastica per la spesa
non potrà più essere usato;
Sottolineato che l'Italia, con una proroga, ha rinviato tale
scadenza al dicembre 2010;
Ricordato che, su questo tema, il Consiglio regionale, nella
sua adunanza dell' 11 febbraio 2009, ha approvato una specifica
mozione "Iniziative per l'applicazione della normativa riguardante
la sostituzione dei contenitori in polietilene con materiali
biodegradabili" che impegnava la Giunta regionale a promuovere
specifiche iniziative;
Evidenziato che alcuni comuni italiani hanno già dato corso a
provvedimenti amministrativi anticipatori volti ad anticipare tale
scadenza o a prepararla;
i sottoscritti Consiglieri regionali
Interrogano
gli Assessori competenti per sapere:
1) quali iniziative sono state realizzate e quali quelle già
programmate per ottemperare ai dettami della sopra richiamata
mozione;
2) se non ritengono utile incentivare la distribuzione di
sporte per la spesa di cotone, di tela, di rete o di altri
materiali da riutilizzare per la spesa quotidiana delle
famiglie.
F.to: Rigo - Donzel - Carmela Fontana
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie, Presidente. In merito ai quesiti,
penso sia utile richiamare brevemente le norme che riguardano
questo tema. Ci sono infatti alcune novità relativamente al divieto
alla produzione, commercializzazione ed utilizzo dei sacchetti di
plastica non biodegradabili, così come sono definiti dalla norma
tecnica UNI EN, che potrebbero diventare operative a partire dal 1°
gennaio 2011. Ad oggi, però, la messa al bando dei sacchetti
contenitori di plastica è in realtà piuttosto indicativa, la
finanziaria 2007 infatti, pur contenendo due disposizioni che
introducono il bando ai sacchetti in polietilene, rimanda a futuri
decreti attuativi l'operatività del sistema e la definizione delle
sanzioni specifiche. Questi decreti dovrebbero essere emanati entro
il 2009, ma al momento non sono ancora operativi. Il decreto
anticrisi poi ha previsto la proroga di un anno del divieto di
vendita dei sacchetti quindi al 1° gennaio 2011.
Benché questo quadro normativo non prefiguri una volontà
convinta rispetto a tali azioni, come Assessorato abbiamo ritenuto
opportuno prendere delle iniziative, in particolare abbiamo
considerato importante investire parecchie risorse nel promuovere
delle azioni volte in generale alla prevenzione nella produzione
dei rifiuti, questo in aderenza anche alla gerarchia delle azioni
di gestione dei rifiuti che è prevista dall'ultima direttiva 2008
europea in materia di gestione dei rifiuti. Proprio per questo
motivo, come Assessorato, abbiamo deciso di aderire alla "Settimana
europea per la riduzione dei rifiuti", che si terrà dal 21 al 29
novembre; sono invitate tutte le più grandi città, le Regioni degli
Stati dell'Unione, infatti ci risulta che vi aderiscono numerose e
importanti città, con il supporto del programma europeo LIFE
PLUS.
Nell'ambito delle azioni che intendiamo promuovere nel corso
della Settimana, azioni che abbiamo discusso in seno
all'Osservatorio dei rifiuti anche nell'ultima riunione del 14
settembre scorso, abbiamo previsto un progetto specifico volto alla
riduzione dell'uso dei sacchetti di plastica e all'incentivazione
dell'utilizzo di sacchetti pluriuso in materiale biodegradabile.
Per realizzare questo progetto, non intendiamo operare da soli, ma
abbiamo preso contatti e intendiamo collaborare con ASCOM Valle
d'Aosta, i centri commerciali in genere, l'Associazione dei
consumatori e con la grande distribuzione organizzata. Con tutti
questi soggetti sono già stati fatti degli incontri e sono in corso
altre riunioni, che serviranno a definire le modalità
pratico-operative per realizzare il progetto. Avviata questa prima
iniziativa nella "Settimana europea di riduzione dei rifiuti",
intendiamo poi valutare i risultati e quindi capire come proseguire
nel seguito tale tipo di iniziativa.
Président
- La parole au Conseiller Rigo.
Rigo (PD)
- Ringrazio l'Assessore per le informazioni,
così come la ringrazio del fatto che ritiene anche lei corretto
promuovere delle azioni, in particolare di sensibilizzazione, anche
se le norme sono contraddittorie e confuse: è un incerto navigar su
questo tema, anche se sono convinto, come è convinto sicuramente
l'Assessore, che sia questa la strada che bisogna percorrere.
Dobbiamo tutti noi impegnarci, le istituzioni per prime, ma non da
sole, coinvolgendo le associazioni e la grande distribuzione e non
ultimi anche i clienti dei negozi dei grandi magazzini, perché
dobbiamo attrezzarci anche culturalmente ad un passaggio che sarà
epocale, come lo è stato quello della sporta di plastica trent'anni
fa. Dobbiamo accingerci a cambiare i nostri stili di vita, le
nostre abitudini. Non sarà una cosa semplice, una cosa facile, non
sarà una cosa indolore culturalmente. La campagna di novembre dovrà
essere il primo passo, che noi seguiremo con attenzione.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK