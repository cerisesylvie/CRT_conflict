Consiglio Regionale della Valle d'Aosta - Oggetto del Consiglio n. 1502 del 28 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CREDITO
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 1502 del 28 luglio 2000 - Resoconto
OGGETTO N. 1502/XI Disegno di legge: "Ulteriori modificazioni
alla legge regionale 28 novembre 1986, n. 56 (Norme per la
concessione di finanziamenti agevolati a favore delle cooperative
edilizie), da ultimo modificata dalla legge regionale 26 maggio
1998, n. 35 (Nuova disciplina per gli alloggi di edilizia
residenziale pubblica)".
Articolo 1
(Modificazioni all'articolo 2)
1. Dopo il comma 6 dell'articolo 2 della legge regionale 28
novembre 1986, n. 56 (Norme per la concessione di finanziamenti
agevolati a favore delle cooperative edilizie), come sostituito
dall'articolo 34, comma 2, della legge regionale 26 maggio 1998, n.
35 (Nuova disciplina per gli alloggi di edilizia residenziale
pubblica), è aggiunto il seguente:
"6bis. La Giunta regionale può provvedere, con propria
deliberazione, ad aggiornare i massimali di mutuo, di reddito e i
relativi tassi di interesse di cui alla deliberazione CIPE 30
luglio 1991 (Determinazione dei massimali di mutuo e dei nuovi
limiti di reddito per l'edilizia agevolata), in relazione
all'andamento dell'indice ISTAT dei prezzi al consumo per famiglie
di operai e di impiegati, riferito al Comune di Aosta, verificatosi
dalla data della deliberazione CIPE medesima alla data della
deliberazione di Giunta che fissa l'adeguamento. Tale adeguamento è
applicabile alle domande delle cooperative edilizie per le quali,
alla data di entrata in vigore della legge regionale 26 maggio
1998, n. 35 (Nuova disciplina per gli alloggi di edilizia
residenziale pubblica), non erano stati adottati provvedimenti
regionali di approvazione dei tassi di interesse posti a carico dei
singoli soci.".
2. Dopo il comma 6bis dell'articolo 2 della l.r. 56/1986,
introdotto dal comma 1 del presente articolo, è aggiunto il
seguente:
"6ter. I soci delle cooperative edilizie, di cui al comma 6bis,
finanziate ai sensi di leggi statali, possono accedere a fondi
regionali diretti all'abbattimento dei tassi nella misura pari alla
differenza tra il tasso agevolato applicato ai mutui regionali in
seguito all'adeguamento di cui al comma 6bis e quello previsto
dalla normativa statale. Le modalità di erogazione del contributo
sono stabilite con deliberazione della Giunta regionale.".
3. Dopo il comma 6ter dell'articolo 2 della l.r. 56/1986,
introdotto dal comma 2 del presente articolo, è aggiunto il
seguente:
"6quater. I redditi da prendere in considerazione ai fini
dell'applicazione dei commi 6bis e 6ter sono quelli assunti nei
provvedimenti di approvazione dei tassi d'interesse a carico dei
singoli soci, ai sensi degli articoli 20 e 21, come modificato
dall'articolo 2, quattordicesimo comma del decreto-legge 23 gennaio
1982, n. 9 (Norme per l'edilizia residenziale e provvidenze in
materia di sfratti), convertito, con modificazioni, in legge 25
marzo 1982, n. 94, della l. 457/1978.".
Articolo 2
(Modificazione all'articolo 2bis)
1. Il comma 1 dell'articolo 2bis della l.r. 56/1986, inserito
dall'articolo 2 della legge regionale 27 luglio 1989, n. 46, è
sostituito dal seguente:
"1. Le cooperative edilizie, i cui interventi costruttivi già
ultimati alla data di entrata in vigore della legge regionale 28
novembre 1986, n. 56, sono stati esclusi dai programmi biennali di
cui alla l. 457/1978, possono accedere a fondi regionali diretti
all'abbattimento dei tassi nella misura determinata sulla base
della percentuale da calcolare sul tasso applicato dagli istituti
di credito o dall'ente che ha concesso il mutuo, stabilita, a
seconda dei diversi limiti di reddito, dalla deliberazione CIPE del
30 marzo 1989 (Edilizia agevolata - Determinazione dei nuovi limiti
di reddito, dei tassi agevolati e dei massimali di mutuo).".
Articolo 3
(Disposizioni finanziarie)
1. Per l'applicazione dell'articolo 1 della presente legge è
autorizzato un limite di impegno di lire dieci milioni a decorrere
dall'anno 2000 per anni quindici.
2. L'onere di cui al comma 1 grava sugli stanziamenti già
iscritti sul capitolo 51039 (Contributo in conto interessi e
contributi integrativi per la concessione di finanziamenti
agevolati a favore delle cooperative - rate consolidate) del
bilancio di previsione della Regione per l'anno 2000 e sui
corrispondenti capitoli del bilancio pluriennale 2000/2002.
Articolo 4
(Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
PresidenteLa parola al relatore, Consigliere Martin.
Martin (FA)
Con la legge regionale 17 agosto 1999 n. 23,
il Consiglio regionale ha inteso riallineare le condizioni
applicate ai mutui contratti con le banche e assistiti da
contributo della Regione con quelle previste con i mutui a tassi
agevolati concessi su fondi di rotazione erogati dalla
Finaosta.
Il provvedimento, che - contrariamente a quanto scritto in
relazione, e me ne scuso con i colleghi - aveva ottenuto non una
larga maggioranza, ma era stato votato all'unanimità da questa
Assemblea - solo un emendamento presentato dal gruppo dell'Ulivo
non era stato accolto - aveva messo in luce, comunque, che tale
legge non avrebbe potuto comprendere anche alcune cooperative
edilizie, per le quali era necessario un altro provvedimento
legislativo. In quell'occasione, soprattutto nella fase di
discussione della legge n. 23 in sede di Commissione consiliare, fu
preso da parte della Giunta regionale, l'impegno di preparare un
disegno di legge che sanasse tale situazione e che permettesse a
tutti quanti, singoli mutuatari o cooperative edilizie, di
raggiungere lo stesso obiettivo: ossia quello di ottenere pressoché
gli stessi benefici, consistenti nell'abbattimento dei tassi di
interesse.
Questo impegno quest'oggi viene onorato con la presentazione di
questo disegno di legge e pertanto le cooperative edilizie
interessate potranno d'ora innanzi beneficiare di nuovi calcoli a
loro più favorevoli per quanto riguarda i massimali di reddito ed i
relativi tassi di interesse.
Presidente
Vorrei ricordare che si lavora sul testo
approvato a maggioranza dalla III Commissione. Non vedo colleghi
prenotati per intervenire in sede di discussione generale. Chiudo
la discussione generale. Per dichiarazione di voto?
La parola all'Assessore al territorio, ambiente e opere
pubbliche, Vallet.
Vallet (UV)
Per ringraziare il relatore ed i Consiglieri
della III Commissione.
Presidente
Si passa all'esame dell'articolato. Articolo
1.
La parola al Consigliere Marguerettaz.
Marguerettaz (Aut)
Per dichiarare il voto favorevole del
gruppo degli Autonomisti.
Presidente
Pongo in votazione l'articolo 1:
Consiglieri presenti, votanti e favorevoli: 24
Il Consiglio approva all'unanimità.
Pongo in votazione l'articolo 2:
Consiglieri presenti, votanti e favorevoli: 24
Il Consiglio approva all'unanimità.
Pongo in votazione l'articolo 3:
Consiglieri presenti, votanti e favorevoli: 24
Il Consiglio approva all'unanimità.
Pongo in votazione l'articolo 4:
Consiglieri presenti, votanti e favorevoli: 24
Il Consiglio approva all'unanimità.
Pongo in votazione la legge nel suo complesso:
Consiglieri presenti, votanti e favorevoli: 25
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK