Consiglio Regionale della Valle d'Aosta - Oggetto del Consiglio n. 2450 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2450 del 24 gennaio 2007 - Resoconto
OGGETTO N. 2450/XII - Assetto societario di IN.VA. S.p.A.
(Interpellanza)
Interpellanza
Vista la delibera n. 3997 del 22 dicembre 2006, con la quale
si approva la "proroga, per l'anno 2007, della Convenzione quadro
tra la Regione e la partecipata regionale IN.VA. s.p.a., in materia
di realizzazione e gestione del Sistema informativo regionale...
(omissis)";
Constatato che nella predetta delibera si richiama peraltro
l'intenzione dell'Amministrazione regionale di giungere ad un
assetto interamente pubblico dell'IN.VA. medesima, come confermato
dalla presentazione, da parte della Giunta regionale, della
Proposta di approvazione dell'acquisto dell'intera quota azionaria
ancora in possesso della Telecom S.p.A., unico socio
privato;
Atteso che tali spese, proposte allo scopo di formare una
società "in house", semplicemente si aggiungono a quelle inerenti
le spese richieste dalla Società stessa, in forza della Convenzione
quadro sopra citata, senza produrre presumibilmente alcun risparmio
per l'amministrazione pubblica;
Considerato che nel Bilancio di previsione per l'anno 2007,
recentemente approvato, si sono stanziate somme consistenti per lo
sviluppo e la gestione informatica;
il sottoscritto Consigliere regionale
Interpella
Il Presidente della Giunta e l'Assessore competente per
sapere:
1) quali siano gli intendimenti dell'Amministrazione
regionale in funzione della trasformazione della consociata in
società interamente a capitale pubblico (c.d. "società in
house");
2) se la Giunta non intenda modificare a proprio favore gli
attuali assetti di spesa previsti nella Convenzione, conseguenti
alla mutata composizione societaria;
3) se, con l'acquisto dell'intero pacchetto azionario, sia
previsto un profondo rimodellamento del servizio, allargandolo agli
enti pubblici territoriali e creando una rete estesa di servizi al
cittadino;
4) se non si ritenga eccessivo il prezzo concordato per
l'acquisto delle azioni Telecom, atteso che anche la quotazione
media degli ultimi 30 giorni risulta notevolmente inferiore a
quella negoziata (quotazioni pubblicate su "Il Sole-24 Ore" on line
del 08-01-07: Azioni Telecom ord.
€ 2,365).
F.to: Bortot
Président
- La parole au Conseiller Bortot.
Bortot (Arc-VA)
- L'interpellanza è in parte stata
discussa con l'acquisizione delle azioni "Telecom", ma in sostanza
l'interpellanza cercava di capire gli orientamenti e le strategie
per cui, obbligati o meno, e noi ci siamo detti d'accordo
all'acquisto, si decide di potenziare o di acquistare un mezzo.
Pensavamo di vedere un documento di orientamento strategico su
"INVA", anche legato agli stanziamenti che vengono stabiliti nel
bilancio triennale e non è stato così, quindi abbiamo dato una
cambiale in bianco. Questa cambiale in bianco però adesso
cominciamo a capire in che direzione vogliamo spenderla. Faccio
alcuni esempi legati all'interpellanza.
La deliberazione autorizza la Giunta regionale a cedere azioni
di "INVA S.p.a." ad altri enti pubblici; cedere è da intendersi...
in senso di acquisto, di cessione gratuita? Coinvolgiamo gli enti
locali perché abbiamo una strategia telematica, informatica per i
prossimi decenni sul telelavoro, sulla gestione del catasto,
dell'USL, delle prenotazioni, il decentramento di alcune attività
della Regione presso i Comuni e gli enti locali? Riusciamo a
decentrare, a sburocratizzare, ad eliminare della carta o riusciamo
a promuovere?
Ieri, con un'espressione forte, il Presidente parlava di
"alfabetizzazione informatica della popolazione della Valle
d'Aosta"... non sarà certo una cosa tanto facile, soprattutto per
le persone di una certa età come me, quindi si tratta di capire le
strategie che il Consiglio intende attuare rispetto sia agli
stanziamenti del bilancio, sia al ruolo da dare a questa
partecipata, in questo caso di proprietà interamente della
Regione.
Una cosa che volevo capire è quanto abbiamo pagato le azioni, se
le abbiamo pagate a prezzo di mercato, se avendo un'opzione,
invece, le abbiamo pagate più care. Soprattutto bisogna uscire
dalla quotidianità che vede uno stillicidio di deliberazioni
scollegate fra di loro di incarichi, missioni, consulenze a "INVA".
Capisco che è una grossa azienda, ci sono 211 persone,
probabilmente si potrà anche incrementare l'organico di questa
azienda, nella misura in cui ci diamo delle organicità e delle
strategie rispetto a quello che discutevamo stamani con l'Assessore
La Torre su ricerca e innovazione delle aziende, mettere in rete
queste cose, per quanto riguarda il sistema scuola, praticamente
tutti i settori pubblici. Penso che bisognerà fare su questa cosa
un gruppo di studio, che lavori con le commissioni preposte, perché
il rischio è che ogni anno ci troviamo a fare l'inventario delle
specifiche deliberazioni di incarichi e "mission" a INVA senza
capire in che direzione andiamo. Per dirla in modo polemico, non
c'è una rispondenza fra i soldi spesi finora su tutto il sistema
telematico-informatico e l'efficienza, i servizi e la qualità di
cui beneficiamo attualmente: questo presuppone un salto di qualità,
Assessore. Sentiamo ora la risposta.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Innanzitutto mi scuso per l'assenza,
ero a portare i saluti del Governo regionale a Courmayeur, in
presenza dei massimi responsabili di "GOOGLE", che è questo motore
di ricerca che viene utilizzato in modo diffuso nei 4 continenti.
Questo è un momento di particolare soddisfazione per un
amministratore pubblico della Valle d'Aosta, che vede questa
importante società portare 1.500 tecnici in un luogo di vacanza, ma
che è un luogo anche per fare formazione, ed è un momento per
vedere come lavorano dei soggetti che hanno un ruolo di
"leadership" rispetto al mercato.
Per venire all'interpellanza, vengono fatte una serie di
premesse, ma cercherò di svilupparle nella risposta ai vari
quesiti.
"Quali siano gli intendimenti dell'Amministrazione
regionale in funzione della trasformazione della consociata in
società interamente a capitale pubblico"
... non voglio fare il
pignolo, ma... cosa vuol dire "consociata"? È una controllata, è
una nostra società. L'intendimento è proprio quello di far
acquisire alla società i requisiti, affinché possa essere
considerata "in house" e pertanto possibile destinataria di
affidamenti diretti da parte dei soci enti pubblici,
compatibilmente con gli indirizzi anche giurisprudenziali dell'UE e
con quanto disposto dalla "normativa nazionale Bersani".
Ho avuto modo, in una precedente interpellanza, di dire che
l'assenza di un interlocutore pubblico potrebbe solo aprire a tutta
una serie di attività che difficilmente potrebbero essere
intercettate da imprese valdostane, quindi un ruolo di una società
che "fa sistema", che dà continuità, può essere per la Valle
d'Aosta una garanzia. Al fine di raggiungere questo obiettivo, si è
proceduto a un confronto con il socio privato per condividere un
percorso evolutivo dell'assetto societario, che si è concluso con
la disponibilità della "Telecom" a cedere le azioni di "INVA".
Ovviamente, noi, adesso affrontiamo l'interpellanza dopo che il
Consiglio ha già ragionato sull'acquisizione, come lei ha ricordato
prima. L'importanza è quella di disporre in questo settore di
un'organizzazione propria di supporto agli enti che, grazie alla
continuità del rapporto e alla valorizzazione delle competenze
organizzative, normative e tecnologiche, permetta agli stessi di
attuare quanto indicato nei piani di "e-government" e nel quadro
strategico "I-2010". Nel corso degli anni "INVA" ha rappresentato
un costante supporto per lo sviluppo di progetti applicativi,
tecnologici e servizi promossi dalla Regione e dagli enti pubblici
soci. Questa è la risposta rispetto alla 1
a
domanda, se
non ci fosse la totale partecipazione pubblica non si potrebbe
parlare di società "in house".
Sul 2° quesito, lei capisce che diventando una società "in
house", questa deve assumere una logica di gestione parallela a
quella dell'ente pubblico, per questo si parla di "controllo
analogo". La convenzione non potrà essere né vantaggiosa, né
svantaggiosa, dovrà essere ricondotta ai criteri del pubblico, per
cui la valutazione dei costi... esattamente come fa un ente
pubblico; quindi sarà la singola commessa che ogni ente avrà modo
di verificare, perché non essendoci gara, l'unica garanzia
dell'ente pubblico è quella di verificare le singole commesse.
In risposta alla 3
a
domanda, anche qui, mi ha
anticipato nel senso che nella deliberazione che vi abbiamo
proposto vi è l'indicazione della possibilità di cedere una
partecipazione ad eventuali enti pubblici che ne facessero
richiesta, perché il Bersani stesso dice che non potrà essere
svolta alcuna attività a favore di soggetti che non sono soci. Va
da sé che, pur mantenendo il controllo della società, se vogliamo
creare una rete fra enti pubblici, questi, per potersi rapportare
con "INVA", dovranno diventare soci. Non si tratta di un'operazione
di natura finanziaria, ma di un'operazione strumentale al fine di
servirsi di un soggetto strumentale, quindi la quota di
partecipazione non deve essere vista come 10-15%, è sufficiente che
ci sia una quota perché la legge dice che devono essere soci.
Allora il passaggio non potrà ledere né il patrimonio di un ente,
né il patrimonio dell'altro, dovrà essere fatta una valutazione
come abbiamo fatto oggi quando abbiamo comprato e il valore
dell'azione non sarà un costo proibitivo, parliamo di poche
migliaia di euro. Ritengo sia decisamente positivo quello di avere
un numero ampio di enti che convergono su un soggetto strumentale
che dà determinate garanzie, ma questo non nella logica di
mortificare il mercato, quanto nella logica di dare continuità a un
servizio; dopodiché le singole attività possono tranquillamente,
nell'ambito delle varie specificità, essere svolte da soggetti che
hanno le competenze richieste.
Ultima domanda: per il rapporto di amicizia che ho con lei posso
poi andare a fare qualsiasi tipo di ragionamento... l'unica cosa
che non farò è darle i miei risparmi - se ne avessi -, perché
quando lei va sulla Borsa, mi guarda le valutazioni di "Telecom"
mentre noi parliamo dell'acquisto delle azioni di "INVA", lei mi
prende uno "svarione"! È andato a vedere quanto costano le azioni
di "Telecom" e cerca di farmi fare un paragone su quanto costano le
azioni di "INVA": lo dico ridendo, noi non abbiamo comprato la
maggioranza di Tronchetti-Provera, quindi non possiamo fare delle
azioni particolari, ma abbiamo il conforto di una perizia che su
"INVA" ci ha fatto una valutazione di congruità e
Tronchetti-Provera lo lasciamo dov'è e le valutazioni della Borsa
anche!
Président
- La parole au Conseiller Bortot.
Bortot (Arc-VA)
- Effettivamente si trattava di
acquistare azioni di "INVA" e non di "Telecom", ma gli "svarioni"
possono succedere... Le chiedo se poi mi fa avere le risposte, ma
una domanda gliela devo ancora fare: mi spiega perché la proroga
con "INVA" è stata fatta solo per il 2007?
Altra questione importante: o noi facciamo delle reti
compatibili, ma parto dal presupposto che con gli enti locali
dovremmo trovare la forma, non coercitiva, e dovranno esserci
tutti, altrimenti c'è il rischio che si dotino di sistemi non
compatibili e riusciamo a fare delle belle "frittate"! Quando lei
dice che le quote o le azioni saranno assegnate, vendute, regalate,
non importa, a chi ne fa richiesta... sono abbastanza preoccupato!
Vorrei che non fosse a domanda degli enti pubblici partecipare, ma
in qualche modo si riuscisse a coinvolgerli e a convincerli, è
questo il problema, perché basta che ne resti fuori uno e quella
popolazione rimane senza servizi. In questo senso intendo che
occorre un'opera di convinzione e non solo di far divulgare la
richiesta a chi vorrà accedere al sistema. Poi, ripeto, bisognerà
che o lei o il Governo si doti di un documento sulle strategie, il
rischio è che si vada di volta in volta sulle singole iniziative
scollegate fra di loro... staremo a vedere!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK