Consiglio Regionale della Valle d'Aosta - Oggetto del Consiglio n. 1976 del 7 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1976 del 7 maggio 1986 - Resoconto
OGGETTO N. 1976/VIII - ULTERIORE VERIFICA DELLA DESTINAZIONE
DELLE PLACENTE DA PARTE DELLA DITTA CONVENZIONATA CON L'U.S.L.
DELLA VALLE D'AOSTA.
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Recentemente ho presentato un'interrogazione, discussa nella
seduta consiliare del 19-20 marzo, con la quale sollecitavo
chiarimenti circa una presunta commercializzazione di
placente.
Nella precitata seduta consiliare del 20 marzo, dopo che
ampio risalto era stato dato alla mia interrogazione da parte dei
quotidiani italiani, il Presidente della Giunta Regionale si limitò
a leggere in aula un comunicato emesso dall'Assessore alla Sanità
che assolutamente non affrontava le problematiche da me
sollecitate.
In quella sede ebbi modo di esprimere la mia insoddisfazione in
quanto, tra l'altro, avevo ravvisato una discrepanza di opinione
tra l'autorità politica e l'autorità sanitaria in merito alla
commercializzazione delle placente.
In data 19 aprile, il settimanale cattolico "IL SABATO" usciva
con un ampio servizio nel quale veniva affrontata l'intera
questione del commercio di feti e placente, e faceva preciso
riferimento all'attività svolta dalla ditta "MERIEUX" che è
specializzata nella produzione di placenta base per diversi
impieghi, compreso quello cosmetico.
Ora, siccome, nel precitato articolo si fa riferimento preciso
all'utilizzo delle placente per la produzione di cosmetici, e ciò
in palese contrasto con quanto sostenuto dall'Assessore alla Sanità
che affermava nel comunicato che "la MERIEUX si impegna affinché le
placente servano esclusivamente per la preparazione di prodotti ad
uso terapeutico come gli emoderivati".
il sottoscritto Consigliere regionale
INTERROGA
l'Assessore alla Sanità ed Assistenza Sociale per
sapere:
1)
se risulta fondata la notizia dell'autorevole
settimanale in questione, secondo la quale la ditta MERIEUX
,
convenzionata con l'U.S.L., lavorerebbe non soltanto per
l'industria farmaceutica ma anche per quella cosmetica;
2)
in caso affermativo se non si ravvisa l'opportunità
di procedere immediatamente alla rescissione della Convenzione
sopraricordata, in quanto la stessa prevede (secondo affermazioni
fatte dall'Assessore alla Sanità) l'utilizzo delle placente a solo
scopo terapeutico e non per altre attività a fini di lucro come
quella cosmetica.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Mi auguro di non essere male interpretato
come lo sono stato quando dicevo che occorrerebbe distinguere bene
le competenze, prima di attribuire la responsabilità di alcunché a
qualcuno, invitando appunto ad osservare con attenzione come si
svolge il tutto all'interno della struttura sanitaria.
Senza rifare la discussione sul problema delle placente, per il
quale ha già fornito una risposta al Presidente della Giunta in un
Consiglio precedente, e augurandomi che finalmente la si smetta di
confondere le placente con i feti o con gli aborti, e ripetendo
ancora una volta quanto era già stato detto dal Presidente della
Giunta, posso dire che noi abbiamo avuto dei contatti con il
direttore generale della "MERIEUX ITALIA", il rag. Eraldo Agresti,
che si è presentato con tutta la documentazione relativa
all'attività della "MERIEUX" in Italia e nel mondo, per escluderci
nel modo più assoluto che la "MERIEUX" si interessi di linee di
cosmetici. Pertanto, sulla base della documentazione e delle
indagini fatte, ed in seguito anche alla convocazione da parte
dell'Assessorato e dell'U.S.L. del responsabile della
"MERIEUX-ITALIA", possiamo escludere nella maniera più categorica
che la "MERIEUX" si occupi di cosmetici.
Nello stesso tempo ritengo che sia sempre valida la lettera
scritta allora dalla "MERIEUX", riportata nella convenzione, nella
quale si affermava che le placente prelevate all'Ospedale di Aosta,
così come in altri Ospedali d'Italia, non vengono adoperate per la
preparazione di cosmetici. Pertanto, confortato da tutta la
documentazione esibita sulla linea "MERIEUX" e dalle dichiarazioni
del suo direttore, confermo che le placente sono adoperate solo per
questioni di albumina umana e non per la preparazione di cosmetici
e che quindi non si ritiene di dover chiedere all'U.S.L. di
rescindere la convenzione già fatta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Invece di tentare di fare una
difesa di ufficio dell'U.S.L., suggerirei all'Assessore di invitare
il Presidente dell'U.S.L. a rassegnare le dimissioni. Ciò sarebbe
più vantaggioso e verrebbe indicato come il momento più importante
della storia di questo ente.
Mi auguro che l'Assessore non confonda, veramente, le placente
con i feti e con gli aborti. Non mi permetto di insegnare
all'Assessore alla Sanità certe cose, però le sue affermazioni sono
facilmente smentibili in qualsiasi momento. Qui si vuol rischiare a
tutti i costi! Forse egli ci ha fatto vedere un dépliant della
"MERIEUX", o di una industria ad essa collegata, che reclamizza i
prodotti cosmetici. Nel qual caso, però, suggerirei all'Assessore
di rivolgersi al Ministero della Sanità dove opera una commissione
istituita nel 1984, oppure mi farò io carico di comunicargli un
rapporto dell'Unione delle Industrie Cosmetiche Italiane,
depositato presso il Ministero della Sanità, in cui la "MERIEUX" è
indicata come: "...una delle maggiori industrie che forniscono
elementi base alle industrie di cosmetici". Questo non lo dico io,
ma lo dice una commissione del Ministero della Sanità istituita nel
1984 e lo dice anche l'Unione delle Industrie Cosmetiche
Italiane.
È con leggerezza, pertanto, che, in un primo momento,
l'Assessore, senza fare un'indagine preliminare e senza accertare
minimamente la veridicità di un'interrogazione, ed in un secondo
momento lo stesso Presidente della Giunta, hanno smentito,
attraverso un comunicato-stampa, quanto scritto
nell'interrogazione: "Ma no, non ci risulta che all'Ospedale di
Aosta... abbiamo fatto una convenzione nel 1984... prima del 1984
queste placente venivano sotterrate... Il prof. Rio diceva
l'opposto di quello che diceva... Ma no, noi le abbiamo date sempre
alle industrie cosmetiche...". Adesso l'operazione si ripete e
l'Assessore ci dice ancora: "Ma non è vero, la MERIEUX ci ha
garantito... e quindi...".
Però non lo garantisce il Ministero del la Sanità, non solo, ma
non lo garantisce nemmeno la stessa Unione delle Industrie di
Cosmesi, la quale dice: "La MERIEUX è una delle maggiori industrie
fornitrici, anzi è la maggiore industria fornitrice".
Pertanto ci troviamo di fronte a delle enormi falsità! Ma se
qualcuno di questa maggioranza si crede di accontentare il
sottoscritto con una semplice risposta si sbaglia, perché io andrò
sino in fondo a questa operazione, e non certo per polemizzare, ma
perché mi aspettavo delle risposte più serie intorno a queste due
interrogazioni, perchè non si può venire qui in Consiglio, come
fanno anche altri Assessori che non conoscono i prezzi e ci dicono
che una cabina della RAI-TV costa 4 milioni, mentre poi ce la
ritroviamo registrata per 8 milioni, e via di seguito. Non si
possono sopportare queste cose da parte della maggioranza e
specialmente da parte di un Assessore. Pertanto io mi ritengo
insoddisfatto della risposta e mi propongo di far avere
all'Assessore i documenti del Ministero della Sanità e poi vorrò
vedere quale sarà il comportamento dell'U.S.L., dell'Assessore e di
questa maggioranza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK