Consiglio Regionale della Valle d'Aosta - Oggetto del Consiglio n. 2686 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2686 del 9 maggio 2007 - Resoconto
OGGETTO N. 2686/XII - Indizione di gare di appalto per la
redazione di frazionamenti, visure catastali e pratiche presso il
Catasto urbano. (Interpellanza)
Interpellanza
Appreso che 9 procedure d'appalto indette dall'Assessorato
regionale ai Lavori Pubblici, relative alla redazione del tipo di
frazionamento, visure catastali e pratiche DOCFA al Catasto Urbano,
non sono ancora state ultimate nonostante le offerte siano state
consegnate da circa due mesi;
Ritenuto importante conoscere nel dettaglio ciò che è
successo e come l'Amministrazione intenda procedere anche in virtù
del fatto che parrebbero essere emerse alcune "gravi
anomalie";
il sottoscritto Consigliere regionale
Interpella
l'Assessore competente per sapere:
1) a che punto della procedura amministrativa si trovano gli
appalti di cui alle premesse;
2) se risponde a verità il fatto che sono state riscontrate
alcune gravi anomalie nelle offerte ricevute e nel caso questo
fosse stato accertato se la documentazione è stata trasmessa ai
competenti organi giudiziari;
3) come si intendono concludere queste procedure
d'appalto.
F.to: Venturella
Président
- La parole au Conseiller Venturella.
Venturella (Arc-VA)
- Questa interpellanza nasce da un
fatto che chiediamo di conoscere nel dettaglio... su ciò che è
successo realmente, perché non si sa in maniera precisa cosa sia
successo e soprattutto quali sono le intenzioni
dell'Amministrazione regionale, quindi chiediamo come la stessa
intende procedere. Il fatto è questo: sarebbero state scoperte
delle anomalie all'apertura delle buste individuate da funzionari
regionali per 9 redazioni di frazionamenti, sono frazionamenti,
visure catastali e pratiche "DOCFA", mi pare che si chiami così...
sono lavori che vanno da un minimo di 18-19.000 euro circa a un
massimo di 40.000 euro, quindi sono lavori cosiddetti "sottosoglia"
e pare che queste anomalie individuate all'apertura delle buste
abbiano insospettito i funzionari, abbiano creato un po' di
problema nel proseguire la procedura di apertura delle buste, di
controllo della regolarità delle buste stesse... perché pare siano
state evidenziate dagli stessi funzionari alcune gravi anomalie.
Vorremmo allora sapere cosa è successo, perché, in seguito
all'approvazione di una deliberazione regionale - mi pare sia la n.
3287 del novembre 2006 -, dove venivano approvate procedure e
criteri per l'affidamento dei servizi attinenti alle opere di
ingegneria e architettura, come primo risultato di presentazione
delle offerte tutto è stato bloccato. Su 9 richieste di redazione
di questi elaborati che credo costino solo in pratiche di visura e
quindi non abbiano dei livelli di progettazione così raffinati,
tutto è stato bloccato... e che questi affidamenti che sono 9 e che
datano tutti 19 gennaio 2007 siano ora sospesi... non lo
sappiamo... Vorremmo saperne di più e soprattutto se la
documentazione, proprio per quello che è stato evidenziato in
premessa, è stata mandata agli uffici giudiziari competenti e se si
intende concludere queste procedure di appalto, insomma quali sono
le risultanze a conoscenza dell'Assessore.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Quello che non accetto è quando si vuole
stigmatizzare il buon comportamento della Regione, perché sul
contenuto della sua interpellanza non ho nulla da eccepire, ma sul
modo in cui l'ha presentata sì, perché voi siete stati i primi a
chiedere trasparenza, di fare le cose secondo le norme, di togliere
alla Giunta la discrezionalità... quando noi lo facciamo e le cose
non vanno come vorreste voi, perché qualche vostro amico non è
stato gratificato da questo comportamento, allora si banalizza i
sottosoglia, cose che non avevano necessità di un procedimento così
complesso...
(interruzione del Consigliere Venturella, fuori
microfono)
... no, questo è il tono. Noi, sulla base del "decreto Bersani",
abbiamo disciplinato l'affidamento degli incarichi secondo una
procedura di tipo concorsuale, peraltro mi dispiace dirglielo -
visto che, quando facciamo delle cose apprezzate a livello
nazionale, voi soffrite - che la nostra deliberazione di Giunta da
lei citata in termini così ironici è stata presa a modello a
livello nazionale e di questo ci sono anche tanto di articoli sui
giornali. Qui vi era da fare l'affidamento di 9 incarichi di non
rilevante importanza singolarmente, è successo che la stazione
appaltante che non è la Giunta regionale, ma il Dipartimento opere
pubbliche ha bandito un concorso per l'affidamento di questi
incarichi secondo la procedura definita dalla deliberazione che lei
ha citato, quindi, prevedendo un bando e una procedura di tipo
concorsuale, è assoggettata alla procedura sugli appalti. Queste
erano state pubblicate sul sito "internet" della Regione in data 20
dicembre 2006 e la scadenza di presentazione delle offerte
economiche era fissata per tutte e 9 le gare di servizi per il 19
gennaio 2007. Il giorno 24 gennaio 2007 si riuniva il seggio di
gara per l'apertura delle offerte, così come avviene per qualsiasi
tipo di appalto. Relativamente alla prima gara le offerte pervenute
erano pari a 177 e fin da un primo esame sommario dei plichi
emergevano evidenti elementi di similitudine tra gruppi di 2 o più
concorrenti che riguardavano più di 1/3 delle offerte presentate
facendo presumere la violazione del principio di segretezza delle
offerte e della "par condicio" dei concorrenti. Gli elementi comuni
quanto al plico esterno erano ravvisabili nella dimensione, nel
colore e nell'impostazione grafica, ancorché nella data, ora e
luogo dell'ufficio postale di spedizione e nell'impostazione della
dichiarazione e delle offerte economiche. Il seggio di gara - che
ricordo essere pubblico - procedeva ad un puntuale esame di tutti i
plichi pervenuti e ne riteneva necessaria l'apertura al fine di
verificare la presenza di eventuali ulteriori elementi di
similitudine nella documentazione contenuta - dichiarazione e
offerta economica -, quindi mi permetto di correggerla, collega
Venturella, che non è il funzionario, ma è il seggio di gara, cosa
ben diversa dalla decisione di una singola persona. I controlli
effettuati confermavano la presenza nei sopraccitati documenti
delle anomalie già riscontrate evidenziandone ulteriori quali la
consecutività nella numerazione delle marche da bollo e qui
dimostra, più che la malafede, l'ingenuità a mio avviso di chi ha
fatto questo tipo di operazione. In relazione al rilevante numero
di offerte da esaminare singolarmente e da confrontare
reciprocamente, la Commissione di gara proseguiva nei giorni 25
gennaio e 1° febbraio 2007.
Il seggio di gara si è venuto a trovare di fronte ad una
situazione anomala totalmente nuova per dimensione, mai riscontrata
nelle esperienze di gara affrontate nell'Assessorato e ha ritenuto,
in conseguenza, di consultare nel corso della seduta del 25 gennaio
2007 un consulente legale presente presso l'Amministrazione. In
merito alle situazioni comunemente definite "collegamenti di fatto"
tra concorrenti, esiste copiosa giurisprudenza circa l'opportunità
e la necessità che il seggio di gara valuti l'eventuale sussistenza
di univoci e concordanti elementi di similitudine, provvedendo, se
del caso, all'esclusione delle relative offerte. Nel caso in esame,
tuttavia, la dimensione del fenomeno ha assunto una rilevanza tale
da mettere in discussione la credibilità e la validità della stessa
procedura di gara cosicché il seggio ha deciso di non procedere
all'aggiudicazione provvisoria del servizio, anche in ragione
dell'impossibilità di escludere con gli strumenti in suo possesso -
unicamente di tipo visivo - l'eventuale sussistenza tra gli altri
2/3 di offerte di forme di collegamento.
In data 6 febbraio 2006 il Presidente del seggio di gara
segnalava, per dovere d'ufficio, alla Procura della Repubblica
presso il Tribunale di Aosta l'anomalia riscontrata nella gara
conclusasi il 1° febbraio 2007 e a tutt'oggi sono in corso le
relative indagini coperte dal segreto istruttorio. Nei giorni 14,
16, 20 e 28 febbraio 2007 e 2, 6, 7 e 8 marzo 2007 il seggio di
gara si riuniva per esaminare la documentazione delle 8 gare
relative alla redazione del tipo di frazionamento, visure catastali
e pratiche "DOCFA" al Catasto urbano; ogni gara si concludeva senza
addivenire all'identificazione di un aggiudicatario ricorrendo gli
stessi elementi di violazione del principio di segretezza
dell'offerta e della "par condicio" dei concorrenti riscontrati
nella prima gara. Per ciascuna gara veniva doverosamente inoltrata
segnalazione alla Procura della Repubblica.
L'Assessorato sta valutando le modalità da adottare per l'avvio
di un nuovo affidamento, non escludendo - perché adesso la cosa si
può fare, ma lo farà il seggio di gara e non la Giunta regionale -
il ricorso ad una procedura negoziata in analogia a quanto previsto
dall'articolo 91 del decreto legislativo n. 163/2006, noto come
Codice degli appalti, prendendo in considerazione tutti coloro che
avevano fatto delle offerte e che non sono risultati essere
compromessi con l'ipotesi di infrazioni, questa è una procedura
lunga ma che si dovrebbe concludere a breve, quindi credo che il
ricorso alla procedura negoziata dovrà porre fine a tale
vicenda.
Presidente
- La parola al Consigliere Venturella.
Venturella (Arc-VA)
- Mi dispiace, sicuramente mi sono
espresso male, ma il riferimento al seggio di gara... non ho
parlato "del funzionario", ma ho parlato "dei funzionari", almeno
mi pare... poi nessuno "ha la verità in tasca", quindi può darsi
che mi sia sbagliato. Naturalmente il fatto che questi lavori che
venivano richiesti ai professionisti non erano di grande
complessità tecnica... si riferiva al lavoro, non sicuramente alla
procedura, erano semplici frazionamenti, visure catastali: questo
volevo dire. Io mi sono espresso male, dovevo però tale
precisazione, mai mi sono permesso di minimizzare il lavoro fatto
con la deliberazione n. 3287, io personalmente... però quella
deliberazione non è stata criticata in alcune sue parti dal
sottoscritto, ma dal Presidente dell'Ordine degli agronomi
forestali della Valle d'Aosta, dal Presidente dell'Ordine dei
geologi della Valle d'Aosta, dal Presidente del Collegio dei
geometri della Valle d'Aosta, dal Presidente dell'Ordine degli
architetti e pianificatori, paesaggisti e conservatori della Valle
d'Aosta, dal Presidente dell'Ordine degli ingegneri della Valle
d'Aosta e dal Presidente del Collegio dei periti industriali della
Valle d'Aosta. Lei però deve ammettere che noi abbiamo riportato
ciò che gli ordini, i collegi tecnici della Regione Valle d'Aosta
le hanno spedito in riferimento alla deliberazione n. 3287: quella
che revocava 7 deliberazioni precedenti e andava ad approvare nuove
procedure e criteri per l'affidamento, ma non siamo stati noi che
abbiamo avanzato delle critiche, sono stati gli stessi Presidenti
degli ordini che lavorano in alcuni casi per la Regione. Il fatto
di dire che noi critichiamo o minimizziamo quindi... assolutamente,
noi riportavamo ciò che era scritto non sugli organi di stampa,
dove vi possono essere problemi di interpretazione di ciò che il
Presidente o l'Assessore dice... ma scritto "nero su bianco". La
sua risposta la cito, certamente, ma il 12 marzo 2007 lei stesso ha
avuto l'esigenza di esprimere in III Commissione la sua posizione,
io l'ho ringraziata in Commissione, e la ringrazio nuovamente per
questo ma, Assessore, ogni tanto con l'astio che la
contraddistingue venire a dire che abbiamo in questa aula
minimizzato... non è vero, abbiamo in definitiva riportato ciò che
i Presidenti degli ordini e dei colleghi tecnici della Regione
avevano espresso con lettere protocollate.
Per tornare alla questione dell'interpellanza, crediamo che la
strada che il seggio di gara vuole intraprendere, quella del
ricorso alla procedura negoziata, sia una strada corretta ma, come
lei ben sa, l'interpellanza e l'interrogazione dei Consiglieri di
opposizione è sì in alcuni casi per verificare se un comportamento
è stato preso dalla Giunta, quali sono gli intendimenti del Governo
regionale, ma in qualche caso è un diritto-dovere del Consigliere,
in modo pubblico, in aula, far dire all'Assessore quale sia la
realtà. Nessun problema di accuse e controaccuse, crediamo che la
sua risposta sia in questo caso stata esauriente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK