Consiglio Regionale della Valle d'Aosta - Oggetto del Consiglio n. 1933 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1933 del 20 ottobre 2022 - Resoconto
OGGETTO N. 1933/XVI - Interpellanza: "Riapertura dell'area
megalitica di Saint-Martin-de-Corléans e azioni di comunicazione
per incrementare i visitatori".
Bertin (Presidente) -
Punto n. 38. Per l'illustrazione il
consigliere Baccega.
Baccega (FI) -
Se poco fa un articolo di giornale aveva
risposto a un'interpellanza, adesso proprio un articolo di giornale
che ha attivato una promozione negativa per la nostra regione, mi
fa prendere spunto. Il titolo dell'articolo era: "Un tesoro
sprecato in piena stagione estiva". Un articolo di questo tipo, era
il 18 agosto, dal mio punto di vista era deleterio. E a supporto
anche di un'interrogazione che feci nell'aprile 2021, dopo
l'audizione in Commissione della dottoressa De La Pierre e della
dottoressa Armirotti, nella quale si faceva proprio il punto sugli
investimenti fatti nella struttura museale archeologica dell'area
megalitica di Saint-Martin-De-Corléans, soprattutto si voleva
sottolineare l'esigenza di un'adeguata azione di comunicazione che
permettesse di incrementare il numero di visitatori già allora
molto carente.
Ribadisco che l'articolo pubblicato in piena stagione estiva non
ha certo fatto una bella pubblicità alla nostra regione e
all'immagine della struttura, ed è andata anche a offuscare una
stagione che mi pare di aver valutato, sulla base dei dati che sono
poi intervenuti, abbastanza positiva per tutto il comparto
turistico della nostra regione.
Però quell'articolo traccia un quadro direi impietoso: 45
milioni di euro spesi, solo 129 mila euro gli incassi, solo 39 mila
presenze. E poi ancora diceva: "Il sito spende per le pulizie 90
mila euro all'anno e oltre 792 mila euro per i costi di gestione
della vigilanza e della biglietteria". Direi un quadro
catastrofico. La polemica ovviamente era legata al sito chiuso da
marzo, che aveva una previsione di riapertura a maggio, quindi con
la possibilità di rendere fruibile il sito a tutti i turisti che
arrivavano in Valle d'Aosta. Questo certamente avrebbe favorito
l'afflusso di tanti turisti che erano presenti.
Apertura a maggio, poi spostata ad agosto, successivamente a
ottobre, ora pare si sia programmata l'apertura per il 12 novembre.
Intanto sarebbe carino sapere il motivo di tutti questi spostamenti
e quali intoppi hanno determinato lo spostamento dell'apertura, poi
vorremmo avere la certezza che l'apertura possa avvenire il 12
novembre 2022, anche se è un fuori stagione ma ben venga che apra.
Inoltre, chiediamo se sono previste le audioguide, come avevo già
richiesto un anno fa, perché nei diversi
target
di fruitori
di quella struttura, chi non ha l'audioguida fa fatica a capire in
che contesto si trova. Oppure ci sono altri sistemi di realtà
virtuale che possono essere estremamente comunicativi; non so se si
vuole andare anche in quella direzione o se si è voluti andare in
quella direzione.
Infine ci piacerebbe conoscere quali iniziative e quali azioni
di comunicazione sono programmate per incrementare il numero di
visitatori. Qualcosa lei lo ha già accennato nella risposta che ha
dato poco fa al collega della Lega, ma vorrei capire se c'è una
pianificazione che sia strutturata, che guardi a un rilancio dei
visitatori in quella struttura. Aspetto la sua risposta,
grazie.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Il tema dell'area megalitica,
collega Baccega, credo che abbia toccato tutti i Governi che si
sono interfacciati in questi ultimi anni. Lei è stato in Giunta
anche nel periodo in cui non c'eravamo noi, non c'ero io; io
l'avevo sfiorato nella mia esperienza due legislature fa. È un tema
di cui si parla da decenni: rispetto ai costi sono stati fatti
degli accessi agli atti, delle interpellanze e altro. Sappiamo
tutti che le scelte che negli anni e nei decenni sono state fatte,
sono state delle scelte di valorizzazione di questo sito. Come sa
anche il collega Sammaritani che tra l'altro ha fatto un breve
periodo all'interno dell'Assessorato alla cultura e che so essersi
interessato, in maniera positiva peraltro da quello che mi è stato
detto, dell'area megalitica, l'area megalitica purtroppo è un sito
che, al di là della volontà e della promozione, richiede delle
strategie di avvicinamento di target e anche di narrazione del
sito, che noi stiamo elaborando e che probabilmente otterranno
anche dei risultati e dei moltiplicatori di accesso nel prossimo
futuro, quando l'area megalitica diventerà anche sede museale.
Questa è l'ennesimo tentativo che è stato fatto di valorizzare
un sito di importanza mondiale. Solo ieri sono stati accompagnati
un centinaio di direttori dei musei di scienze naturali che in
questi giorni stanno effettuando in Valle d'Aosta il loro congresso
e sono rimasti strabiliati dal sito. Ma è evidente che la lettura
di quel sito presuppone l'affiancamento di tutta una serie di
attività, che il completamento adesso della fase di
ristrutturazione e di completamento museale probabilmente
forniranno. Ripeto, quello è un progetto peraltro che è stato
precedentemente sdoganato da altri Assessori. Francamente, rispetto
a quel progetto di musealizzazione, io avrei per esempio inserito
quantomeno una
buvette
o un bar, avrei capito se era
possibile inserire un ristorante all'interno dell'area, ma pare che
la scelta allora fu fatta tenendo di conto anche degli esercizi del
circondario che, in qualche modo, pare si fossero opposti a questo
tipo di sviluppo. Poi tutte le strategie sono discutibili e nessuna
di queste è così corretta in maniera assoluta ma, ripeto, le
soluzioni secondo me adesso sono vicine, rispetto a un aumento
dell'afflusso; questo per rispondere alle sue considerazioni
rispetto a quell'articolo di giornale. Articoli di giornale che
peraltro tendenzialmente parlano dell'area megalitica spesso quando
si innescano delle polemiche, non tanto invece come risorsa di
carattere internazionale o come sito d'interesse unico. Prima,
rispondendo al collega Aggravi, si parlava dell'interesse per
esempio che l'area megalitica ha all'interno della rete dei musei
delle stele Menhir: tutti quanti confermano che un'integrità
rispetto a un'area di interesse artistico e storico come l'area
megalitica non ce l'ha nessuno. Quando parliamo delle Stonehenge,
lei sa bene che è stato ricostruito, ritirato su, imbullonato ed è
stato immaginato...; la nostra area megalitica invece è una
realtà.
Poi può non piacere l'installazione che è stata il frutto di una
scelta di qualche decennio fa. Devo dire però che anche rispetto a
questo tema, e poi qui concludo questa premessa, ma siccome lei me
l'ha tirata un po' perché è importante anche quello, anche la parte
ingegneristica richiama moltissimo interesse da parte di esperti
del settore, perché un'area di quel genere di quasi un ettaro, 10
mila metri quadrati, senza pali intermedi, senza opere di disturbo
intermedie, da quello che ho capito da quando sono Assessore è
qualcosa di eccezionale anche sotto il profilo ingegneristico.
Lei mi chiede se realmente il sito archeologico riaprirà il 12
novembre. La temporanea chiusura al pubblico dell'area megalitica
fino al 3 ottobre 2022 è stata per il momento prorogata fino all'11
novembre 2022; il giorno 12 avevamo intenzione di fare un evento
con la sottoscrizione proprio di questo protocollo con Laconi. Come
di seguito spiegato però la riapertura, io questo vorrei che fosse
chiaro, dipende totalmente dalle decisioni e condizioni degli
organi addetti alla prevenzione incendi, alla sicurezza nei
cantieri di lavoro e nelle strutture aperte al pubblico, i quali,
per la complessità all'interno dell'area megalitica, hanno
manifestato a più riprese richieste di approfondimenti
pluridisciplinari; è previsto a brevissimo un incontro con le
strutture competenti per giungere ad una soluzione definitiva. Tra
l'altro, vi sono varie interlocuzioni e lei sa che questa
commissione, stante la complessità del titolo, presuppone la
presenza dei Vigili del fuoco della Valle d'Aosta, dei Vigili del
fuoco di Torino, della USL, dell'Ordine degli ingegneri; è una
commissione che non per causa nostra ovviamente in questo momento
ha faticato anche un po' a incrociarsi.
La chiusura temporanea dell'area megalitica nel corso di
quest'anno è stata determinata per un primo periodo, come è scritto
su quegli articoli, dalla necessità di proseguire con gli
allestimenti museali e lavori per la realizzazione del progetto
integrato "Rete cultura e turismo", per la competitività area
megalitica di Saint-Martin-De-Corléans secondo lotto, che è stato
progettato e mandato in esecuzione molto prima dell'apertura,
quindi era necessario che fosse chiuso, realizzando alcune
lavorazioni che, per loro natura, non permettevano lo svolgimento
per ragioni di sicurezza delle visite. Dal 2019 a oggi i lavori del
secondo lotto, la cui conclusione è prevista nel secondo semestre
2023 come da progetto, hanno comportato parziali e localizzate
interferenze con il percorso di visita delle parti aperte al
pubblico nel 2016, che sono state risolte immediatamente con opere
provvisionali e modifiche del percorso, ogni volta che venivano
richieste le soluzioni rispetto a queste interferenze. Questo lo
devo dire per dar merito alle strutture dell'estrema flessibilità
con le quali tutte le volte venivano accolte le richieste. Ma le
lavorazioni in corso quest'anno hanno implicato maggiori e forti
promiscuità con i percorsi di visita, tra le quali per esempio la
movimentazione e verticalizzazione delle stele per l'allestimento
nella relativa sala. Come lei sa le stele sono state prese da dove
erano custodite prima e sono state messe e verranno rese visibili e
visitabili, finalmente dopo decenni che non potevano esserlo.
In ogni caso, per farla corta, perché poi mi perdo e poi le
lascerò la risposta, si è dovuto affrontare un intervento
manutentivo della parte solitamente aperta al pubblico, funzionale
al rinnovo del certificato di prevenzione incendi, la cui scadenza
è stata ridotta proprio a causa di una norma recente da dieci a
cinque anni. È questo che ha implicato, da un punto di vista
programmatorio, anche una rivisitazione completa della
programmazione di apertura, e credo che anche la commissione, nelle
sue varie richieste di valutazione, abbia tenuto conto di questa
novità normativa. Questa certificazione richiede un requisito
indispensabile per i luoghi aperti al pubblico.
Per arrivare alla sua domanda sulle iniziative per la riapertura
del sito, riapriremo l'11 novembre, ma a questo punto non dipende
da noi, dipende dalla commissione tecnica. Intanto il giorno di San
Martino noi abbiamo stabilito un ingresso quasi gratuito con un
euro simbolico; pensavamo alla gratuità, poi invece abbiamo pensato
che comunque fosse utile. Il 12 era prevista questa iniziativa
insieme al Menhir Museum di Laconi, per la sottoscrizione
dell'accordo di convenzione tra i nostri musei; era invitata e
preallertata la rete museale, avevamo intenzione di proiettare un
video del concerto di Sollima dell'anno scorso, che avevamo
commissionato apposta, e di proiettare anche un film che è stato
fatto proprio dagli amici sardi su Mezzena, un film
interessantissimo di un'ora e mezza che parla proprio della
scoperta dell'area megalitica fino alle date odierne. Noi siamo in
attesa, proprio oggi mi sono scritto con la Soprintendente, di
avere dei dati e spero che finalmente ci diano il
nulla osta
per quest'apertura, anche se francamente non garantiamo, proprio
perché non dipende da noi. Noi siamo pronti da maggio di
quest'anno, poi - le ripeto - non è qualcosa che dipende da noi, ma
dipende proprio dalla commistione tra la parte museale e i lavori
in corso.
Presidente -
Per replica consigliere Baccega.
Baccega (FI) -
Assessore, il suo lungo intervento ha
toccato tante sfaccettature della problematica, che era nata da un
articolo pubblicato in un periodo per noi infelice. Volevo
sottolineare un aspetto: le attività ispettive che noi facciamo,
anche se siamo stati in Giunta nel tempo e inevitabilmente abbiamo
dei percorsi nei quali siamo stati coinvolti, ma ben felici di
essere stati coinvolti in progetti e iniziative che poi hanno avuto
conclusione, abbiamo qui diversi ex presidenti, una l'abbiamo
mandata al Senato, però questo significa che siamo lieti che le
cose vadano in una certa direzione.
Ora, il fatto che sia stata chiusa la struttura per tutto il
periodo estivo, francamente non ci aggrada, soprattutto con un
articolo così polemico pubblicato il 18 agosto. Ma attraverso la
comunicazione, la Giunta è in grado di anticipare queste cose
dicendo alla comunicazione e ai giornalisti: "Guardate, le cose
vanno in questa direzione, c'è una commissione che in qualche modo
si deve riunire"; e non capiamo perché non si riunisca. La Giunta è
in grado di dire che si riunisca questa Commissione? Non è in grado
di sollecitarla? Non lo so, io credo che si possa fare una lettera
nella quale si dica: "Noi vogliamo riaprire".
La pianificazione dei lavori dev'essere un momento in cui anche
voi assessori...! Quando io ero assessore si interveniva e si
diceva: "Ma scusate, non è meglio chiudere a novembre 2021 dopo due
anni di pandemia, piuttosto che chiudere a marzo?", perché poi si
sa che quando si interviene e si fanno i lavori, c'è la possibilità
che i lavori vadano lunghi e quindi ci siano in qualche modo delle
interferenze. Ma al di là di questo ormai le cose sono andate in
questo modo.
Il fatto di essere stati in Giunta ha significato dei passaggi
importanti. Le ricordo che al Comune di Aosta si era richiesto di
fare il parcheggio di fronte alla ex maternità per ospitare i
pullman come a San Pietro a Roma, il parcheggio in Via Parigi che
doveva essere e non lo abbiamo voluto fare, il parcheggio adiacente
sulla destra della ex maternità, ma abbiamo agito facendo un
parcheggio, perché si pensava che non c'era ancora una stima del
pubblico interessato a quella struttura. Una stima che poteva
individuare le persone scientificamente interessate alla struttura
e credo che stiano arrivando o sono già andate, lei me l'ha
certificato adesso, le persone culturalmente interessate a quella
struttura per il conoscere e il voler sapere. Le persone destinate
proprio a voler conoscere quel percorso e poi gli altri che sono
quelli da canalizzare per incrementare il numero di visitatori, per
dare informazione su quello che è stato quel momento della vita
dell'uomo.
Quello che si chiede sono azioni di comunicazione, idee e
creatività che vadano nella direzione di attirare ulteriore
pubblico, rispetto a quello che è certamente interessato a una
struttura che lei dice è di importanza mondiale; lo dicevano già
allora coloro che ce lo avevano proposto quando ero al Comune di
Aosta.
Quindi, un'azione di comunicazione molto mirata che, come diceva
poco fa il collega Distort, vada anche a coinvolgere la terza
stagione, quella che normalmente si chiama coì, che non sia solo
nell'afflusso di agosto, ma che preveda una serie di percorsi che
vanno a incrementare l'affluenza turistica e di piacere di cultura,
voglia di informazione di cultura in quella direzione.
Vi invito a sollecitare questa commissione, affinché si riunisca
e dia delle risposte, perché qui siamo sempre alle solite: ci sono
delle strutture esterne che ci bloccano. Quando si doveva lavorare
per prevedere l'ampliamento dell'ospedale, eccetera, c'era una
struttura esterna che in qualche modo creava dei problemi e abbiamo
dovuto in sollecitare con più riunioni che si sono fatte. Bisogna
andare in quella direzione. Spingiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK