Consiglio Regionale della Valle d'Aosta - Oggetto del Consiglio n. 2641 del 25 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2641 del 25 giugno 1997 - Resoconto
SEDUTA ANTIMERIDIANA DEL 25 GIUGNO 1997
OGGETTO N. 2641/X Criteri seguiti per l'assegnazione dei
quantitativi di zucchero alle aziende richiedenti.
(Interpellanza)
Interpellanza Presa visione del piano di riparto con il quale
vengono assegnati alle aziende richiedenti i diversi quantitativi
di zucchero per l'anno 1997;
Sottolineato come, fra le diverse Ditte, risulta essercene una
di nuova costituzione, rispetto alle richieste degli anni scorsi e
che la medesima ha avuto un'assegnazione di zucchero di gran lunga
superiore rispetto alle altre Società;
Avuta notizia che fra i soci di tale azienda comparirebbe il
nome di un Consigliere regionale in carica;
il sottoscritto Consigliere regionale
Interpella
l'Assessore competente per conoscere:
1) i criteri seguiti per le assegnazioni dello zucchero alle
aziende per l'anno in corso;
2) se risulta essere vera la notizia avuta in merito alla
composizione societaria della nuova Azienda;
3) a quando risale l'iscrizione di tale Azienda nel registro
delle imprese.
F.to: Linty
Presidente Ha chiesto la parola il Consigliere Linty.
Linty (LNPIAP) Questa interpellanza potrebbe sintetizzare quanto
ho avuto modo di dire spesso in questo Consiglio, potrebbe infatti
intitolarsi "due pesi, due misure", e parte dal piano di riparto
che contiene i quantitativi che vengono assegnati annualmente alle
aziende richiedenti.
Dall'analisi di questo documento balza subito all'occhio come
grandi società che sono da tempo insediate in Valle e che
richiedono annualmente un aumento del contingente loro assegnato,
si vedono respinta questa richiesta di aumento o comunque data in
misura ridotta. Altre società, fra cui quella oggetto
dell'interpellanza, nonostante la giovane costituzione, riescono ad
ottenere un'assegnazione di zucchero nella fattispecie pari a
900mila kg dopo pochissimi mesi dalla loro costituzione.
Con questa interpellanza si chiede all'Assessore di conoscere
quali sono i criteri che ha utilizzato per assegnare lo zucchero a
tutte indistintamente le aziende che ne hanno fatto richiesta; se
risulta vera la notizia avuta che nella composizione di questa
azienda di recente costituzione vi sia un consigliere regionale in
carica; infine quando quest'azienda ha presentato l'iscrizione al
Registro delle imprese.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Innanzitutto devo smentire l'interpretazione
data dal Consigliere Linty in merito all'assegnazione delle quote
alle diverse ditte che ne hanno fatto richiesta. Il quantitativo di
zucchero disponibile per essere ritirato in esenzione dei diritti
di prelievo è di 4,5 milioni di kg; già nel ?95 il quantitativo
complessivamente ritirato era di 3.236.370 kg, quindi oltre 1
milione di kg non era ritirato, e analogamente nel ?96 il
quantitativo ritirato è stato di 3.503.130 kg, vale a dire il
quantitativo a disposizione della Regione è superiore a quello
effettivamente ritirato da tutte le ditte presenti in Valle. Quindi
non esiste il problema che alcune ditte possano non essere
soddisfatte.
In merito ai criteri seguiti, non so quale piano abbia sotto
mano il Consigliere Linty, ma in quello che ho davanti risulta
dalla lettura in modo chiaro che prima sono state soddisfatte le
necessità delle ditte già presenti in Valle in base ai criteri
sempre utilizzati. Vale a dire si calcolano i bollini versati, a
questi si aggiunge un quantitativo se la ditta è a credito, se cioè
ha versato più bollini del ritirato, oppure si toglie un
quantitativo se la ditta è a debito, vale a dire se ha versato meno
bollini del quantitativo ritirato; si aggiungono delle quote per
ciò che riguarda le attività ricettive e le attività industriali, e
si ha il risultato del quantitativo spettante ad ogni ditta. Quindi
per le ditte presenti la ripartizione è avvenuta su questa base e
controllando i dati si verifica che le cose sono esattamente
così.
Per le nuove ditte, siccome non è possibile avere il riscontro
del quantitativo ritirato l'anno prima, dei bollini versati, si
utilizzano dei criteri stabiliti con circolare dell'Assessore
all'industria n. 58 del 4 settembre 1995, in cui sono presenti i
parametri a cui fare riferimento. Questi parametri sono:
a) accertamento di un'adeguata capacità di distribuzione dei
prodotti sul territorio regionale;
b) numero e tipo di clienti acquisiti o acquisibili;
c) valore delle risorse e dell'organizzazione impiegate nelle
ditte stesse.
Occorre precisare comunque che la nuova ditta, La Sucrerie
d'Aoste, non avrà comunque diritto a beneficiare dell'assegnazione
di zucchero finché non avrà depositato, in conformità a quanto
previsto dall'articolo 7 del regolamento regionale, un atto di
fideiussione irrevocabile di un valore pari al 10 percento del
valore dell'esenzione. La Sucrerie non ha ancora beneficiato
dell'assegnazione di zucchero, in quanto non ha depositato la
fideiussione richiesta con nota prot. 987 Zona franca in data 26
marzo1997, per lire 90 milioni.
Per quanto concerne la composizione societaria della ditta, si
conferma la presenza fra i soci di un consigliere regionale con una
quota del 25 percento. Occorre precisare però che l'articolo 4 del
regolamento regionale stabilisce che i generi contingentati immessi
in consumo locale sono normalmente introdotti in Valle da
grossisti, da consorzi di cooperative, da cooperative, da gruppi di
dettaglianti e dettaglianti, aventi sede legale o filiale in Valle
d'Aosta. Pertanto ai fini dell'assegnazione dei generi in esenzione
va accertata da parte dell'ufficio competente la rispondenza dei
soggetti ai requisiti previsti dalla normativa, a nulla rilevando a
tale fine la compagine sociale delle imprese, in particolare se
trattasi, come nel caso di specie, di società di capitali, dov'è la
società avente una propria personalità giuridica che contrae e
assume obbligazioni e acquista diritti in piena autonomia rispetto
ai soci.
Rispetto alla seconda domanda, l'Ufficio zona franca,
ispirandosi a principi di imparzialità e trasparenza, nel valutare
l'opportunità di accogliere l'istanza presentata dalla ditta La
Sucrerie d'Aoste, società regolarmente iscritta presso il Registro
delle imprese in data 27 gennaio 1997, ha verificato la rispondenza
della stessa ai requisiti di cui al punto precedente e in
particolare la capacità di operare sul mercato locale con strumenti
idonei. Dalla documentazione si evince che la ditta attraverso
società collegate dispone di magazzini per lo stoccaggio, capaci di
contenere 500mila kg di zucchero, dispone di un impianto di
trasformazione capace di trasformare 50mila kg di zucchero al
giorno ed ha un adeguato numero di mezzi per il trasporto dello
zucchero stesso.
Verificate queste cose, dopo aver dato copertura alle quote
spettanti alle imprese già operanti in relazione ai buoni e ai
bollini versati, rimaneva disponibile una quota di circa 900mila
kg, che è stata assegnata alla nuova ditta, rispetto ai 2 milioni
di kg richiesti. Questa quota non ha assolutamente pregiudicato le
quote di nessun altro; ho già detto prima che per lo zucchero ci
sono dei quantitativi non utilizzati e va evidenziato comunque che
questo piano, che è un piano di programmazione dei ritiri, consente
al 31 ottobre di ogni anno, verificato quanto rispetto a questo
piano è stato destinato, di dare ulteriori assegnazioni a tutti i
soggetti che ne hanno diritto (cosa che non si verifica perché,
come ho detto, non viene ritirato tutto). Pertanto qualora una
ditta avesse bisogno di un'ulteriore assegnazione rispetto a quanto
attribuito con il piano, accertata la disponibilità del contingente
che finora c'è, potrebbe godere di un'ulteriore quota rispetto a
quanto oggi previsto.
Non c'è quindi, da quanto risulta agli atti degli uffici, nessun
trattamento particolare; si è attribuito ad ogni ditta esistente
quello che le spettava in base ai quantitativi versati di bollini
nell'anno precedente; si sono assegnate delle quote non spettanti a
nessuno, una quota a questa ditta che è collegata ad altre che
hanno la capacità di distribuire il prodotto; se al 31 ottobre ci
saranno ditte che hanno bisogno di ulteriori quantitativi, fatto il
conto di quanto rimane a disposizione e che è rimasto tutti gli
anni, si daranno ulteriori quote.
Mi pare che la questione dal punto di vista del lavoro fatto
dagli uffici sia perfettamente chiara, ma potrà essere chiarita in
commissione se si vogliono vedere situazioni particolari; dal punto
di vista del principio, fatte salve le valutazioni di opportunità
che ognuno può fare, anche i consiglieri regionali hanno il diritto
di esercitare attività di impresa. Se le cose seguono le normative
prescritte, credo che non si possa vietare al consigliere regionale
di fare attività d'impresa.
Presidente Ha chiesto la parola il Consigliere Linty.
Linty (LNPIAP) Intanto ringrazio l'Assessore Mafrica per la
risposta, ma devo dire che ogni volta che pongo un'interpellanza,
lui si sforza di penetrare nel mio pensiero attribuendomi pensieri
che non avevo nemmeno citato nell'illustrazione dell'interpellanza;
quindi voglio pensare che siano del tutto gratuite e concepite
dall'Assessore stesso, non certo da me.
Credo che dalla risposta avuta oggi emerga un dato che è
allarmante, e mi riferisco ai criteri: cioè per stabilire i
criteri, si fa una circolare.
In quest'aula più volte per tante altre problematiche si è
chiesto di fare una minima normativa, ad esempio un regolamento
approvato da questo Consiglio; qui si fa una circolare dove
l'Assessore stabilisce che ci sono da tenere in considerazione
alcuni aspetti delle ditte che richiedono, per determinare in
seguito l'assegnazione di zucchero.
Ancora più grave è la seconda delle caratteristiche citate
dall'Assessore, quella sul numero dei clienti acquisibili. Ma chi
lo decide? Esistono uffici in grado di poter dire quanti clienti
una società riesce ad acquisire nel corso dell'anno? Mi sembra
abbastanza irrisoria la cosa, anche perché se prendiamo come dato
di riferimento il capitale sociale della ditta in questione - che è
di 20 milioni - vediamo che è minimo. È vero che con la tradizione
tutta italica dei sub-sub-subappalti ci si aggancia a cento altre
società per poter portare a termine il mandato della distribuzione
dello zucchero, ma questo credo sia sbagliato per la nostra
pubblica amministrazione; quindi quello che si chiede è una
maggiore rigidità per fare in modo che questi criteri valgano per
tutti allo stesso modo e non siano soggetti ad interpretazioni né
di uffici, né di assessori, né di altri.
Per quanto riguarda invece le notizie avute in merito ai
quantitativi non utilizzati, a questo punto mi sento quasi
autorizzato a percorrere la strada del mio collega, e voglio
sperare che ci siano sempre milioni di chili in surplus da
assegnare a qualunque società che si presenta per distribuire lo
zucchero. Mi chiedo come mai allora, quando diversi distributori di
zucchero che abbiamo in quel piano di riparto chiedevano di vedere
aumentato il loro quantitativo, gli si è risposto "picche", se
erano disponibili 2 milioni di zucchero non utilizzato? Perché
invece non si è deciso di aumentare gli stanziamenti anche a coloro
che lo richiedevano? Mi pare che in merito ai clienti acquisiti e
acquisibili e al valore delle risorse di questi che da anni
distribuiscono lo zucchero, non ci sia minimamente da discutere:
abbiamo degli esercizi e delle ditte che da anni operano in questo
settore in Valle d'Aosta e che hanno i requisiti per poter
continuare.
Quindi ribadisco quanto meno le perplessità e i dubbi che
vengono fuori da quest'assegnazione e credo che sia necessario per
il futuro provvedere a normare in maniera più rigida ed equa anche
l'assegnazione di questi contingenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK