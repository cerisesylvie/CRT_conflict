Consiglio Regionale della Valle d'Aosta - Oggetto del Consiglio n. 559 del 28 ottobre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 559 del 28 ottobre 1982 - Resoconto
OGGETTO N. 559/VII - PROBLEMI CONCERNENTI LA PUBBLICAZIONE
DEL BOLLETTINO ECONOMICO DELLA VALLE D'AOSTA -
(Interpellanza).
PRESIDENTE:
Do lettura dell'interpellanza presentata dai
Consiglieri Cout, Carral e Bajocco.
INTERPELLANZA
AVENDO RICEVUTO come normalmente avviene da tempo ormai, il
"Bollettino economico" in ritardo di alcuni mesi (a ottobre sono
arrivati i "Bollettini" di maggio e giugno);
CONSIDERATO che la funzione del "Bollettino" (di informazione
puntuale su problemi del lavoro, su questioni economiche,
tributarie, sui prezzi, sulle fiere e mercati), viene notevolmente
diminuita dall'enorme e costante ritardo con cui viene pubblicato e
spedito;
TENUTO PRESENTE che già in altre occasioni
sono stati
sollevati interrogativi sul problema del "Bollettino" per ciò che
riguarda i ritardi con cui è sempre comparso, sulla sua lussuosa
veste tipografica e su come potrebbero eventualmente essere ridotti
i costi, ormai saliti a parecchie decine di milioni;
i sottoscritti Consiglieri regionali
INTERPELLANO
il Presidente della Giunta per sapere:
1)
a chi può essere imputata la responsabilità di tali
ritardi; se si è intervenuti e come;
2)
a
quanto ammonterà quest'anno il costo della
pubblicazione;
3)
cosa intende fare la Giunta per superare questi
enormi ritardi;
4)
se vi è l'intenzione di 'rivedere', "raggruppare ",
tra di loro più pubblicazioni, per diminuire i costi per la
"Regione ".
PRESIDENTE:
Illustra l'interpellanza il Consigliere Cout,
ne ha facoltà.
COUT - (P.C.I.):
Si tratta di una questione sollevata
altre volte; infatti in archivio abbiamo potuto accertare che già
nel '77 se ne era parlato, con una interpellanza del Gruppo
comunista. Successivamente i Consiglieri Salvadori e Faval avevano
riproposto il problema, ed ora noi riteniamo sia nuovamente
necessario parlarne. Abbiamo constatato, e questo ormai avviene da
diversi mesi, un grave ritardo per la pubblicazione del Bollettino
economico: per esempio, in ottobre abbiamo potuto avere i numeri di
maggio e giugno.
Benché noi siamo convinti dell'utilità di questo "Bollettino",
dobbiamo far rilevare che le notizie riportate non mantengono il
loro valore perché giungono in ritardo.
Pensiamo quindi sia necessario esaminare prima di tutto a chi
imputare questi ritardi cercando di eliminarli, per mantenere gli
impegni che sono necessari.
E' già stato fatto rilevare altre volte che la sua veste
piuttosto lussuosa incide sui costi e pertanto era stata proposta
sia una veste diversa che il raggruppamento dei bollettini per
diminuire i costi. Chiediamo pertanto chiarimenti su questi
problemi.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Per quanto riguarda il ritardo dei
bollettini cui si riferisce il collega Cout posso dire che ciò è
dovuto a due tipi di problemi: il primo riguarda la preparazione
dei dati ed il loro invio alla tipografia. In questo caso i tempi
sono difficilmente contenibili; infatti l'emissione di un protesto
cambiario non è cosa immediata, anche perché si legge mese di
luglio ma in realtà il protesto cambiario arriva ad essere
ritrasmesso in agosto, con almeno 20 giorni di ritardo.
Una seconda fascia di ritardi si instaura in tipografia e questa
causa è comprimibile. Noi abbiamo un contratto con la tipografia
Valdostana che, proprio in questo periodo, ha cambiato
attrezzature, macchinari ecc. Anche in seguito a questa
interpellanza ho fatto svolgere una piccola inchiesta a questo
proposito. Mi è stato detto che trattasi di ritardo a carattere
temporaneo e non in contrasto con le norme contrattuali regolanti i
rapporti con la tipografia, la quale peraltro ha dato assicurazione
circa un sollecito recupero.
Quindi questi ritardi saranno certamente superati in tempi
brevi. Rispondendo alla seconda domanda, posso dire che per il
corrente anno è prevista una spesa complessiva di 29 milioni e
85.000 lire + IVA per la stampa delle tre pubblicazioni edite a
cura dell'Assessorato all'Industria, Commercio, Artigianato e
Trasporti: il "Bollettino Economico", il "Listino dei prezzi
all'ingrosso" e il "Bollettino Ufficiale dei protesti
cambiari".
Potrebbe essere auspicabile, raggruppare le tre pubblicazioni ma
ciò non è possibile in quanto le stesse sono specificatamente
previste da diverse disposizioni di legge, che la Regione è tenuta
ad attuare per effetto del DPR n. 532, come compiti della soppressa
Camera di Commercio.
La revisione dei prezzi per il futuro è possibile. Attualmente è
in corso un contratto, vinto in base a regolare gara di appalto,
dalla Tipografia Valdostana. Ad una prima sommaria indagine, il
cambiamento della carta patinata di cui parlava il Consigliere
Cout, a quanto mi è stato detto (io però mi riservo di
approfondire) porterà un risparmio di spesa di circa 15 mila lire a
numero, economia abbastanza irrilevante. Ho incaricato il dr.
Vagneur e la prego, Consigliere Cout, di prendere direttamente
contatto con lui circa eventuali altre notizie riguardanti la
tipografia. Al limite, nel nuovo appalto si potrebbe cambiare
totalmente la veste tipografica di quel "Bollettino economico"
pubblicandolo su carta comune ed in formato più piccolo,
realizzando così economie significative.
PRESIDENTE:
Il Consigliere Cout intende replicare? Ne ha
facoltà.
COUT - (P.C.I.):
Ci auguriamo vivamente che dopo tutti
questi anni di attesa finalmente questo "Bollettino" possa essere
pubblicato e distribuito in tempi brevi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK