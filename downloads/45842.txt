Consiglio Regionale della Valle d'Aosta - Oggetto del Consiglio n. 2454 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2454 del 11 maggio 2023 - Resoconto
OGGETTO N. 2454/XVI - Interpellanza: "Prevenzione e
risoluzione delle problematiche di pubblica sicurezza segnalate in
ordine al progetto di accoglienza integrata nel Comune di
Saint-Vincent".
Bertin (Presidente) -
Punto n. 35. Per l'illustrazione,
consigliere Manfrin.
Manfrin (LEGA VDA) -
Quest'interpellanza è assolutamente
semplice nella sua esposizione, abbiamo voluto mettere tutto quello
che c'è stato riferito dai residenti, come abbiamo inserito nel
testo.
In data 11 marzo fra le ore 14 e le 15 si rendeva necessario
l'intervento dell'Arma dei Carabinieri al terzo piano di un
edificio per sedare una rissa che vedeva coinvolti alcuni ospiti
della struttura, che è il sistema di accoglienza e integrazione,
cosiddetto SAI che una volta si chiamava SPRAR, cambia il nome ma
gli ospiti e i comportamenti sono sempre gli stessi, che hanno
dovuto sedare questi ospiti della struttura.
Uno degli ospiti veniva ammanettato per il contenimento, veniva
chiamata un'ambulanza e uno si allontanava dall'alloggio con un
coltello ivi rinvenuto potenzialmente utilizzato per
l'aggressione.
Ora noi riportiamo quello che i residenti hanno segnalato,
ovviamente non eravamo presenti all'aggressione, c'erano le Forze
dell'Ordine che sono arrivate in un momento successivo, quello che
però possiamo dire è che a fronte di questa segnalazione abbiamo
voluto compiere degli approfondimenti, opportuni rispetto alla
convivenza con questo progetto di accoglienza all'interno del
condominio; quello che abbiamo rilevato sono tre diversi episodi
della medesima gravità, quindi aggressioni di questo tipo, con
risse, con ospiti esterni e quant'altro, quindi sicuramente non una
situazione di convivenza civile all'interno del condominio ma una
situazione molto conflittuale.
A questo si aggiunge la segnalazione - e questo ovviamente
abbiamo già provveduto a evidenziarlo a chi di dovere - di un
intenso viavai notturno all'interno dell'alloggio, proprio perché
quella struttura che dovrebbe essere di accoglienza e
d'integrazione mi sa che è diventata potremmo definirlo un centro
sociale, non lo so, perché sociale ricomprende alcune tipologie di
azioni, quindi a fronte di quest'evidenza - ripeto che abbiamo
fatto numerosi approfondimenti e abbiamo accertato quello che è
stato scritto ed è stato dichiarato senza tema di smentita da più
di un residente del condominio - le chiediamo, Presidente, quali
siano state le azioni messe in campo o che oppure s'intendano
adottare, sia dal punto di vista del comitato per l'ordine e la
sicurezza pubblica, sia dal punto di vista dei servizi di
Prefettura, per evitare che tali azioni possano ripetersi.
Presidente -
Per la risposta, il Presidente della
Regione.
Testolin (UV) -
A beneficio del Consiglio, vale la pena
ricordare che il progetto SAI esiste in Valle d'Aosta dal 2017 e
coinvolge i Comuni di Saint-Vincent, Champorcher e
Saint-Rhémy-en-Bosses, ai quali si è unito il Comune di Aosta a
seguito dell'emergenza in Afghanistan prima e in Ucraina poi.
Il progetto è interamente finanziato dal Ministero dell'interno,
tramite il Fondo nazionale per le politiche e i servizi dell'asilo,
e non ha alcun rapporto con i CAS, centri di accoglienza
straordinaria, gestiti questi invece dalle Prefetture, quindi in
Valle d'Aosta direttamente dalle strutture dell'Amministrazione
regionale.
Ancora qualche dato che ci è fornito dal Comune di
Saint-Vincent: il progetto SAI attualmente prevede complessivamente
37 posti, in otto strutture distribuite nei quattro Comuni e
dall'avvio a oggi sono transitate nel progetto 132 persone.
Nella sola Saint-Vincent su 15 posti disponibili sono transitate
in questi sei anni 76 persone.
Venendo invece all'interpellanza, non conosciamo evidentemente
il tenore della segnalazione richiamata, ma la questione non è in
nessun modo di competenza della struttura Affari di Prefettura
della Presidenza della Regione o del COSP, ciò in quanto, come
detto, il progetto SAI è gestito dai Comuni in rapporto diretto con
il Ministero dell'interno e soprattutto perché non vi è mai stato
alcun problema di ordine pubblico né in passato né nell'episodio
richiamato nell'interpellanza, che non ha neppure dato luogo ad
alcun tipo di segnalazione.
In assenza di qualsiasi notizia ufficiale, abbiamo quindi
chiesto informazioni al Comune di Saint-Vincent che ci ha
comunicato come l'11 marzo scorso non sia avvenuta nessuna rissa o
aggressione. Si è trattato, ci dice il Comune, di un problema di
disagio psichico di un giovane rifugiato che ha portato gli
operatori della struttura a chiedere l'intervento delle Forze
dell'Ordine per evitare che il ragazzo potesse far male a se stesso
o a un altro ospite della struttura.
Il ragazzo è stato preso in carico dai servizi sanitari e
ricoverato presso il reparto di psichiatria dell'Ospedale
regionale, successivamente trasferito in un altro servizio
territoriale adeguato alle sue condizioni sanitarie.
Presidente -
Per la replica, Consigliere Manfrin.
Manfrin (LEGA VDA) -
Non farò ovviamente il maestrino
dalla penna rossa, perché una penna rossa io non l'ho mai impugnata
e non la impugnerò mai, ma alcune correzioni credo siano
assolutamente d'obbligo.
Cominciamo dal fondo: lei ha detto che non è minimamente
competenza della Presidenza, neanche dal punto di vista del COSP,
sovrintendere a eventuali azioni criminose o di aggressione che
capitino all'interno della regione autonoma Valle d'Aosta, quindi
noi dobbiamo pensare che se ci dovesse essere un'esigenza, una
necessità, un problema di ordine pubblico, il COSP non è
minimamente competente in materia.
Io non credo questo Presidente, io penso - mi scusi - che il
Comitato per l'ordine e la sicurezza pubblica si debba anche
occupare di questo, e sono certo che se ne occupa anche,
Presidente. Io non posso pensare che si dica: "Va beh, ma c'è
un'aggressione", sono continue aggressioni o continue molestie o
quant'altro nei centri di accoglienza, "Ma sì, va beh, non è un
problema, sono ragazzi, è un po' di disagio psichico, cosa vuoi che
sia". No!
Quindi il fatto che da una parte si dica che non c'è stata
alcuna aggressione ma è soltanto un disagio psichico, tende quasi a
dire: "Ma no, non è successo niente, non è un'aggressione dovuta
perché uno è cattivo ma è un'aggressione dovuta perché uno ha un
disagio".
Sì, va bene, Presidente, fatto sta che questo disagio psichico
di persone che noi ospitiamo - poi le dirò anche che non è
interamente finanziato dal Ministero, ma questo lei lo sa - sul
nostro territorio producono dei problemi, producono dei danni come
in questo caso, perché le assicuro che questo non è l'unico caso
come le ho detto e le assicuro che se dei residenti arrivano a
segnalare un'aggressione e arrivano a lamentarsi e ad aver paura
per la propria incolumità nel vivere a casa propria, obiettivamente
un problema c'è.
Veniamo però al finanziato interamente dal Ministero.
Presidente, lei penso conosca benissimo la differenza fra CAS e
SAI. I centri di accoglienza speciale sono dei centri di
accoglienza che vengono finanziati, questi sì interamente a carico
del Ministero, poi il Ministero consegna i fondi alla Prefettura e
la Prefettura fa i bandi.
Il sistema di accoglienza e integrazione, integrazione a suon di
coltellate, è invece quel sistema che prevede che vi sia un
contributo da parte delle Amministrazioni pubbliche, per inciso
quindi a un'amministrazione non costa, perché paga il Ministero, il
centro di accoglienza speciale, mentre costa il sistema di
accoglienza e integrazione e - lei penso lo saprà - dal 2017, anno
in cui si è deciso di fare questo SAI, al 2020 i gentili ospiti
sono costati alle casse dei Comuni in questione 100 mila euro. Sono
100 mila euro che avrebbero potuto essere utilizzati per i
cittadini di questi Comuni e che invece si è preferito destinare ad
altro, e non le do i costi dal 2020 a oggi.
Prevengo già la risposta che già una volta il Sindaco di
Saint-Vincent mi ha fornito su una discussione sui costi, sono
praticamente preparato proprio perché l'abbiamo discussa. Il
Sindaco di Saint-Vincent disse in un'intervista pubblica che non
era proprio così, che i costi è vero che una parte dovevano
metterli loro, ma utilizzavano personale già presente, sostenendo
sostanzialmente che siccome il progetto prevede che loro debbano
mettere del personale, loro fanno figurare che un dipendente
comunale si sta occupando del centro di accoglienza ma i soldi che
loro mettono per pagare il dipendente sono quelli che mette il
Comune.
Io gli feci rispettosamente notare che questa era una truffa e
immediatamente il Sindaco di Saint-Vincent smise di dirlo, perché
io non posso dire che la mia parte del progetto è mettere una parte
dei dipendenti a disposizione esclusivamente per questa cosa qui e
poi, in realtà, i dipendenti continuano a fare il lavoro che
dovrebbero fare senza fare nulla e io dico: "Io la mia parte l'ho
fatta" perché non funziona così, questa è una truffa ai danni dello
Stato, quindi evidentemente, a fronte anche di quello, immagino che
i comportamenti siano variati e questa è costata 100 mila euro alle
casse dei cittadini.
Quindi le aggressioni sono accertate, e lei ce l'ha confermato,
i diversi episodi di medesima gravità arrivano direttamente dalla
segnalazione di certe persone e le posso dare per certo che sono
avvenuti, i residenti segnalano intensi viavai notturni, ma
immagino che neanche questo interessi al Comitato per l'ordine e la
sicurezza pubblica, che si occupa di non so che cosa.
Grazie, Presidente, per la sua risposta e per la sicurezza che
vuole garantire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK